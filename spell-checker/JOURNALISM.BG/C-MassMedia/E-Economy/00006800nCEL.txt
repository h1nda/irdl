Икономически преглед
02/05/2003
Преглед на бизнес и икономическите новини от Балканите след 25 април.
(Различни източници -- 25/04/03 - 02/05/03)
 
 
Преглед на бизнес и икономическите новини от Балканите след 25 април:
Италианският бизнес планира да увеличи инвестициите си в Сърбия до края на годината, съобщи делегацията, която пристигна в Белград за разговори със сръбския министър на международните икономически отношения Горан Питич. Инвестициите ще включват благоприятни кредитни линии за малките и средните предприятия.
***
Македонският финансов министър Петър Гошев и представители на САЩ подписаха споразумение за отпускане на втория транш на програмата от 26.5 млн. дол. на Американската агенция за международно развитие, предназначена за ускоряване на развитието на частния сектор в Македония.
***
Общината в македонския град Струмица получи 9.6 млн. евро за финансиране подобряването на системите на водоснабдяване и отпадъците. Средствата са осигурени от правителството и ЕБВР.
***
Изпълнителният борд на МВФ завърши третия преглед на изпълнението от Румъния на задълженията по 18-месечното стендбай споразумение и отпусна транш от 75 млн. дол. Фондът даде висока оценка на икономическите резултати на страната и призова правителството да ускори структурните реформи.
***
Местните власти в западния хърватски град Пореч откриха 10-то изложение на вина "Винистра" на 29 април. Освен местните винари, изложението привлече участници от Гърция, Италия, Португалия, Словения и Испания. Местни фирми изложиха други продукти като зехтин, пушена шунка, кашкавали, мед и ракии (плодово бренди).
***
Българското правителство очаква, че инвестициите в енергийния сектор ще достигнат 2.5 млрд. дол. до края на 2005 г. Междувременно на регионален форум в страната ЕБВР заяви, че през тази година ще инвестира между 370 и 380 млн. евро в българската енергетика.
***
МВФ заяви, че Албания може да постигне планирания ръст от 6% през 2003 г. Двуседмична мисия на МВФ проведе разговори с албанското правителство и договори пакет от икономически приоритети за 2003-2004 г.
***
Мисия на МВФ ще пристигне в Анкара на 21 май за провеждане на 5-я преглед на изпълнението от Турция на стендбай споразумението с Фонда. На 7 май в Турция ще пристигне първият зам.-управителен директор на МВФ Ан Кюгер за участие в конференция.
***
Министерството на финансите на Търция съобщи, че през май ще изплати 960 млн. дол. по външния дълг на страната. Министерството също обяви, че до 2008 г. ще бъдат изплатени 65 млрд. дол. от външния дълг.
***
Представители на двете общности и на централното правителство на Босна и Херцеговина (БиХ) и на Световната банка подписаха споразумение за заем от 12 млн. дол., предназначен за дребното частно селско стопанство. Две трети от средствата ще бъдат използвани от Федерация БиХ, а една трета - от Република Сръбска.
***
Босна и Херцеговина (БиХ) и Япония подписаха споразумение за разсрочване на дълговете, според което делът на БиХ в югославския дълг преди 1990 г. ще бъде намален с 33%. БиХ ще започне изплащането на разсрочения дълг, възлизащ на 20.2 млн. дол., през юни.

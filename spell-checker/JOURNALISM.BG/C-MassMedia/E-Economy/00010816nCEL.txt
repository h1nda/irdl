Сърбия и Световната банка постигат споразумение
17/05/2004
Сърбия се очаква да получи 120 млн. щ.д. до края на годината по силата на постигнато със Световната банка споразумение по време на посещение на правителствена делегация във Вашингтон. Делегацията освен това е постигнала предварителна договореност с МВФ по оставащите траншове от кредита на Фонда за Сърбия.
От Давор Коникушич за Southeast European Times в Белград - 17/05/04
 
 
Сръбският вицепремиер Миролюб Лабус се надява, че проблемът с американската помощ за Сърбия може да се реши в рамките на няколко месеца. [АФП]
Скоро след постигането на споразумение с МВФ миналия месец сръбска правителствена делегация, водена от вицепремиера Миролюб Лобус, сключи споразумение и със Световната банка, по силата на което Сърбия следва да получи 120 млн. щ.д. до края на годината. По време на визитата във Вашингтон на делегацията бе казано, че икономическата стабилност трябва да се придружава от политическа стабилност.
Според Лабус преговори са били проведени с делегация на Световната банка, водена от президента Джеймз Улфенсън. Постигнато е било тригодишно споразумение на стойност 550 млн. евро като част от програмата на Стратегията за подпомагане на страната.
Докато е бил във Вашингтон, Лабус е разговарял със заместник-съветника по национална сигурност на американския президент Стефан Хадли, който е заявил, че САЩ са готови да подобрят отношенията със Сърбия. Лабус се надява, че въпросът с двустранната американска помощ за Сърбия може да се реши в рамките на няколко месеца.
"Политическото послание е също много важно, не само от страна на американската администрация, но и от международните финансови институции, тъй като то гласи, че продължаването на реформите и привличането на чуждестранни инвестиции зависят от политическата стабилност в страната и от това, дали ще изберем президент-демократ. Ако не изберем президент-демократ, страната отново ще навлезе в период на изолация и мисля, че този път цената ще е твърде висока," заяви Лабус след завръщането си в Белград.
Освен споразумение със Световната банка, постигната бе предварителна договореност по оставащите два транша от кредита на МВФ за Сърбия. Правителството бе подложено на остри критики от опозицията заради неспособността си да се договори с Фонда. Според финансовия министър Младжан Динкич Сърбия сега е успяла да смекчи натиска върху своята икономика.
"Отговорът на критиките е много прост, тъй като дефицитът ще се съкрати и ще бъде много по-лесно той да бъде финансира - вместо 45 млрд. динара, той ще бъде 30 млрд. динара," посочи Динкич, допълвайки, че Законът за акцизните данъци и такси е приет и вече е вкарал седем млрд. динара в хазната.

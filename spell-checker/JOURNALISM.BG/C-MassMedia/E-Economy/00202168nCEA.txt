Строгите икономически мерки в Хърватия предизвикват недоволство
					17/12/2011
					Новото правителство съобщи, че ще намали бюджета с 1,2 милиарда евро в отговор на голямата икономическа криза, но работниците обещават да се противопоставят на мерките, които ще намалят заплатите им.
					От Дражен Ремикович за Southeast European Times в Загреб - 17/12/11
 
					 
						
Новоназначеният министър-председател Зоран Миланович и неговите коалиционни партньори. [Ройтерс]
						Новото правителство на Хърватия трябва да осъществи непопулярни строги икономически мерки, за да спре въздействието на новата вълна на икономическата криза, която може да срине икономиката. 
						"Предстои ни много работа. Първото важно послание е, че ние трябва да представим пред обществото проект на бюджет. ... Ние трябва да поставим под контрол държавните разходи", каза Миланович. 
						Страната е изправена пред дефицит от почти 3 милиарда евро, а има дълг от 47 милиарда евро. 
						Управителят на Централната банка на Хърватия Желко Рохатински каза, че Хърватия е изправена пред "много тежка година" и уточни, че трябва да се съкратят 1,2 милиарда евро. 
						Според анализатори правителството трябва да продължи тенденцията на съкращаване на разходите през идните години, но също и да постигне икономически растеж - ако Хърватия иска да избегне гръцкия сценарий. 
						Председателят на Хърватския съюз на работниците Младен Новосел каза за SETimes, че властите вече съобщават лоши икономически прогнози за следващата година, което кара много работници да очакват мрачно бъдеще. 
						"Американска компания, която е собственик на фабриката за желязо "Железара" в Шишак уволни повече от 900 работници в четвъртък. Сега е ред на правителството да действа, като купи завода и преназначи работниците или като помогне на стратегически партньор", каза Новосел. 
						Профсъюзите съобщиха, че са решени да се борят срещу намаляването на заплатите. Понастоящем 200 работници във фабриката "Ядран Камен" в Сплит стачкуват. Работниците от фабриката "Далматинско вино" съобщиха за нова стачка следващата седмица. 
						"От началото на кризата до сега най-много е засегнат частният сектор, тъй като хиляди работници останаха без работа. Държавният апарат и администрацията са огромни, там също трябва да бъдат извършени съкращения", каза Новосел. 
						Митрович намекна, че най-голям удар ще понесе държавният сектор, в който работят 65 000 работници, от които 30% са излишни. Металопреработващата и хранителната промишленост също се очаква да бъдат тежко засегнати. 
						Бившият служител в "Железара" Антонио Лазович, 55-годишен, каза за SETimes, че наскоро е загубил работата си. 
						"След 35 години работа, вместо ръководството и колегите да се погрижат да получа пенсията си, аз бях уволнен и изритан от фабриката като куче. ... Сега трябва да ходя при роднини и приятели и да ги моля за помощ, за да мога да донеса вкъщи храна за детето си", каза Лазович. 
						Анализаторът Дамир Новотни каза за SETimes, че макар че държавните разходи трябва спешно да бъдат намалени и всеки разход да бъде преосмислен, съществува опасност да няма никакво възстановяване на икономиката следващата година. 
						"Новото правителство трябва да разработи основен план за икономически растеж, но подчертавам, че този процес не може да бъде осъществен за една година", каза Новотни. Икономистът Гордана Лесар, която работи в частна счетоводна фирма в Загреб, каза за SETimes, че собствениците на бизнес внимателно изслушват изявленията на официалните представители, свързани с необходимостта от пестене, и злоупотребяват с тях. 
						"Работодателят ми намали заплатата миналата година с десет процента поради антикризисните мерки, [пари], които той прибра. Работниците очакват намаляване на заплатите с още 10%", каза тя. 
						Правителството намекна, че ще въведе специален данък върху финансовите трансакции и финансовата промишленост и вероятно ще преразгледа пенсиите на ветераните.

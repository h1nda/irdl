Сърбия, Хърватия и БиХ искат да засилят икономическите си връзки
					08/02/2012
					Балканските лидери се договориха на среща в Сараево да засилят икономическото си сътрудничество. Други бизнес новини: държавният секретар на САЩ Хилари Клинтън призова България да диверсифицира доставките си на петрол и газ.
					 
						
(Отляво надясно) Сръбският президент Борис Тадич, членовете на тристранното президентсво на Босна и Херцеговина Желко Комшич, Бакир Изетбегович, Небойшша Радманович и хърватският президент Иво Йосипович стиснаха ръце след своята среща, провела се в петък (3 февруари) в близост до Сараево. [Reuters]
						
						Сръбският президент Борис Тадич, хърватският Иво Йосипович и членовете на тристранното президентство на Босна и Херцеговина се договориха на среща, която се проведе близо до Сараево в петък (3 февруари), че страните им трябва да засилят икономическите си връзки, за да преодолеят глобалната финансова криза. Лидерите обсъдиха широк кръг от въпроси, включително достъпа до фондовете на ЕС за регионално сътрудничество. 
						*** 
						МВФ и Румъния постигнаха съгласие в понеделник (6 февруари) за освобождаването на транш на стойност 505 милиона евро по стендбай споразумението за 20 милиарда евро, подписано с Фонда. Междувременно МВФ намали прогнозата си за икономическия растеж на Румъния тази година от 1,8-2,3% на 1,5-2%, като за основание посочи намаляващия износ към Западна Европа -- основния търговски партньор на страната. 
						*** 
						Вълна от протести се надигна миналата седмица в България и Румъния, след като двете страни подписаха така нареченото Търговско споразумение за борба с фалшифицирането (ACTA), което цели да предотвратява разпространението на фалшиви стоки, лекарства и нарушаването на авторски права в интернет. На фона на обществени притеснения, че свободата на словото ще бъде ограничена, властите увериха, че преди споразумението да бъде ратифицирано, ще бъде проведен диалог с гражданското общество -- стъпка, нужна за въвеждането на документа в страните. 
						*** 
						Държавният секретар на САЩ Хилари Клинтън в неделя (5 февруари) призова България да намали енергийната си зависимост от Русия чрез диверсификация на петролните и газовите си доставки. Посещението на Клинтън дойде малко след като българските власти наложиха по екологични съображения мораториум над планираните проучване и експлоатация на залежи на шистов газ в североизточната част на страната. 
						*** 
						Банкрутът на унгарския въздушен превозвач "Малев", който стана факт миналата седмица, остави редица градове в Западните Балкани без директни връзки с Будапеща. Полетите на компанията бяха и ключов транзитен елемент за други дестинации из цяла Европа. 
						*** 
						Руският газов гигант "Газпром" обяви в четвъртък (2 февруари), че има интерес към придобиването на бензиностанциите на OMV AG в Босна и Херцеговина и Хърватия. През декември OMV оповести планове да продаде дъщерните си дружества на Балканите, за да се освободи от по-малко печелившите си активи. 
						*** 
						Истанбул беше домакин на първия бизнес форум "Съвет за сътрудничество в Залива - Турция", чиято цел е да представи и обсъди възможности за сътрудничество между двата региона. На събитието, провело се в понеделник (6 февруари), бяха обсъдени теми като чистите енергийни източници, петрола и газта, транспорта, банките и финансите, селското стопанство и безопасността на храните, малките и средни предприятия и предприемачеството сред жените. То привлече повече от 165 представители на бизнеса от страните в Персийския залив. 
						*** 
						
						Черна гора може да се присъедини към проекта за газопровода "Южен поток". Новината дойде, след като представители на руския "Газпром", който ще започне изграждането на съоръжението до края на тази година, и черногорските власти се срещнаха в Подгорица в петък (3 февруари). 
						
						(Различни източници -- 01/02/12 - 08/02/12)

Бизнес: Световната банка одобри безвъзмездна помощ за Косово за предотвратяване на птичи грип
					09/02/2007
					Целта на проекта за 3 млн. долара е да се предотврати възникването на огнища на болестта и да се намерят решения на социално-икономическите последици от нея. Още в деловите новини от тази седмица: третото заседание на Турско-американската комисия за икономическо партньорство се състоя в Анкара и Истанбул; Македония даде трети лиценз за мобилен оператор.
					
 
					 
						
Световната банка отпусна на Косово средства в рамките на Глобалната си програма за борба с птичия грип. [Гети Имиджис]
						В рамките на Глобалната си програма за борба с птичия грип Световната банка одобри безвъзмездна помощ за спешно възстановяване от 3 млн. долара за предотвратяване на птичи грип в Косово. Целта на проекта е да помогне на временните косовски институции да предотвратят възникването на огнища и да се справят със социално-икономическите последици от болестта. 
						*** 
						Третото заседание на Турско-американската комисия за икономическо партньорство (КИП) се състоя в Анкара и Истанбул. В центъра на разговорите беше развитието на икономическите и търговските отношения между Турция и Съединените щати. Първата сесия бе проведена в Истанбул в четвъртък с участието на ръководители на частни компании. Заседанието в петък, на което присъстваха представители на институциите, се проведе в Анкара. 
						*** 
						
Македонското правителството даде третия в страната лиценз за мобилен оператор на австрийската фирма "Мобилком", единствен участник в международния търг. "Мобилком", която плати 10 млн. евро за десетгодишния лиценз, каза, че ще предложи тарифи, с 50 до 67 % по-ниски от тези на сегашните безжични оператори на македонския пазар, "T-Мобайл" и "Космофон". 
						*** 
						Бордът на МВФ завърши втория преглед на изпълнението по тригодишното споразумение с Aлбания по Плана за подпомагане на растежа и намаляване на бедността и Разширения финансов план. В свое изявление Фондът приветства Албания, че поддържа силни макроикономически показатели, ниска инфлация и стабилен икономически растеж. 
						*** 
						Правителството на Република Сръбска (РС) и две руски компании - "НефтегазИнКор" и "Зарубежнефт" - подписаха към края на миналата седмица официално споразумение за продажбата на нефтената рафинерия на РС "Босански Брод", производителя на моторни и индустриални масла "Модрица" и дистрибутора на гориво "Петрол". Руските купувачи ще платят общо 979 млн. евро, които покриват покупната цена и инвестиции в модернизирането на предприятията. 
						*** 
						Консорциум от две кoсовски компании и италиано-американската фирма "Космосел" спечели търга за лиценз за втори мобилен оператор в Косово, съобщи на 6 февруари комисията за регулиране на съобщенията на провинцията. "Космосел" ще плати 81 млн. евро за лиценза. 
						*** 
						Мисия на МВФ, която посети Maкедония миналата седмица, похвали напредъка на страната към завършване на втория преглед по тригодишното стендбай споразумение с Фонда за 75,8 млн. долара. Македония успешно е постигнала макроикономическите цели за 2006 г., финансовото й състояние остава стабилно, а лихвите - ниски, каза шефът на мисията Марк Грифитс. Същевременно Фондът призова Скопие да изясни стратегията си за преструктуриране на телекомуникационния сектор, подобряване на събираемостта на данъците и приемане на ново банково законодателство. 
						
(Различни източници -- 02/02/07-09/02/07)

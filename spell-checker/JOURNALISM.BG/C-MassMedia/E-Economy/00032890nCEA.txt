МВФ предвижда ръст на икономиката на Македония през 2010 г.
					29/12/2009
					Македонците могат да очакват съживяване на икономиката след тазгодишния спад от 1,3%.
					(Ройтерс, РТТНюз - 29/12/09; МВФ, Уолстрийт Джърнъл - 28/12/09)
 
					 
						
Администрацията на македонския премиер Груевски намали предвидените разходи и издаде бонове, деноминирани в евро в отговор на глобалната икономическа криза. [Гети Имиджис] 
						Maкедония е на път да постигне икономически растеж следващата година, заяви МВФ в понеделник (28 декември) и похвали властите за разумните фискални и валутни стъпки в отговор на глобалната криза. 
						Очакваният спад от 1,3% тази година се очаква да бъде последван от ръст от 2% на БВП през 2010 г., отбелязва Международната финансова институция във Вашингтон в годишен преглед на македонската икономика. 
						Maкадония успя да смекчи отражението на световната икономическа криза и спадът на нейната икономика е скромен в сравнение с другите страни на Балканите, отбелязват изпълнителните директори на Фонда и цитират макроикономическата политика на страната като една от причините за това. 
						Износът намаля, както и външното финансиране, след като Македония почувства отражението на глобалната криза в края на 2008 г. В резултат на това икономиката на страната преживя рязък спад, приходите от данъци намаляха както и валутните резерви на централната банка. 
						В отговор на това правителството намали увеличаването на разходите и издаде бонове, деноминирани в евро на стойност 175 милиона евро през юли, което помогна за увеличаване на резервите и осигури достатъчно финансиране на бюджета. Националната банка на Македония успя да забави увеличаването на кредитите и да задържи намаляването на резервите като затегна ликвидността на банките и изискванията за резервите и като повиши лихвените проценти от 7 на 9%. 
						Разумната фискална и валутна политика и връзването на разменния курс с еврото също помогнаха на Македония, тъй като положението в страната се стабилизира и доверието нарасна през втората половина на годината, според МВФ. Фондът също отбеляза, че няма значително разминаване в разменния курс и призова Скопие да извърши структурни реформи особено в сектора на държавната администрация и съдебната власт, за да увеличи конкурентоспособността на страната и да осигури чуждестранни преки инвестиции. 
						Но МВФ предупреди за някои проблеми
						"Големият, но вече намален, дефицит по текущата сметка в контекста на фиксирането на обменния курс е източник на уязвимост и ограничава възможностите за политически маневри", подчерта Фондът. "В краткосрочна перспектива, ключово предизвикателство ще продължи да бъде подкрепата на растежа и намаляването на външния дисбаланс." 
						Приветствайки затягането на валутната политика през първата половина на 2009 г. изпълнителните директори на МВФ изразиха подкрепата си за неотдавнашното намаляване на лихвените проценти при наличието на подходящи условия. Но те също предупредиха македонските власти, че не трябва да се правят планове за облекчаване на валутната политика, докато няма "ясни признаци за трайни благоприятни тенденции в платежния баланс и международните резерви". 
						Директорите на МВФ също заявиха, че прогнозите на властите за приходите за 2010 г. могат да се окажат оптимистични, но те приветстват тяхната готовност да предприемат необходимите стъпки за изпълнение на целта да постигнат дефицит от 2,5% на БВП, предвиден в бюджета на страната за следващата година. 
						"Директорите са обнадеждени до голяма степен от стабилното състояние на банковата система и ниската й степен на зависимост от външно финансиране", заяви Фондът в изявлението си в понеделник. Бордът на МВФ също приветства плановете да се предприемат стъпки за укрепване на механизмите за реагиране на кризата и за приемане на законодателство, което ще им позволи да се намесват в проблемните банки, без да имат проблеми със съдебната система.

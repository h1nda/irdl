Директорът на МВФ: необходими са смели действия, за да се противопоставим на глобалните икономически заплахи 
					17/09/2011
					Развитите икономики в света трябва да предприемат решителни стъпки, за да избегнат риска да изпаднат отново в рецесия, предупреди директорът на МВФ Кристин Лагард.
					(Ройтерс, Евронюз - 16/09/11; AФП, Ройтерс, AП, ФТ, Уошингтън Поуст, Tелеграф, Би Би Си, Юобзървър, Евронюз, Икономик Таймс, Гласът на Америка, РФЕ/РЛ, МВФ, ЕК - 15/09/11; Световна банка - 14/09/11)
 
					 
						
Изпълнителният директор на МВФ Кристин Лагард обсъди "Глобалните икономически предизвикателства и решения" в реч във Вашингтон в четвъртък (15 септември). [Ройтерс]
						Директорът на МВФ Кристин Лагард призова развитите икономики в света в четвъртък (15 септември) да действат решително, за да избегнат нова рецесия, която би засегнала не само държавите от двете страни на Атлантическия океан, но и целия свят. 
						Икономическата криза в развитите страни влезе в "опасна нова фаза", изострена от слабото политическо ръководство, предупреди бившият френски финасов министър в първата си голяма реч, откакто встъпи в длъжност през юли. 
						"Точно три години след срива на "Леман Брадърс", икономическият хоризонт изглежда бурен, тъй като глобалната активност се забавя, а рисковете се увеличават", каза Лагард в реч в центъра "Удроу Уилсън" във Вашингтон. 
						Дълговата криза в еврозоната, която подкопава растежа, заплахата от нестабилност в сърцевината на глобалната икономическа система и социалното напрежение са трите главни предизвикателства, пред които е изправена световната икономика днес, каза тя. 
						"Без колективни, смели действия съществува реален риск развитите икономики да отстъпят назад, вместо да се придвижат напред", подчерта тя и предупреди, че пътят към възстановяването сега е "много по-тесен, отколкото преди и се стеснява все повече". 
						Междувременно несигурността по отношение на стабилизирането на суверенния дълг в еврозоната продължава да подкопава доверието и европейските банки се нуждаят от подходящи капиталови буфери, които да подкрепят растежа, смята Лагард. 
						"Слабият растеж и слабите финансови отчети - на правителства, финансови институции и домакинства - взаимно си влияят негативно и разпалват криза на доверие и забавяне на търсенето, инвестициите и създаването на нови работни места." 
						"Tози омагьосан кръг набира инерция", предупреди тя и отбеляза, че колебливите мерки на политиците и политическата дисфункция влошават положението. 
						В днешния глобализиран свят никой не може да остане незасегнат в случай на нова рецесия в развитите икономики. Развитите страни ще пострадат силно, а и развиващите се пазари няма да бъдат пощадени, въпреки по-добрата картина на растеж там, смята френският финансист. 
						Нейните коментари бяха последвани от подобно предупреждение в сряда от президента на Световната банка Робърт Зелик, който остро разкритикува развитите икономики за неуспешните им опити да предприемат необходимите строги мерки за решаване на текущите проблеми. 
						"Европа, Япония и Съединените щати също трябва да бъдат отговорни акционери. Те твърде много протакат вземането на трудни решения, като по този начин намаляват още повече шансовете за избор на засегнатите страни", каза той в реч в университета "Джордж Уошингтън". 
						"Глобалната икономика навлезе в нова опасна зона, докато европейските страни не искат да приемат тежката истина за общите отговорности на общата валута", добави Зелик. 
						Европейската комисия (ЕК) публикува доклад в четвъртък, в който се казва, че икономическият растеж в 27-те страни "буквално ще спре" до края на тази година в резултат на дълговата криза в еврозоната. 
						"Възстановяването от финансови кризи често е бавно и трудно. Нещо повече, икономиката в ЕС е засегната от по-трудна външна среда, докато вътрешното търсене остава ниско", каза на пресконференция в Брюксел еврокомисарят по икономическите въпроси Оли Рен. 
						"Кризата със суверенния дълг се влоши, а хаосът на финансовия пазар ще обезсърчи истинската икономика."

Икономическата политика: краят на идеологията?
27/10/2003
&lt;FONT size="1" color="gray" face="verdana"&gt;(отдясно) Германският канцлер Герхард Шродер, британският премиер Тони Блеър, американският президент Бил Клинтън, холандският премиер Уим Кок и италианският премиер Масимо Далема по време на участието им през 1999 г. в срещата "Третият път: Прогресивно управление за 21 век" [AФП] &lt;/font&gt;&lt;br&gt;&lt;br&gt;
Идеологията придобива ново значение сега, когато засилващата се конкуренция кара правителствата да рационализират държавните сектори, а политическите противници се сближават по въпросите на икономическата политика, предполага бившият министър на финансите на Румъния Даниел Дъяну.
От Даниел Дъяну за Southeast European Times от Букурещ - 27/10/03
 
 
Изминалото десетилетие бе изпълнено с твърдения, че икономическата политика в напредналите страни се движи от формиращ се нов консенсус по теорията и практиката. Във Великобритания възродената Лейбъристка партия бе приела "Третият път " на Антони Гидън за своя философия. През 90-те години пищни семинари с участието на Бил Клинтън, Тони Блеър, Герхард Шродер, Лионел Жоспен и други се опитваха да изследват терена между традиционната социал-демокрация и свободния либерализъм. Съществуваше впечатлението, че президентската кампания на Джордж Буш бе подпомогната от избора му на "състрадателния консерватизъм" за предизборен лозунг. Изглеждаше сякаш социал-демократите (в Европа), демократите (в САЩ), централно десните партии (в Европа) и републиканците (в САЩ) се сближаваха както по основните принципи, така и по прилагането на икономическата политика.
Какви са източниците на този привиден консенсус? Вероятно те са няколко. В широкия смисъл на думата те могат да бъдат проследени в нашето постоянно желание да установим контрол върху околната среда чрез подобряване на ефективността. През първата четвърт на миналия век мисълта на Макс Вебер за "рационализация на живота" означаваше рационално счетоводство, рационално законодателство и рационални технологии; същият принцип може да се приложи и по отношение на "рационалната икономическа наука" като форма на "твърдата" наука. През 70-те години един друг известен социолог, Даниел Бел, посочи ролята на знанието и на теоретическите дейности в подреждането на живота ни и в определянето на технологическата и икономическата мощ на човека, с което имаше предвид, че икономическите корифеи биха могли да осигурят една безгрешна политика.
Даже конфликтът между кейнсианството и монетаризма като две главни съперничещи си макроикономически постановки можеше да се възприеме в светлината на търсенето на крайната мъдрост. Друга причина за сближаването на политиките е смъртта на комунизма. Книгата на Франсиз Фукуяма "Краят на историята" се възприемаше от някои като въплъщение на единната идеология (либерал-демокрацията), която трябваше да управлява света. И на последно място, но не и последно по значение, глобализацията -- като израз на освободените пазари и стесненото влияние на правителствата -- също даде тласък на виждането за "идеален" тип икономическа политика.
В началото на новия век действителността не приема опростенческия подход. Съществуват многобройни примери, които доказват значението на конфликтните идеи, а също така и това, че реалността не може да бъде вмъкната в тесни идеологически рамки и че икономическата наука продължава да бъде по-неопределена, отколкото някои от нас се опитват да докажат на хората. Нека да бъдем по-конкретни. В политически смисъл става все по-ясно, че съкращаването на социалната държава и на обществения сектор не е достатъчно за постигане на очакваната ефективност; подобни мерки трябва да бъдат съпътствани от ефективно регулиране на отделните пазари (особено на финансовия и на енергийния), които в противен случай могат лесно да станат спекулативни. Постановката за "новата икономика" (която претендира да обедини високите темпове на растеж с много ниската безработица) се оказа меко казано мираж на 90-те години. Събитията през последните няколко години в САЩ и в други страни дават достатъчно доказателства в това отношение, което накара властите да инициират закона Оксли-Сарбейнс. По същия начин, противно на преобладаващите до неотдавна доктрини, икономическата политика, както тя сега се провежда в САЩ и в Европа, не изключва поддържането на по-големи бюджетни дефицити в низходящата фаза на икономическия цикъл. Затова отново започват да се прилагат някои кейнсиански рецепти. Въпреки всичко, трябва да се отбележи, че сега, когато изглежда, че кейнсианската макроикономика става популярна, страните от ЕС едновременно се опитват да направят по-гъвкави техните пазари (на труда, продуктите, услугите, финансите).
Как глобализацията се вписва в тази картина? Наличието на засилена конкуренция кара правителствата да съкратят държавните сектори - нещо, което дразни профсъюзите и много от обикновените граждани. Богатите страни на запад обаче остават I&gt;пар екселанс&lt;/I социални държави, макар и в различна степен. Тук може да се види завръщане на кейнсианството в макроикономическата политика, комбинирано с компромиси в социалната политика; резултатът е очевидно политическо противоречие. Друга последица на глобализацията е създаването на международен политически график. С пропуски и непоследователно, в политиката на някои богати държави се придава все по-голямо значение на такива въпроси, като справедливата търговия в противовес на свободната търговия; помощите за най-бедните страни; опазването на околната среда като общо благо за човечеството; кодекса на поведение на международните корпорации, предпазващ световната икономика от зловредни влияния; съгласуването на политиката между водещите страни в света.
В действителност, продължаващата битка между левите и десните - в рамките на демократичната политика - се премества частично на международната арена. Дебатът за глобалното управление (т. е. за институциите и за политиката) отразява нарастващото съзнание, че съществуват въпроси, които трябва да бъдат решени в международен мащаб, в многостранен контекст и на основата на сътрудничеството. В известен смисъл, изборът между глобализацията и "управляваната глобализация" се заключава в приемането на действието на изцяло свободните пазари при пълно политическо незачитане на пазарните провали и на социалните последици и с опити да се изгради международна политика, която да реши проблема с масовите неуспехи в координирането на действията. Дебатът за най-желателната форма на капитализъм и за най-ефективния тип на държавна намеса в икономиката частично се превръща в дискусия за контрастните форми на "глобалния капитализъм".
Вторият политически път има смисъл в една глобална икономика, където се приема необходимостта от международен обмен на обществени стоки. В противен случай, под увеличаващия се натиск от страна на чуждестранните пазари и други заплахи (в това число тероризма, незаконната емиграция и заразните болести), правителствата биха прибягнали до национални средства за защита - например, търговски протекционизъм, търговски конфликти и конкурентна девалвация на националната валута.
Идеологията не е мъртва. Тя оформя социалната и икономическата политика, макар и в по-рафинирани форми и следвайки определени цикли. Тя може по-рядко да бъде почувствана в национален мащаб, тъй като бойното поле на идеите излиза извън националните граници. Във всеки случай, глобализацията вероятно ще отразява все повече борбата на идеите, като традиционната политика излиза все по-често на международна територия. От това как политиците ще се справят с актуалните проблеми на световната икономика, ще се определи решението на въпроса за нейната динамика.

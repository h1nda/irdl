Социалистите в Гърция печелят с голямо мнозинство на фона на икономически проблеми
					05/10/2009
					"Носим голямата отговорност да променим курса на страната", заяви лидерът на социалистите Георгиос Папандреу, обявявайки победата в неделя.
					От Христос Рингас за Southeast European Times от Атина -- 05/10/09
 
					 
						
Жена излиза от тъмната стаичка, за да пусне гласа си в неделя (4 октомври). [Гети Имиджис]
						В добро настроение след очертаващата се решителна победа на парламентарните избори в неделя (24 октомври) лидерът на лявата гръцка партия ПАСОК обеща на избирателите промяна в политическия живот. 
						 "Единственият компас по пътя ни напред ще бъдат гражданите и само гражданите", заяви Георгиос Папандреу, който вече е готов да стане следващият министър-председател на Гърция след две предишни загуби на изборите. "Имаме голямата отговорност да променим курса на страната. Знаем, че можем да го направим." 
						Въпреки че предизборните проучвания трайно показваха, че ПАСОК води пред управляващата партия „Нова демокрация" (НД), за левите съществуваше вероятността да водят трудни коалиционни преговори, ако извоюват победа с твърде малко мнозинство. Това обаче вече не е проблем за Папандреу, тъй като избирателите дадоха на неговата партия комфортно мнозинство от десет места в 300-местния парламент на Гърция. Според официалните резултати ПАСОК е получила 44 % от гласовете - почти 10 % повече от НД. Избирателната активност беше около 70 %. 
						Поемайки вината за загубата на неговата партия, министър-председателят Костас Караманлис заяви, че възнамерява да се оттегли от поста. 
						Анализаторите смятат, че резултатът е лична победа за Папандреу, син на бившия премиер Андреас Папандреу, тъй като е успял да излезе от сянката на семейството си и да тръгне по свой политически път. Тя е и отговор към критиците от собствената му партия, някои от които го призоваха да се оттегли след предишните две неуспешни кампании. 
						Последната, през 2007 г., доведе до най-тежкото поражение на ПАСОК от почти 30 години и ветеранът от партията Евангелос Венизелос постави под съмнение неговите лидерски способности. Този път в листата на Папандреу участваха млади кандидати без политически опит, но високообразовани. 
						Въпреки че Папандреу най-накрая получи отдавна изплъзващата му се награда, сегашните предизвикателства пред него може да се окажат дори още по-големи. 
						Гърция има тежки финансови затруднения, дължащи се на световната икономическа криза, и е в конфликт с ЕС заради своя бюджетен дефицит. Брюксел дори предупреди, че страната може да бъде поставена на изпитателен срок. 
						Папандреу посочи, че ще започне с разделянето на министерството на икономиката на две подразделения – на финансите и на икономиката – и ще възложи на финансовите експерти да се съсредоточат върху конкретни проблеми. 
						От друга страна, вероятно в международен план новото правителство ще запаси същия курс. Има големи надежди обаче, че дългогодишните връзки с президента на Турция Абдула Гюл може да доведат до подобрение в отношенията между Атина и Анкара. 
						Двамата си сътрудничиха при възстановителните дейности след земетресенията в региона през 1999 г. Скоро след това бяха отменени военните учения за двете страни и беше започнат диалог. 
						По отношение на дългогодишния спор за името между Атина и Скопие специалният пратеник на ООН Матю Нимиц е оптимист, че в скоро време ще бъде намерено решение, и очаква с нетърпение да работи с новия кабинет. 
						Коментирайки резултатите от изборите, македонският премиер Никола Груевски заяви, че Скопие се стреми към конструктивно решение на спора.

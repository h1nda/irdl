Симитис обеща икономически промени в Гърция
28/07/2003
Правителството на гръцкия премиер Костас Симитис има на разположение времето до май 2004 г., за да реши проблема с ниските заплати и повишаващите се цени. То също така трябва да преодолее дефицита от 8% в обществения рейтинг.
От Джордж Анагностопулос за Southeast European Times от Атина - 28/07/03
 
 
Девет и половина месеца -- това е времето, за което правителството трябва да внесе положителен обрат в икономиката на страната преди избирателите да имат възможност да изберат нов екип от ръководители. За да свършат работата, премиерът Костас Симитис и неговият кабинет казват, че ще съсредоточат вниманието си върху два въпроса: подкрепа за доходите на населението и спиране ръста на цените.
Резултатите от последните проучвания на общественото мнение сочат, че това са най-важните въпроси, пред които са изправени гърците в ежедневния си живот. Това са въпросите, които управляващата партия ПАСОК трябва да реши, ако иска да остане на власт предвид факта, че според същите проучвания опозиционната партия Нова демокрация води с 8% по популярност.
Правителството казва, че ще се справи. То планира да поиска от министерството на икономиката да поеме разходите по повишението на минималните пенсии, а министерството на развитието ще се заеме с втория въпрос: сдържане цените на потребителските стоки. Симитис направи изявления за необходимостта от решителна модернизация на всички пазарни сектори - услугите, хранителните продукти и зеленчуците - за да се стимулира конкуренцията и снижат цените.
Министерствата на труда, образованието, селското стопанство и здравеопазването ще трябва също да концентрират усилията си върху задачите на правителството.
Въпреки че заплатите в Гърция бяха повишени напоследък, те са все още много ниски. Около 22 % от населението остава под линията на бедността. Според министерството на труда една трета от пенсионерите имат доход, който е 60% от средния за страната.
Безработицата спадна от 12% през 1998 г. на 9.9% в момента. Това обаче се дължи в голяма степен на факта, че много хора излязоха от пазара на безработните, не защото са си намерили работа. Според Националната статистическа агенция работната ръка е намаляла до 48%, което означава, че икономическото развитие не разширява задължително трудовата заетост в Гърция.
Инфлацията остава с 1.6% по-висока от средната за ЕС. Стойността на хранителните продукти и зеленчуците се повиши рязко. Повечето гърци изразяват недоволство от качеството на медицинското обслужване и образованието, въпреки финансовата помощ от ЕС. Само 3.5% от БВП на страната се заделя за тези две области.
Правителството изглежда уверено, че ще успее да постигне поставените си цели и ще осигури на гърците по-добро качество на живота -- термин, често използван от премиера. В интервю, публикувано в Етнос в неделя 27 юли, Симитис излага целите на ПАСОК за периода 2004-2008 г., като казва, че устойчивият икономически растеж и решаването на основните външнополитически проблеми ще бъдат приоритети. Първо, обаче, партията трябва да спечели изборите.

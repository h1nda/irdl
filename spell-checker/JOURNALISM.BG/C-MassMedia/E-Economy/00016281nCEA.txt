Пет години след демократичните промени сърбите още се борят с икономическите трудности
					17/10/2005
					Очакванията бяха големи след свалянето на Слободан Милошевич от власт през октомври 2000 г. В последвалите пет години сърбите преживяха труден преход, като положиха основите на това, което те се надяват да бъде бъдещо благоденствие.
					От Давор Коникушич за Southeast European Times от Белград -- 17/10/05
 
					 
						
Скъсан плакат на бившия сръбски президент Слободан Милошевич в центъра на Блеград. Този месец Сърбия отбеляза 5-ата годишнина от свалянето на неговия режим. [АФП]
						Този месец се отбелязва 5-ата годишнина от революцията, която свали Слободан Милошевич от власт и въведе страната в нов период на демократизация и широкообхватна икономическа промяна. Днес средностатистическия гражданин далеч по-малко се интересува от политика и много повече от икономиката и от ежедневното си оцеляване. 
						Според наблюдателите Сърбия е отбелязала значителен икономически растеж през последните пет години, като в същото време е успяла да реорганизира икономическите институции в рамките на "частната икономика". Според метода на изчисление на Световната банка от 2000 г. до края на 2004 г. Сърбия е увеличила своя БВП от около 8 млрд. долара на близо 12 млрд. долара. Само за пет години БВП се е увеличил с близо 50 %. 
						До октомври 2000 г., когато слезе от власт, Милошевич бе успял да свие БВП на Сърбия до около 70 % от стойността му за 1989 г. -- годината, в която започна разпадането на бивша Югославия. "Ако се разгледат стойностите на БВП на глава от населението, може да се види, че ерата на Милошевич ни върна до БВП от под 832 евро на глава от населението, което е около 40 години назад, а без него ние успяхме да се върнем до 2287 евро на глава от населението," казва Димитрие Боаров, икономически наблюдател на седмичника Време. 
						Това постижение обаче е помрачено от бавния напредък в други области. През последните пет години Сърбия е регистрирала незадоволително нарастване на износа - от 1295 млн. евро през 2000 г. до малко над 3327 млн. евро за тази година. През същия период вносът се е увеличил от 2770 млн. евро през 2000 г. на 9265 млн. евро през 2004 г. Външнотърговският дефицит се е увеличил четирикратно. Изглежда обаче, че тази година тенденцията ще се обърне. Очаква се значително намаляване на външнотърговския дефицит. 
						Най-трудната част от прехода бе безработицата, която достигна до над 30 % от началните 25 %. Това означва, че в Сърбия има между 800000 и 900000 безработни. През 2000 г. почти една трета от работещите милион и половина души бяха в принудителен отпуск и получаваха минимални заплати, докато излишната работна ръка възлизаше на над 620000 работници и служители. 
						Макар че преди пет години голяма част от обществеността имаше високи очаквания, все още предстои да се жънат повечето от плодовете на демократизацията. Въпреки че преходът бе труден, той положи основите за дългосрочна положителна промяна. Но най-важното е, че със започването на преговорите по Споразумение за стабилизация и асоцииране с ЕС републиката направи важна крачка към европейската интеграция, която много сърби смятат за ключ към бъдещо благоденствие.

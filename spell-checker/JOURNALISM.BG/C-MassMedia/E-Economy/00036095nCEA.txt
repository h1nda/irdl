Рецесията е намалила икономическата свобода, твърди доклад 
					21/09/2010
					За разлика от много други части на света, нивото на икономическа свобода в повечето страни от Югоизточна Европа не се е понижило в резултат от икономическата и финансова криза.
					(София ехо, Стандарт, ACTMedia - 21/09/10; CTV.ca, Монреал Газет, Институт Фрейзър - 20/09/10)
 
					 
						
Институтът "Фрейзър" публикува доклада си за икономическата свобода в света за 2010 г. [Институт "Фрейзър"]
						Глобалната рецесия доведе до лек спад на средното ниво на икономическата свобода по целия свят за първи път от 25 години -- това е заключението на водещ канадски мозъчен тръст по държавна политика в ново проучване, публикувано в понеделник (20 септември). 
						"В отговор на икономическия срив през 2008 г. много страни предпочетоха безумно увеличаване на кредитите и регулаторни политики, като по този начин накърниха икономическата свобода и попречиха на бъдещия растеж," каза Фред Макмахън, вицепрезидент по изследвания на международната политика на базирания във Ванкувър институт "Фрейзър". "[Но] дори и след рецесия качеството на живот в страни със свободни и отворени пазари е много по-високо отколкото в страни с икономики, управлявани от правителството." 
						Средната оценка е паднала от 6,74 през 2007 г. на 6,67 през 2008 г. (последната година, за която има данни), посочва институтът в своя годишен доклад за икономическата свобода в света (ИСС), който обхваща 141 юрисдикции. 
						Групата оценява и класира проучваните страни и територии в обобщен индекс, като използва 42 променливи в пет широки области: размер на правителството, правна структура и сигурност на правата на собственост, достъп до стабилни парични средства, свобода на международната търговия и регулиране на кредитите, труда и бизнеса. Степента на икономическа свобода за всеки компонент се измерва по скала от 1 до 10, като 10 е най-високата оценка. 
						С обща оценка от 9,05 Хонконг запазва първото си място в тазгодишния индекс за ИСС и отново след него се нареждат Сингапур (8,70) и Нова Зеландия (8,27). Както и през 2009 г., Зимбабве (3,57) е на последно място сред 141 държави в тазгодишния индекс за ИСС. 
						Институтът "Фрейзър" поставя Турция сред страните, в които относителните нива на икономическа свобода значително са се подобрили през последните три десетилетия. Страната, която имаше оценка от едва 3,77 през 1980 г., получи обща оценка 6,82 в доклада за 2010 г., което е повишение спрямо оценката от 6,44 през по-миналата година. Така Турция се изкачи с 18 места в класацията и зае 74-о място в доклада за ИСС, публикуван в понеделник. 
						Оценката на Турция е близка до средната оценка за региона на Югоизточна Европа (ЮИЕ) -- 6,81 -- която е над световната средна оценка от 6,74, измерена от канадския институт. 
						Шест от останалите страни от ЮИЕ -- Албания, България, Хърватия, Кипър, Македония и Черна гора -- също са получили по-добри оценки отколкото миналата година. С обща оценка от 7,54 Кипър успя да се изкачи с 11 места и зае 20-о място в световната класация на страните с най-голяма икономическа свобода, като страната е лидер в региона. 
						Единствените други страни от ЮИЕ, които са сред първите 50 в света, са България, която е на 36-о място с обща оценка от 7,31, и Албания, която зае 48-о място с 7,18. И двете страни са се изкачили с пет места в индекса за ИСС за 2010 г. 
						Оценка от 6,90 позволи на Черна гора да заеме 66-о място, като по-миналата година страната е била на 78-а позиция. Македония се е изкачила с осем места до 72-а позиция с 6,83. Хърватия е запазила 87-ото си място с оценка от 6,51, която е едва с 0,02 пункта по-добра от оценката, която институтът "Фрейзър" й е дал през миналата година. 
						Останалите четири страни от ЮИЕ, включени в доклада -- Босна и Херцеговина (БиХ), Гърция, Румъния и Сърбия -- са слезли надолу в класацията на индекса за ИСС. 
						Гърция е слязла с едно място до 60-а позиция с оценка 6,95. БиХ, двойкаджията на региона, е загубила още седем места и е слязла до 111-о място с обща оценка от 6,03. 
						Икономическата свобода се е понижила и в Румъния, която бе засегната от световната финансова и икономическа криза скоро след началото й в края на 2008 г. Държавата е слязла с девет места надолу и заема 85-о място с обща оценка 6,58. 
						Сърбия е с десет места по-надолу в класацията, заемайки 97-а позиция с оценка 6,31, втората най-ниска оценка за региона след тази на БиХ.

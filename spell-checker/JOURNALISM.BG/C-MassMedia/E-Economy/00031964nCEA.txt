Хърватия съкращава средствата за образование в бюджета
					13/10/2009
					Нови намаления на бюджета принуждават родителите да бръкнат по-дълбоко в джоба си. 
					От Наташа Радич за Southeast European Times от Загреб – 13/10/09 
 
					 
						
От тази година родителите трябва сами да купуват учебниците. [klinifo.hr]
						Световната финансова криза се отрази зле на хърватските училища след новото наложено намаляване на държавния бюджет. За първи път родителите на деца в основните и средните училища ще трябва да закупуват учебниците. По-рано учебниците се осигуряваха от държавата и бяха безплатни. 
						В зависимост от възрастта на децата родителите похарчват също между 100 и 250 евро на дете за допълнителни училищни разноски. 
						Само деца, чиито семейства попадат под равнището на бедността, и децата на ветерани от войната са освободени от правилото за закупуване на учебниците. 
						"Данъкоплатците отново трябва да плащат повече от предвиденото заради нечии грешни решения. Не е честно да плащаме допълнително за нещо, което по-рано се гарантираше от държавата," казва Саня Омажич, продавачка от Задар и майка на първокласник. 
						Настоящата рецесия накара около 550 000 ученици в Хърватия да си купуват учебниците тази година. 
						В опит да си помогнат взаимно местни семейства организираха пазар за учебници втора ръка, където на нуждаещите се се предлагаха учебници от предходни учебни години. 
						Тази безпрецедентна солидарност пожъна огромни резултати. Само родителите, които не можаха да намерят исканите учебници, започнаха да се редят на опашки пред близките книжарници. 
						Учебниците в миналото се субсидираха от държавата и струваха на страната около 76 млн. евро годишно. 
						Тъй като всяка нова учебна година позволява различна учебна програма, учителите, които изготвят учебните планове, решават кои учебници ще се използват през дадената година. Този фактор допълнително усложнява процеса за родителите. 
						Виолета Николич, директор на основно училище в Риека, смята, че е добре да има разнообразие в учебната програма и учителите да имат повече възможности в избора на най-добрите учебници за предметите си. 
						Перо Лучин, известен експерт по образование, не е съгласен и твърди, че ако учителите имат избор, той трябва да е ограничен до само няколко учебника за предмет. 
						Междувременно безплатни сайтове като www.trebamknjigu.com, пуснат през юли, служат като борси за употребявани учебници, което спомага за облекчаване на ефекта от настоящата криза с учебниците в Хърватия.

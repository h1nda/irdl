Според МВФ македонската икономика укрепва
10/03/2004
Македонското правителство прилага вече подписаното стендбай споразумение с МВФ. Официални представители прогнозират 2.8 % инфлация, стабилен обменен курс на денара и 4 %-ен растеж на БВП през 2004 г.
ОТ Мария Лазарова за Southeast European Times в Скопие - 10/03/04
 
 
Финансовият министър Никола Поповски споделя мнението, че македонската армия укрепва и няма нужда от промени в настоящата политика. [Снимка от архива]
След двугодишен бавен растеж македонската икономиката постигна прираст през 2003 г. Изчисленията за тази година сочат продължаваща икономическа експанзия и увеличение на работните места. Според ръководителя на мисията на МВФ в страната Франек Розвадовски тези тенденции са индикация за положителна ситуация в страната.
Македония изпълнява ангажиментите, поети в споразумението, което бе подписано с МВФ на 31 декември 2003 г., каза Розвадовски, допълвайки, че няма нужда от промени в настоящата програма. "Единствената задача, която остава да се изпълни, е намаляването на масата на възнагражденията на държавната администрация. Властите осъзнават този риск и вземат мерки," каза той.
Финансовият министър Никола Поповски споделя становището, че македонската икономика укрепва и не е нужно да се променя сегашната политика. Според него през 2004 г. валутната и фискална политика ще продължи да бъде рестриктивна и правителството ще се придържа към прогнозните темпове на инфлация, като поддържа фиксиран обменен курс на денара. Нарастването на БВП е фиксирано на 4 %, каза той.
"Стендбай споразумението ще бъде изпълнено с някои модификации, основаващи се върху постиженията от миналата година," каза Поповски. " Ребалансирането на бюджета ще се извърши през юни и ще се основава на предварително дефинирана политика, свързана с намаляване на заплатите на държавните служители, разпределение на фондовете по сектори, като се наемат съответно и представители на етническите малцинства, както и на средства, необходими за покриване на задълженията, произтичащи от необходимостта да се разкрият работни места в съответствие със Закона за насърчаване на заетостта."
Реализацията на политиката за поддържане на ниска инфлация и стабилни обменни курсове на денара ще бъде в центъра на вниманието през тази година, каза Любе Тръпевски, управител на Националната банка на Македония. Съгласно споразумението банката трябва да поддържа резерв в чужда валута на ниво, което се равнява на четиримесечния внос и покрива нетните местни авоари.
Мисията на МВФ ще направи нов преглед на напредъка в изпълнението на критериите, дефинирани от стендбай споразумението, едва след 21 март.

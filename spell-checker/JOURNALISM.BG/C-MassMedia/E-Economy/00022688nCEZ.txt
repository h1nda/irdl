Бизнес: Албания поддържа стабилен икономически напредък
					25/05/2007
					МВФ похвали икономическия ръст на Албания и осъществяването на програми на Фонда. Още в деловите новини от седмицата: Република Сръбска подписа споразумение с чешката компания "CEZ", а шуменската община в България ще строи хай-тек парк. 
					
 
					 
						
Заместник-изпълнителният директор на МВФ Мурильо Португал призова за модернизиране на инфраструктурата в Албания и по-специално на транспортната мрежа. [Гети Имиджис]
						Заместник-изпълнителният директор на МВФ Мурильо Португал похвали във вторник (22 май) икономическия напредък и макроикономическата стабилност, постигнати от Aлбания през последните години. Албания постигна солидни резултати в икономиката и показа стабилни резултати в програмите за помощ на МВФ, отбеляза високопоставеният служител на Фонда. Той поощри продължаването на структурните реформи като основа за подобряване на бизнес климата и привличане на чужди инвестиции.
						*** 
						 Премиерът на Република Сръбска Милорад Додик и Мартин Роман, директор на чешката енергийна компания "CEZ" подписаха договор за общи инвестиции на 16 май за модернизиране на топлоелектрическата централа "Гачко 1", за построяването на "Гачко 2" и за нов въгледобивен рудник. Инвестициите на "CEZ" в проекта могат да достигнат 1,4 милиарда евро. 
						*** 
						
Македония е на последно място сред страните от Югоизточна Европа по очаквани инвестиции и растеж според последно проучване на ЕБВР. Според доклада, Македония ще привлече само 112 милиона евро преки чуждестранни инвестиции тази година, което е много по-малко в сравнение с другите страни в региона. 
						*** 
						Шуменската община в България обяви в сряда (23 май) началото на осъществяването на проект за 151 милиона евро за създаване на хай-тек парк в областта. Съоръжението ще се простира върху общо 2 877 000 квадратни метра. Строителството ще започне през декември. 
						*** 
						
Гърция и Австралия подписаха във вторник (22 май) двустранно споразумение за социално осигуряване, което се очаква да регулира пенсионния статут на 600 000 до 700 000 австралийски граждани от гръцки произход. Споразумението бе подписано по време на посещението на гръцкия премиер Костас Караманлис в Австралия. 
						*** 
						Правителството на Черна гора и ЕБВР подписаха в сряда (23 май) споразумение за тригодишен заем от 30 милиона евро, който ще се използва за строителни проекти. Парите са определени за модернизиране на регионалната инфраструктура на водоснабдяването в крайбрежните райони, както и на железопътната инфраструктура. 
						*** 
						Радован Йеласич ще остане управител на Централната банка, заяви вицепремиерът на Сърбия Божидар Делич във вторник (22 май). През февруари 2004 г. Йеласич бе назначен за петгодишен мандат. По закон, назначението на управител на централна банка трябва да стане след избора на ново правителство. 
						
(Различни източници – 18/05/07-25/05/07)

Косово създаде комисия за избягване на световната икономическа криза
					13/03/2009
					Правителството в Косово създаде междуинституционална комисия за предприемане на мерки срещу засилващата се световна икономическа криза
					От Беса Бечири за Southeast European Times от Прищина – 13/03/09
 
					 
						
Централната банка на Косово (ЦБК) успя да постигне своите цели, въпреки че международната финансова система бе изправена пред "една от най-лошите кризи в историята", заяви управителят на банката Хашим Реджепи. [UNMIK]
						Косово предприема различни мерки за предотвратяване на ефектите от световната икономическа криза. Една от тях е създаването на междуведомствена комисия, която да защити финансовата стабилност на младата държава. 
						Комисията бе създадена след подписването на съвместен меморандум за разбирателство между Централната банка на Косово (ЦБК), министерството на финансите и икономиката и парламентарната комисия по бюджет и финанси. 
						Според ЦБК комисията вече е провела първото си заседание и е определила своите цели. 
						Основната цел на банката през 2009 г. ще бъде присъединяването на страната към МВФ. 
						Управителят на ЦБК Хашим Реджепи направи изказване пред пресата за усилията, които правителството полага, за да се справи с кризата. Банката успя да постигне своите цели, въпреки че международната финансова система бе изправена пред "една от най-лошите кризи в историята", заяви той във вторник (10 март). Той каза също за държавната медия РТК, че финансовата система на Косово е "стабилна". 
						Правителството смята, че е успяло да запази постигнатите като цяло окуражителни резултати, въпреки отбелязания рязък спад в стойността на портфейла на Пенсионния фонд на страната заради обезценяването на неговите инвестиции в чужбина. 
						Стойността на тези загуби достигна 100 млн. евро през 2008 г. и приблизително 8 млн. евро само през януари. Въпреки това Реджепи смята, че загубите на фонда са били пропорционално "по-ниски от загубите на финансовите пазари". 
						Правителството твърди, че е предприело бързи мерки за борба с кризата. Между тях са създаването на фонд от 200 млн. евро в случай на необходимост от спешна финансова интервенция в икономическия сектор на Косово; внимателно управление на активите на ЦБК; засилен надзор над банките в страната и засилване на сътрудничеството между ЦБК и други централни банки. 
						Считано от 1 януари, Прищина също така намали някои данъци с надеждата да стимулира потреблението и чуждестранните инвестиции. Данъците върху доходите не надвишават 10 %, а при корпоративното облагане се прилага плоска ставка от 10 %. 
						Като една от най-бедните държави в Европа, Косово изпитва и други последствия от световната криза. Паричните преводи от притиснатите от кризата емигранти в чужбина – важен източник на национален доход – спадат, както и търсенето на изнасяните от страната продукти, най-вече метали. 
						Косовският всекидневник “Експрес” съобщи, че постъпленията от износ на страната през януари са спаднали с почти 50 % спрямо предходната година - от 11,4 млн. евро до 6,7 млн. евро. Според вестника експерти смятат, че Косово не може да избегне кризата.

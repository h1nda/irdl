Новият икономически план на Румъния бе посрещнат предпазливо
					14/02/2012
					Повишените заплати и пенсии са в основата на новия правителствен план за икономиката.
					От Паул Чокою за Southeast European Times от Букурещ -- 14/02/12
 
					 
						
Предвидливост и отговорност са ключовите суми на това правителство, каза премиерът Михай Разван Унгуряну. [Ройтерс]
						Заедно с новото си правителство румънците може скоро да видят нов жизнен стандарт, ако икономическата програма на новата изпълнителна власт се осъществи. Както анализаторите, така и гражданите обаче са скептично настроени дали това е възможно в светлината на икономическия облак, надвиснал над света. 
						Програмата е съсредоточена върху намерението на правителството да повиши жизнения стандарт на румънците чрез повишаване на доходите на населението посредством повишения на заплатите и пенсиите, намаляване на социалните осигуровки и повишаване на данъците за по-богатите. 
						Въпреки тези намерения новият премиер Михай Разван Унгуряну охлади очакванията. 
						"Не излизам с нереални обещания в тези тежки времена. Ерата на просперитет няма да започне утре. Предвидливост и отговорност са ключовите думи на това правителство. Заплатите и пенсиите ще се повишат само ако това е възможно," каза Унгуряну в парламента в четвъртък (9 февруари). 
						Плановете включват също провеждането на политики за стимулиране на икономическия растеж и разкриване на нови работни места чрез привличане на еврофондове с процент на усвояване 29 %, или 6 милиарда евро, каза Унгуряну. 
						Ще бъде създаден Национален план за създаване на работни места с цел насърчаване на заетостта посредством финансови стимули за работодателите, докато за държавните служители бъде създадена "отговорна" таблица на заплащане. 
						Един анализатор каза, че иска конкретни неща. 
						"Очаквах конкретни мерки, не общи приказки за тази програма," каза за SETimes Кристиан Първан, генерален секретар на Асоциацията на бизнесмените в Румъния. "Ясни мерки с бързо прилагане. И искаме да знаем кога ще започнат да ги прилагат, но основно кога тези решения ще дадат резултат." 
						"Мисля, че основният приоритет на това ново правителство би трябвало да бъде премахването на всички препятствия на ниво публична администрация, които стоят на пътя на проектите, привличащи по-голямата част от еврофондовете, а именно тези за околната среда и развитие на инфраструктурата," добави той. 
						Първан предлага да се създаде промишлена банка, по примера на неотдавнашната идея на френския президент Никола Саркози. "Не може да има увеличение на доходите на хората, без да се стимулира производството." 
						Новата администрация е изправена пред две основни предизвикателства, каза за SETimes Аурелиан Докия, анализатор към румънския Център за икономически политики.
						"Първо тя трябва да доведе докрай споразумението с МВФ - споразумение, което сега по същество е голямата рамка за всички икономически политики на Румъния. Второ, не можем да пренебрегнем краткия живот на това правителство - слабо вероятно е неговите мерки да дадат някакви конкретни резултати тази година," каза той, визирайки парламентарните избори през ноември. 
						Докия също така препоръча правителството да бъде предпазливо в публичните си изявления. "Икономическото възстановяване на Румъния все още е уязвимо от външни фактори. Всяко преждевременно споменаване на повишения на заплатите е обезпокоително. Първо те трябва да намерят източника на финансиране," каза той. 
						Новото правителство също така трябва да гарантира, че няма да надвиши целевата граница на дефицита, каквато вероятно ще бъде определена, тъй като годината е изборна. 
						На улицата гражданите очакват резултати. 
						"Правителствената програма е като учебния план, който си правя в училище. Ако не го следвам, часът ми ще се провали," каза за SETimes учителят по история Алин Строе, на 38 г. 
						"Не [храня] илюзии, че заплатата ми ще бъде повишена. Но те трябва да бъдат наясно, че ако [програмата е] само за подобряване на имиджа, ако не бъде направено нищо по отношение на онези, които са лишени от приходи на фона на мерките за строги икономии, техният имидж ще бъде още по лош в края на мандата им."

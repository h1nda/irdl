Ето как го правим: банково обучение за кандидатите за ЕС
					02/02/2010
					Около 150 финансови наблюдаващи организации от Турция и седем страни от Западните Балкани, надяващи се да се присъединят към ЕС, ще участват в програма за обучение. 
					(EurActiv - 20/01/10; AФП, ДПА, Блумбърг, Юрополитикс, Европейска централна банка - 19/01/10)
 
					 
						
Националните централни банки на 14-те страни, членки на еврозоната, ще участват в програмата. [Гети Имиджис] 
						Първият от серия семинари за обучение на Европейската централна банка (ЕЦБ) и Европейската комисия (ЕК) за представители на банки и доверителни компании в страните, стремящи се към членство в блока, започна във вторник (2 февруари) и ще продължи до четвъртък. 
						"Стабилността на банковите системи във въпросните страни е от най-голямо значение за постигане на устойчив икономически растеж," каза еврокомисарят по разширяването Оли Рен, чийто мандат изтича скоро и който този месец ще заеме поста на еврокомисар по икономическите въпроси. 
						Двегодишният проект е интензивна регионална програма за обучение на 150 водещи контрольори от кандидат-членките Хърватия, Македония и Турция и потенциалните кандидатки - Албания, Босна и Херцеговина, Косово, Черна гора и Сърбия. 
						"Целта на програмата ще бъде укрепване на предпазния надзор на макро- и микроравнище в Западните Балкани и Турция," обясни ЕЦБ. 
						ЕС ще предостави 2,65 млн. евро за двегодишния проект. Националните централни банки (НЦБ) на 14-те държави от еврозоната също ще вземат участие. ЕЦБ смята да привлече за участие редица европейски и международни институции, включително Базелския комитет за банков надзор, Европейския парламент, Института за финансова стабилност, МВФ, Обединения виенски институт и Световната банка. 
						Предвидено е тази година да се проведат и три политически семинара за служители на ръководни постове от западнобалканските страни и Турция. Първият - тридневна проява - бе открит на 27 януари. 
						 "До края на годината и като продължение на регионалната програма за обучение ЕЦБ ще подпомогне прилагането на специфични национални мерки," се казва в изявление на банката със седалище във Франкфурт. 
						Тези мерки, посочи ЕЦБ, ще бъдат формулирани в споразумение с 14-те НЦБ, които вече са в еврозоната, наред с финансовите институции и участниците в семинарите за обучение. 
						Членът на Управителния съвет на ЕЦБ Лорензо Бини Смаги каза, че новата програма ще помогне за запознаване на институциите за предварителен надзор на макро- и микроравнище в страните, надяващи се на членство в ЕС, с настоящите мерки на ЕС в отговор на глобалната рецесия.

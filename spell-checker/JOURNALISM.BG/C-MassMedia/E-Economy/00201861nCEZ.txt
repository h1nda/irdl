Банкови гуверньори от региона обсъждат кризата
					14/09/2011
					Страните от Югоизточна Европа ще имат положителен растеж, твърдят водещи банкери от региона. Други бизнес новини: Гърция налага нов данък, а земеделците, отглеждащи малини в Сърбия, подновяват протестите си за цените. 
					 
						
Макар че страните ще имат положителен растеж, той ще бъде по-малък от нивата преди кризата. [Reuters]
						Гуверньорите на централните банки от Западните Балкани в петък (9 септември) се събраха в Бечичи, Черна гора, за да обсъдят проблемите и перспективите пред региона на фона на продължаващата глобална финансова криза. Според техните прогнози всички страни в региона ще имат положителен растеж през тази година, но той все пак ще бъде много по-нисък от нивата преди кризата.
						*** 
						
						Гръцкият финансов министър Евангелос Виницелос обяви в неделя (11 септември), че страната въвежда нов данък, за да събере средства и да успее да спази изискванията на спасителната си програма. Новият данък върху недвижимите имоти ще бъде в сила през следващите две години и ще струва на гражданите средно по 4 евро на квадратен метър. Очаква се приходите да помогнат на страната да покрие недостиг от 2 милиарда евро в бюджетните си цели. 
						*** 
						
Турската икономика регистрира впечатляващ растеж от 8,8% през второто тримесечие на 2011 г. -- един от най-високите в световен мащаб, обяви в понеделник (12 септември) Турският статистически институт. Данните също така показаха, че през 2010 г. икономиката е отбелязала растеж от 8,9% , което надхвърля официалните прогнози за 7%. 
						*** 
						
						Кипър се нарежда най-високо сред страните от Югоизточна Европа в Доклада за глобална конкурентоспособност за 2011/2012, публикуван на 7 септември и изготвен от Световния икономически форум. Страната се е издигнала със седем позиции спрямо миналата година. Турция се е изкачила с две позиции до 59-то място, следвана от Черна гора на 60-то, България на 74-то, Хърватия на 76-то, Румъния на 77-мо, Албания на 78-мо, Македония на 79-то, Гърция на 90-то, Сърбия на 95-то и Босна и Херцеговина на номер 100. Списъкът от 142 държави се оглавява от Швейцария. 
						*** 
						Икономиката на Албания е концентрирана в Тирана, според доклад на Статистическия институт, публикуван в четвъртък (8 септември). Данните показават, че Тирана регистрира икономика, която е почти два пъти по-богата от тази на останалата част на страната. Според цифрите БВП на глава от населението за цялата страна е бил 2728 евро годишно през 2009 г., докато за Тирана този показател е 4126 евро. 
						*** 
						
Сръбските производители на малини подновиха своите протести в събота (10 септември) с настояване правителството да повиши цената, на която се изкупува продукцията им и да осигури стимули за сектора. Фермерите бяха решени да стигнат до Белград, но бяха спрени от полиция. Профсъюзните лидери заявиха, че няма да се откажат от исканията си. 
						*** 
						Стачка на гръцки митничари блокира трафика на тежкотоварни автомобили на граничните пунктове с Македония Дойран и Меджитлия. Стачните действия, започнали в понеделник (12 септември); продължават и в сряда в знак на протест срещу ограничителните финансови мерки на правителството. 
						*** 
						Луксозният хърватски хотел "Дубровник Палас" спечели тазгодишната Награда на световните пътувания (World Travel Award) и е посочена за водещия курорт в Европа. Наградата бе спечелена от хотела въпреки оспорвана конкуренция от страна на подобни ексклузивни имоти в Италия, Монако, Гърция и други топ дестинации. 
						*** 
						Руският петролен гигант Лукойл обяви планове за изграждането на най-голямата фабрика за хидрокрекинг в Източна Европа, в петролната си рафинерия в Бургас, България. Президентът на компанията Вагит Алекперов каза в понеделник (12 септември), че през следващото десетилетие компанията ще инвестира около 25 милиарда долара в преработвателния и производствения си бизнес. 
						
						(Различни източници -- 07/09/11-14/09/11)

Бизнес: Шеф на румънска банка счупи рекорд
					24/07/2009
					Управителят на Централната банка на Румъния Мугур Изъреску беше включен в книгата “Световните рекорди на Гинес”. Още в деловите новини: Сърбия усеща последиците от световната икономическа криза; Турция планира изграждането на три водноелектрически централи.
					 
						
Мугур Изъреску е управител на Централната банка на Румъния от 1990 г. [Гети Имиджис]
						Управителят на Централната банка на Румъния Мугур Изъреску влезе в книгата на рекордите на Гинес като управител на централна банка, заемал най-продължително време тази длъжност. Изъреску, на 60 г., заема поста от 1990 г. и мнозина го смятат за "тайния" премиер на страната. 
						*** 
						Според неотдавнашно проучване на “Галъп” 70 % от сръбските граждани са заявили, че усещат въздействието на световната финансова криза, а почти толкова са посочили, че най-лошото тепърва предстои. Само 15 % от анкетираните смятат, че живеят добре, а около 9 % не усещат влиянието на кризата въобще. Проучването е проведено от март до юни и в него са участвали 1 018 души. 
						*** 
						
						Румънският енергиен комплекс “Турчени” и Европейската банка за възстановяване и развитие подписаха в понеделник (20 юли) договор за заем от 170 млн. евро. Средствата ще бъдат използвани за модернизиране на шестия блок от комплекса. Комплексът се състои от ТЕЦ “Турчени”, кариерите “Жилт Юг” и “Жилт Север” и мина “Техомир”. Комплексът осигурява повече от 11 % от използваната в страната електроенергия. 
						*** 
						
						Турските власти планират изграждането на три нови водноелектрически централи в северозападната провинция Сакария съобщи във вторник (21 юли) Анадолската информационна агенция. Строителство ще бъде на стойност около 53 млн. евро. Проектната мощност на новите електроцентрали е 155 млн. KW електроенергия годишно. 
						*** 
						Властите са одобрили оферти за изграждането на три нови циментови завода на стойност 1 млрд. евро в Северозападна Албания, съобщиха местни медии във вторник (21 юли). Според правителството проектите ще дадат възможност за изпълнение на бъдещи инфраструктурни проекти. 
						*** 
						
						Македонската фармацевтична компания “Алкалоид” съобщи в сряда (22 юли), че започва съвместно производство на лекарства с “ИнФарм” от Земун, Сърбия. “Алкалоид” планира да инвестира около 4 млн. евро в първия етап на проекта, като създаде около 25 работни места, които са малко на брой поради високите първоначални разходи за проекта. Вторият етап предвижда в завода в Земун да бъдат произвеждани 19 вида лекарства. 
						
						(Различни източници - 17/07/09-24/07/09)

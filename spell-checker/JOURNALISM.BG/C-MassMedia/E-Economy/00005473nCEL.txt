Ашдаун нареди продажбата на банка в БиХ поради разкрития за злоупотреби
24/12/2002
Върховният представител на международната общност в БиХ Пади Ашдаун нареди продажба на банката, свързана с хърватските сепаратисти.
(Служба на върховния представител, AП - 23/12/02; Институт за военни и мирни репортажи - 20/12/02)
 
 
Върховният представител в Босна и Херцеговина (БиХ) Пади Ашдаун нареди продажбата на Херцеговачка банка, след като одиторите намериха доказателства за финансови злоупотреби и финансиране на сепаратистки политически сили. Одиторският доклад уличи банката в измами в големи размери и злоупотреби на стойност поне 100 млн. щатски долара.
В изявлението на Службата на Ашдаун от понеделник (23 декември) се казва, че Ашдаун е взел решението след обмисляне кой от трите възможни закооносъобразни варианта - продажба, рекапитализация, или ликвидация - най-добре ще послужи на интересите на дребните вложители, малкия бизнес и местната икономика.
"Най-важното за мен беше да се уверя, че дребните вложители и малкият бизнес ще получат колкото се може по-голяма част от парите си обратно, и да запазя колкото се може повече филиали на банката. Филиалите на банката играят голяма роля и за вложителите, и за малкия бизнес в Херцеговина. Ако продажбата е успешна, това няма да се промени", казва Ашдаун, цитиран в изявлението.
Докладът свързва незаконните операции с високопоставени политици и длъжностни лица на босненските хървати. Един от основните играчи според Института за военни и мирни репортажи (IWPR) е бившият лидер на Хърватския демократичен съюз (ХДС) и член на президентството на БиХ Анте Йелавич. Предшественикът на Ашдаун свали Йелавич от поста му през март 2001 г., след като той призова към създаване на хърватско самоуправление в рамките на БиХ. Месец по-късно омиротворителите на СФОР нахлуха в офисите на банката в Мостар и други градове по подозрения, че тя финансира хърватско сепаратистко движение.
В доклада на IWPR се посочва, че други водещи фигури, които вероятно са замесени в аферата с банката, са депутатът от ХДС ген. Любо Чешич Ройс, генералът в оставка Станко Сопта, бившият министър на отбраната на федерацията ген. Мирослав Пърче и високопоставеният служител от федералното Министерство на отбраната ген. Иван Медич. Смята се, че освен за насърчаване на сепаратизма в БиХ, всички те са използвали средствата и за лично облагодетелстване.
Докладът, чието изготвяне отне повече от 18 месеца, беше представен от временната управителка на банката Тоби Робинсън на 16 декември.
"От март 1998 до началото на 2001 г. хърватското правителство е внесло в Херцеговачка банка 647 милиона германски марки. Поне 216 милиона марки, предназначени за заплати на войници, пенсии и помощи за вдовици на ветерани от войната, са били използвани за други цели", каза Робинсън. "Някои от акционерите са използвали банката, за да финансират опити за промени в конституцията на Босна и Херцеговина", допълни тя, визирайки събитията от началото на 2001 г.
Според доклада групата, участваща в незаконната схема, е използвала банката за изпиране на пари, както и за изплащане на суми за осигуряване лоялността на босненскохърватските войници, служещи във федералната армия.

Букурещ се стреми да изглади различията си по бюджетния дефицит с МВФ 
					15/03/2005
					Румънското правителствто заяви в понеделник, че се нуждае от още време, за да убеди МВФ че бюджетен дефицит, по-голям от този, за който настоява МВФ, е допустим. 
					(Нюзуик - 21/03/05; Зиуа, Pressreview.ro - 15/03/05; Доу Джонс, АП, АФП, Ромпрес - 14/03/05)
 
					 
						
"Преговорите ще продължат и съм убеден, че можем да постигнем съгласие с МВФ до края на април," каза в понеделник вицепремиерът Адриан Видеану [Архив]
						Румънското правителство заяви в понеделник (14 март), че се нуждае от повече време, за да изглади различията си с МВФ по размера на националния бюджетен дефицит за 2005 г. Властите се надяват да убедят експертите на Фонда, че "дупка" от 0,7 % от БВП е допустима. Те твърдят, че по-малкият дефицит може да препятства прилагането на реформите, необходими за влизането на страната в ЕС през януари 2007 г. 
						Мисия на МВФ ще посети Букурещ този месец за редовния тримесечен преглед на 24-месечното предпазно споразумение за 367 млн. щ.д., което влезе в сила през юли 2004 г. 
						Въвеждането на плосък 16 %-ен подоходен данък за румънските компании и физически лица в началото на януари възбуди безпокойството на експертите от МВФ, които предупредиха, че това може да доведе до по-ниски приходи и допълнителен инфлационен натиск, наслагващ се върху тенденциите, вече генерирани чрез миналогодишното увеличение на заплатите в публичния сектор, което бе по-високо от очакваното. Според тях дефицитът за 2005 г. трябва да се поддържа между 0,4 % и 0,5 % от БВП. 
						"Преговорите ще продължат и аз съм убеден, че можем да постигнем споразумение с МВФ до края на април," цитира АФП думите на вицепремиера Адриан Видеану от понеделник. 
						"Вярно е, че има различия в оценката на предполагаемите последици от мерките, които са вече предприети и които ще бъдат взети от правителството, " заяви говорителят на кабинета Йоана Маринеску. Според нея 0,7 %-ият бюджетен дефицит, който мерките се очакват да предизвикат, ще позволи все пак поддържането на "солиден макроикономически баланс". 
						Правителството твърди, че събирането на данъци през последните няколко месеца е било с 12 % по-високо от същия период на миналата година, прогнозирайки, че този тренд ще продължи през следващите месеци. То оценява като твърде нисък прогнозирания от МВФ 5,3%-ен икономически растеж за тази година. 
						Макар че Румъния се нуждае от одобрението на МВФ за своята икономическа програма, неизпълнението на изискваните от ЕС реформи може да отложи влизането на страната в ЕС с една година до 1 януари 2008 г. Липсата на споразумение с Фонда по икономическите параметри не би могло обаче да блокира подписването на Договора за присъединяване между Румъния и ЕС на 25 април, каза Видеану. 
						Представители на Европейската комисия в Букурещ казаха в понеделник, че макар да няма "официално обвързване" между присъединяването на Румъния към ЕС и състоянието на стенд-бай споразумението с Фонда, "стабилната макроикономическа рамка" остава ключов индикатор за подготвеността на страната за членство.

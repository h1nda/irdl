АКЗК се изправя срещу проблемите на икономическата конкуренция в Албания
					01/12/2011
					Линдита Мило (Лати), председател на Албанската комисия за защита на конкуренцията, коментира предизвикателствата, свързани с изкореняването на корупцията и антиконкурентните практики.
					От Йонилда Кочи за Southeast European Times от Тирана – 01/12/11
 
					 
						
Повечето албански фирми имат по-малко от 20 служители. [Ройтерс]
						Преди двадесет години, когато Албания излезе от продължилия десетилетия комунистически режим, тя беше една от най-силно централизираните държавни икономики в региона, без функциониращ пазар и конкуренция. С нарастване на вниманието, което страната получава от ЕС, създаването на свободна и отворена конкурентна среда, която стои в основата на свободната пазарна икономика, се превръща в задължително условие. 
						Създадена преди седем години, независимата Албанска комисия за защита на конкуренцията концентрира дейността си върху насърчаването на свободната и ефективна конкуренция. Комисията наложи глоби в размер на няколко милиона евро за антиконкурентни практики и съгласуване на цени. 
						В интервю за SETimes Линдита Мило (Лати), председател на Албанска комисия за защита на конкуренцията, обяснява ограниченията, пред които е изправена нейната организация. 
						
						SETimes: Каква е структурата на албанския пазар в условията на ефективна и свободна конкуренция? Кои са най-силно концентрираните или монополизирани индустрии според разследванията на АКЗК? 
						
						Мило (Лати): Албанската икономика може да се смята за малка икономика не само по отношение на големината на пазара, но също така предвид големината на фирмите – 98 % от компаниите имат по-малко от 20 служители. Това се отразява на броя на операторите на даден пазар, тъй като те могат да използват ефективно ресурсите. 
						Констатирахме, че в резултат на отварянето на пазарите или приватизацията на либерализираните пазари големите фирми в сектора на мобилните телефонни услуги, застраховането и банковия сектор (които преобладават в албанската икономика) загубиха от пазарните си дялове. 
						На някои пазари обаче, като например вносните втечнени нефтени газове, наблюдаваме значително увеличение на концентрацията. На други пазари конкуренцията е ограничена заради наличието на изключителни права или особености, свързани с ограничените природни ресурси и монополи. 
						
						SETimes: Как оценявате прилагането на антитръстовите закони по отношение на картелите, злоупотребата с господстващо положение и т.н.? 
						
						Мило (Лати): Ефективното прилагане на закона се основава на два подхода: а) упражняване на дадените ни по закон права, и б) насърчаване на прилагането на закона. Органът използва всички правомощия и инструменти, които са му предоставени от законодателя. Това проличава по-добре, ако разгледаме наложените от комисията санкции - от глобите на фирми, отказали да предоставят исканата информация, до глобите от няколко милиона евро за антиконкурентни практики. 
						През последните пет години, през които съм председател на комисията, предприехме мерки за насърчаване на свободната и ефективна конкуренция на силно концентрирани пазари, когато някой оператор беше глобен за нарушения. Разследвахме различни фирми с господстващо положение по отношение на определени продукти или пазарни сегменти, като например възлагането на сделки със съкровищни ​​бонове или товарене и разтоварване на втечнени нефтени газове. 
						Също така разследвахме и санкционирахме фирми за антиконкурентни практики под формата на забранителни споразумения, като например договаряне на цените или съгласувани практики на либерализирани пазари. Основните фирми обаче се съгласиха с ограничаването на ефективната конкуренция. 
						
						SETimes: Какво е Вашето мнение за законодателството за защита на конкуренцията в Албания и неговото прилагане. Смятате ли, че прилагането на законите и наредбите за защита на конкуренцията в Албания все още е слабо, като се има предвид факта, че провежданата от изпълнителната служба процедура по отношение на глобите продължава. 
						
						Мило (Лати): Комисията за защита на конкуренцията е една от институциите, които гарантират справедливото функциониране на пазарите. Тя защитава фирмите и потребителите от антиконкурентното поведение на силни участници на пазара, които искат да нарушат свободната и [лоялна] конкуренция. Комисията обаче не е единствената институция, която отговаря за това. Ефективността на комисията зависи от дейността на други пазарни институции, които сами по себе си представляват система. Комисията за защита на конкуренцията е един от механизмите от тази система. 
						Въпреки че този въпрос се обсъжда публично от няколко години, определянето на институция, която да отговаря за събирането на наложените от комисията глоби, се оказва проблематично поради необходимостта от законодателни промени. Тези проблеми бяха решени с одобряването на измененията в законите за защита на конкуренцията и за административните нарушения. Двата закона бяха приети през 2010 г. Сега остава изпълнителната служба в Тирана да свърши своята работа. Изключително важно е фирмите да видят, че решенията на комисията се изпълняват. Това ще помогне за подобряване на културата на конкуренция. 
						
						SETimes: Какви са основните трудности във връзка с прегледа на решенията на комисията за защита на конкуренцията от окръжните и апелативните съдилища? 
						
						Мило (Лати): Опитът на комисията в съда понякога е положителен, а понякога отрицателен. Проблемите на съдебната власт са добре известни, особено продължителността на производствата. Налице е и непознаване на проблемите на конкуренцията от съдии, които са отскоро в албанската съдебна система. Доволни сме, че нещата се развиват и съдиите могат да се позовават на предходни решения на Апелативния съд, което помага за изграждането на по-ясна представа [за] конкурентното право. 
						
						SETimes: Какво е състоянието на конкуренцията в Албания в сравнение с други държави от региона? 
						
						Мило (Лати): В Албания и други страни от региона протича интензивен процес на европеизация и те са изправени пред необходимостта от реформиране на икономическата, политическата и социалната среда с оглед на изпълнението на европейските критерии за интеграция. Регистрира се все по-бързо нарастване на трансграничната търговия, частните капитали, преките чуждестранни инвестиции от мултинационални корпорации и дерегулиране на секторите, които по-рано се притежаваха или контролираха от държавата. 
						Практиките, които могат да ограничат конкуренцията, вече стават все по-видими, особено там, където държавните монополи се заменят от частни монополи. Нашите икономики си приличат по размера на БВП, както и по процеса на либерализация. Изправени сме пред еднакви предизвикателства. Ние си сътрудничим и споделяме опит, за да се учим от най-напредналите държави.

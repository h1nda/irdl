Албания се бори срещу "кешовата" икономика 
					12/10/2004
					Албанските власти осъществяват проект, който цели да намали значителния дял на националната "кешова" икономика, ограничавайки по този начин незаконните дейности и предотвратявайки укриването на доходи и данъци. 
					От Арди Пулай за Southeast European Times в Тирана - 12/10/04
 
					 
						
Като част от усилията за изграждане на съвременна финансова система в Албания държавните служители, вкл. полицията, вече няма да получават заплатите си в наличност.[АФП]
						Едно от продължаващите пречки пред икономическото развитие на Албания е съществуването на голям дял на сивата икономика. Сподед МВФ този дял се равнява на цели 50 % от икономическата дейност в страната. Представители на Албанската банка (АБ) междувременно оценяват, че до 26 % от парите в Албания циркулират извън банковата система, цифра, която бележи спад в сравнение с предходни години, но остава висока според международните стандарти. 
						"Това положение е резултат от липсата на информация в обществото относно банковата система и освен това е свързано с икономическите и финансови престъпления," обяснява първият подуправител на АБ Фатос Ибрахими. 
						Като част от усилията за изграждане на съвременна финансова система правителството работи за ограничаване на сивата икономика. Една от тези мерки е прекратяването на практиката да се плаща на държавни служители в наличност. През юни 2004 г. АБ осъществи пилотен проект за изплащане на заплатите по банков път. Сега властите планират да разпределят заплатите на почти десет хиляди служители от държавната администрация чрез банки от второ ниво. 
						Тези банки участват в интензивна маркетинг кампания - включваща откриване на нови клонове, понижаване на комисионните, въвеждане на банкомати и други услуги - които целят да приобщят хората към системата. Повечето от банките вече предлагат плащане за обществени услуги чрез сметки на клиентите си. В рамките на новата правителствена инициатива клиентите в скоро време ще могат да плащат сметките си за телефон, топло- и електроенергия по тази начин. 
						Изплащането на заплатите чрез банковата система се очаква да има значително въздействие. Няколко проучвания на АБ показват, че процентът на албанците, които поддържат банкови сметки и ги използват за операции, остава малък. Това вероятно ще се промени обаче, тъй като мнозина, които са били свикнали да получават заплатите си в наличност, сега ще трябва да открият свои сметки, за да получават възнагражденията си .

Икономически преглед
03/01/2003
Преглед на бизнес и икономически новини от Балканите след 27 декември.
(Различни източници -- 27/12/02 - 03/01/03)
 
 
Преглед на бизнес и икономически новини от Балканите след 27 декември:
Сръбският финансов министър Божидар Джелич заяви, че очаква около 1 млрд от чуждестранни инвестиции през 2003 г. Той добави, че инвестициите през 2002 г. са били между 400 и 500 млн долара, със 162 млн долара повече в сравнение с предходната година. Според Джелич, няколко големи компании са проявили интерес към Сърбия след решението на правителството за намаляване на данъка върху печалбата.
***
Румънската държавна телекомуникационна агенция обяви, че програмата за либерализация на телекомуникационния сектор стартира тази седмица, със започването на новата година. Новите наредби са съставени в съответствие с изискванията на ЕС и ще допринесат за отварянето на пазара за чуждата конкуренция и частни инвеститори. Според анализатори, цената на телефонните разговори ще се намали с 10 до 15 процента в резултат на либерализацията.
***
Нова митническа тарифа влезе в сила в Босна и Херцеговина (БиХ) на 1 януари. Новата тарифа е в съответствие с изискванията на Световната търговска организация и ЕС и се очаква да направи по-ефективна системата на митниците, както и да допринесе за по-висока събираемост на митата.
***
Според статистика на гръцкия Хеленик Инвестмънт Център, общо 200 гръцки фирми са развивали дейност в Албания през последното десетилетие и са инвестирали 250 млн евро в местната икономика. Албания е на пето място по обем на гръцки инвестиции сред Източноевропейските страни, след Югославия, България, Румъния и Македония.
***
Българският Върховен административен съд реши да започне дело по повод процедурата по продажбата на Българската телекомуникационна компания. Искът е предизвикан от решението да бъде избрана Вива Венчърс за победител в търга.
***
Турският президент Ахмед Недждет Сезер наложи вето върху промените в данъчното законодателство, с аргумента, че те не отговарят на принципите, заложени в конституцията. Законът предвижда нулева данъчна ставка за новосъздадени фирми през първата година.
***
Официален доклад сочи, че промишлената продукция на Македония е намаляла с 8,3 процента през 2002 г. Правителството е упълномощило икономическото министерство да предприеме мерки за повишаване на икономическия растеж през тази година.
***
Американската агенция за международно развитие (USAID) обяви, че ще отпусне над 5 млн долара през 2003 г. за финансирането на инфраструктурни проекти в централна Сърбия. През миналата година, USAID инвестира 5,78 млн долара в различни проекти в региона.
***
Австрийският производител на кожи "Боксмарк" ще започне строителството на фабрика за кожи на стойност 25 млн евро в безмитната зона на Вараждин в северната част на Хърватска. Очаква се фабриката, която ще създаде 1 500 
работни места, да започне дейност през 2004 г.

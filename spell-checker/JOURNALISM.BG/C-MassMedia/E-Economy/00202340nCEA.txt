Магистрална мрежа може да спаси икономиката на БиХ
					10/02/2012
					Чрез изграждането на мрежа от магистрали БиХ може да проправи пътя към развитието на по-силна икономика.
					От Дражен Ремикович за Southeast European Times от Сараево – 10/02/12
 
					 
						
Властите се надяват, че програмата за разширяване на магистралната мрежа ще помогне на икономиката. [Ройтерс]
						Въпреки че страната започна да изгражда магистрали преди повече от десетилетие, построените пътища в БиХ са само 72 км. Властите се надяват, че процесът на строителство ще бъде ускорен и новите магистрали ще спасят икономиката. 
						Министерството на транспорта и съобщенията на РС обяви търг за строителството на магистралата Баня Лука-Добой, която се планира да бъде с дължина 37 км. Стойността на проекта е 3 млрд. евро и пътят ще бъде част от 400-километровата мрежа от магистрали, която автономната област планира да построи до 2020 г. 
						Другата автономна област в страната изгражда магистрала с дължина 340 км – Коридор 5С. Нейната цена ще бъде около 3 млрд. евро. Властите във ФБиХ обаче посочват, че строителството върви бавно. 
						Според Петър Кунич, председател на парламентарната комисия по транспорт на БиХ, финансирането е един от проблемите. 
						„Освен недостига на средства, политиците също имат вина за липсата на пътища. Магистралата е основната предпоставка за развитието на една страна. Мисля, че бизнесмените, гражданите и политиците са на едно мнение по този въпрос“, заяви Кунич за SETimes. 
						Голяма част от финансовите средства за строителството – 70 % – се очаква да бъдат набрани от заеми и кредити от международни финансови институции. Европейската банка за възстановяване и развитие (ЕБВР) и Европейската инвестиционна банка (ЕИБ) са изразили интерес към проекта, който е най-големият инфраструктурен проект в БиХ досега. 
						Заместник-министърът по транспорта и съобщенията на ФБиХ Желко Матоц заяви, че строителството на магистралата през БиХ ще създаде хиляди нови работни места и ще доведе до откриването на фирми. 
						„Ако бяхме започнали да строим магистрали веднага след войната, сега нямаше дори да почувстваме икономическата криза. За съжаление БиХ изостава от останалите страни в региона. За една държава магистралата е като човешката кръвоносна система. Ако няма магистрали, няма силна индустрия“, каза Матоц за SETimes. 
						„Враница Комерс“ е фирма, която се занимава с международен превоз на стоки. Директорът на компанията Енес Шечунович каза за SETimes, че предвид настоящото състояние на пътищата, новата магистрала може да намали разходите. 
						„По пътищата има много дупки; това струва скъпо заради амортизацията на камионите. Би било много по-добре да се плаща пътна такса, отколкото да се плаща за ремонт на камионите“, каза Шечунович. 
						Според Борис Тихи, преподавател във Факултета по икономиката в Сараево, новата магистрална мрежа в БиХ може да бъде от полза и за региона. 
						„Магистралата ще се отрази най-благоприятно на туризма, транспорта и индустрията. Тя ще свързва БиХ с региона и с Европа и също така ще означава повече чуждестранни инвестиции“, каза Тихи за SETimes. 
						Тихомир Любоевич, директор на Туристическата организация на РС, каза за SETimes, че транспортната инфраструктура е основен фактор в туристическия сектор. 
						„Ограниченията на скоростта, полицейският контрол, тесните пътища, дупките по пътищата..., туристите вземат предвид всичко това. Ако някой иска да посети една от нашите планини, трябва да прекара зад волана десет часа, за да стигне дотам.“

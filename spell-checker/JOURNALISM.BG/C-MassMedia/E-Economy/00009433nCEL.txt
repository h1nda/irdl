Австрийци купиха най-голямата албанска банка
30/12/2003
Албанското правителство одобри продажбата на най-голямата банка в страната на австрийски купувач. Продажбата бележи важна стъпка в усилията за приватизиране на стратегически сектори в икономиката.
От Арди Пулай за Southeast European Times в Тирана - 30/12/03
 
 
С продажбата на най-голямата банка в страната на австрийски купувач Албания предприе важна стъпка в опита си да приватизира стратегически сектори от икономиката си. На 17 декември Албанската Спестовна банка бе продадена на "Райфайзен Централбанк Остерайх АГ" за 126 млн. щ.д. (почти 102 млн. евро).
Правителството одобри продажбата няколко дни по-късно по време на извънредно заседание. Премиерът Фатос Нано приветства решението и каза, че то ще обогати страната, държавния бюджет и програмите за развитие.
В момента Спестовната банка е в процес на реконструкция. Делът й във финансовия пазар е около 75 %; тя се радва на най-широката експанзия в страната и на 400 000 клиента. Официални източници от албанското правителство посочиха, че сумата, предложена от австрийската банка, е надвишила очакванията.
Райфайзен бе единият от двата кандидата за приватизацията на Спестовна банка. Другият бе унгарската ОТП, която след решението на правителството обвини албанските власти в нарушения. Според ОТП финансовото министерство е било пристрастно в полза на австрийската банка и не е разгледало по достойнство офертата на ОТП.
Понастоящем Райфайзен заема 25,5% от австрийския банков пазар. Тя притежава 28,2 % от депозитите, 22,1 % от заемите и 28,9 % от управляваните фондове. През юни капиталът й достигна 50,453 млн. евро. Тя направи няколко важни покупки през последните години. През 2000 г. тя закупи Маркет Банка в Босна и Херцеговина, през 2001 г. - ХПБ и Банка Агрикола, а през 2002 г. - "Банк ъф Косово".
Албанските власти сега се опитват да намерят инвеститори за приватизацията на други държавни предприятия като телекомуникационния гигант Албтелеком. Властите тепърва трябва да подходят към приватизацията на Албанската енергийна корпорация, железниците, главното пристанище в Дуръс, въгледобивната промишленост, водоснабдяването и държавната транспортна компания Албтранспорт.

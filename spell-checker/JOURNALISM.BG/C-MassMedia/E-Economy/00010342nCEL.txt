Агенциите прилагат регионален подход при изграждане на икономиката на БиХ
		01/04/2004
		Пет регионални центъра за икономическо развитие действат в БиХ, за да се насърчат предприемачите и да се стимулира икономическото развитие по географски региони, а не в двете следвоенни автономни области.
		От Бет Кампшрор за Southeast European Times от Сараево - 01/04/04
 
		 
			В сложната бизнессреда в Босна и Херцеговина (БиХ) дори и човек като Лейла Лачевич - която е инвестирала свои средства, открила е свой фризьорски салон в центъра на Сараево и има за съдружник адвокат - се е нуждаела от помощ, когато е започвала своя бизнес.
			Лачевич, която преди два месеца се е завърнала в Сараево от Ню Йорк, казва, че нейният новооткрит "ЛЛ салон" е "галасалон". Наистина, със своето халогенно осветление, столове от черна кожа и дискретна озвучителна система той предлага високо качество в един град, където обикновено ви подстригват на дразнеща флуоресцентна светлина, стол с напукано винилово покритие и под звуците на турбо-фолк, гърмящ от старо радио.
			Но Лачевич разказва, че ако не се била свързала с Регионалната агенция за икономическо развитие на Сараево (СЕРДА), трудно би се справила с планината от документи, необходими за регистриране на салона.
			"Те ми помогнаха с информация. Наистина са много организирани", каза Лачевич, която е на 25 години. "Ако трябваше да свърша всичко сама, нямаше да се справя."
			СЕРДА, която е създадена през 2001 г., е най-старата от петте регионални агенции за развитие, които сега действат из цяла БиХ. Идеята е да се подпомогне икономиката на БиХ чрез насърчаване на предприемачи като Лачевич и стимулиране на икономическото развитие по географски региони, които имат общи силни страни и проблеми - а не да се съсредоточават усилията в двете автономни области, създадени в резултат от войната.
			Например разумно е хората в Херцеговина, които са от двете страни на границата на автономната област, да се обединят, за да продават своето вино или тютюн на купувачите, вместо да се борят сами. Според международни представители създаването на единно икономическо пространство е единственият начин за БиХ да изгради своята икономика. "Това само по себе си е знак за напредък - всеки един от тези регионални центрове обединява действия и на двете автономни части", каза заместник-върховният представител в БиХ Доналд Хейс.
			Регионалните центрове се разпределят както следва: центърът в Сараево покрива столицата и околностите й, включително седем общини от Република Сръбска (РС); североизточният център обслужва Тузла, област Бръчко и общини в РС на север от Сребреница; югоизточният център покрива Херцеговина; северозападният център обхваща регионите на Баня Лука, Бихач и Ливно; а централният офис работи в Зеница и околностите.
			Очаква се тези региони да премахнат политическите проблеми, влияещи върху деловите решенията. Например къде да изхвърля боклука си една консервна фабрика? В сметище, което се намира наблизо, но е зад границата на автономната област, или в "своето" сметище, което се намира на мили от фабриката? Директорът на СЕРДА Денис Мулич казва, че регионалните асоциации за развитие са започнали да разрушават манталитета "Ние срещу Тях", поне на нивото на бизнеса, макар че това на политиците може и да не им харесва.
			Компаниите и фабриките също ще имат полза от тази реинтеграция. Според Лачевич БиХ се нуждае от големи работодатели, за да не емигрират младите хора в други страни.
			"Трябва да има икономическо развитие, за да не искат тези хора да бягат от страната", каза тя.

Икономически и социални проблеми разпалват недоволството на сърбите
					21/04/2011
					Работниците изразяват недоволството си от ниските заплати и липсата на предпазна социална мрежа.
					От Бояна Милованович за Southeast European Times от Белград -- 21/04/11
 
					 
						
Работници стачкуват в Белград. [Ройтерс]
						На фона на широко разпространеното недоволство сред служителите от държавния сектор профсъюзите в Сърбия организираха серия от протести, за да протестират срещу състоянието на икономиката. 
						Повод за недоволството са равнището на приходите, неплащането на заплати и лошите условия на труд. Междувременно служителите от бившите държавни дружества стачкуват заради нескопосно проведените приватизации. 
						Страстите се разгорещиха и някои прибягват до нестандартни методи за доказване на аргументите си. През април 2009 г. например ръководителят на Асоциацията на текстилните работници в Нови Пазар, Зоран Булатович, си отряза пръста, за да изрази възмущението си от "окаяното положение на текстилните работници," както сам той се изрази. 
						"Не разбирам защо всички говорят само за моя пръст вместо за проблемите, които изпитваме," каза по онова време Булатович. "Това беше единствения за мене начин да защитя всички хора около себе си, защото съм лидер на Асоциацията на текстилните работници. Готов съм и ръката си да отрежа и да я изпратя на сръбското правителство." 
						Протестът, организиран от три учителски синдиката тази година, бе по-малко драматичен, но не и без резултат. Тяхната тримесечна стачка - от 28 януари до 1 април - доведе до по-кратки часове в някои училища и пълно преустановяване на часовете в други. 
						"Членовете на профсъюза... са готови да се борят, не за революция, а за по-добър живот и условия на труд," каза Томислав Живанович, лидер на профсъюза на учителите "Независимост". 
						Той подчерта, че учителите, които представлява, не искат проблемите им да се политизират. "Протестът бе един изключително социален бунт и правителството доказа, че няма отговор за него. Прекратихме стачката си заради опасността някои опозиционни партии да пожънат ползи от стачката, "каза той за SETimes. 
						На 25 март девет профсъюзни организации от секторите на образованието, съдебната власт, полицията и здравеопазването проведоха митинг в Белград, призовавайки властите да започнат по-добър и по-ефективен социален диалог. Демонстрацията привлече над 10 000 души от цяла Сърбия. 
						Съюзът на независимите синдикати на Сърбия е една от най-големите профсъюзни организации с около 500 000 членове. 
						Заместник-председателят на Съюза Душко Вукович казва, че профсъюзите в Сърбия се борят за "редовно и достойно заплащане, нормални условия на труд и за това работодателите редовно да изплащат вноските за социално осигуряване в държавната хазна." Всичко това са права, извоювани много отдавна от профсъюзите в развитите държави, добавя той. 
						Вукович каза, че в Сърбия - общество в преход - правото да печелиш, работиш и се организираш в съюзи все още няма основи. 
						"Много бързо можем да достигнем до някаква социална война; всъщност я водим от години. Пълни сме със стачки, защото работниците са наясно, че работодателите и държавата не са в състояние да им предоставят социална сигурност," каза Вукович. 
						Помощник-министърът на труда и социалната политика Радмила Букумирич Катич заяви за SETimes, че социалният диалог в Сърбия е незадоволителен, като проблемите са предимно в прекратяването на колективното трудово договаряне в икономическия сектор. 
						"Ролята на социалните партньори, профсъюзите и работодателите в процеса на вземане на решения е недостатъчна, но пък и не изцяло незначителна," каза Букумирич Катич, добавяйки, че нейното министерство се опитва да включва, доколкото е възможно, профсъюзите в изготвянето на проекти за закони и правилници, важни за служителите.

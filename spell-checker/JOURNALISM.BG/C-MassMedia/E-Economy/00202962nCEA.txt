Тежки икономически времена очакват Сърбия
					06/07/2012
					Експертите прогнозират още икономически проблеми и трудности за Сърбия.
					От Бояна Милованович за Southeast European Times от Белград – 06/07/12
 
					 
						
Стандартът на живот в Сърбия не се подобрява. [Ройтерс]
						По последни данни на Евростат потреблението на глава от населението в Сърбия е около 2,5 пъти по-малко от това на европейците, или 44 % от средното за ЕС, като се е повишило с 1 % спрямо 2010 г. 
						В икономически аспект Сърбия изостава след България, която има най-нисък БВП на глава от населението в ЕС – 45 % от средния за ЕС. 
						Мирослав Здравкович, асистент в белградския Икономически институт, посочва, че когато става въпрос за стандарт на живот, в Сърбия той се понижава, както и в други държави от Западните Балкани. Неговите дългосрочни прогнози също не са положителни. 
						„През 2014 г. Албания ще изпревари Сърбия по показателя среден БВП, защото – благодарение на емиграцията – там няма банкова криза и през последните години не се регистрира спад на БВП. През 2014 г. само Босна и Херцеговина (БиХ) ще бъде по-бедна от Сърбия“, каза Здравкович. 
						Той добавя, че заплатите в Сърбия са пет пъти по-ниски, отколкото в западните държави, но цените на услуги като здравеопазване и образование са само малко по-ниски, което означава, че стандартът на живот в Сърбия е три пъти по-нисък, отколкото на Запад. 
						„Ние сме една разбита държава – докато не се създаде нова държава, няма да има напредък. В геополитически план в Косово и Албания няма пречки пред икономическия растеж, докато Сърбия съзнателно и умишлено се дърпа сама надолу“, каза Здравкович. 
						През последните три години стандартът на живот в Сърбия бързо се понижава, а броят на безработните рязко се е увеличил и продължава да расте, предупреждава Данило Шукович от Института за социални изследвания в Белград. 
						„С отслабването на икономиката се засилва несигурността на заплатите и редовното им плащане“, каза Шукович за SETimes, като добави, че „никой не би могъл да оцелее след това, което преживя Сърбия: войни, санкции и Слободан Милошевич“. 
						„След демократичните промени през 2000 г. новите правителства не само не се възползваха от възможността, а продължиха със системата на Милошевич с тази разлика, че вече политическата партия не е само една и че няма санкции и изолация от международните институции“, каза Шукович. 
						Много мръсни пари минаха през частни фирми, безпрепятствено бяха извършвани кражби и измами, а Сърбия беше управлявана от магнати, допълни той. Институциите работят в интерес на магнати и политици, а хората обедняват. 
						„Успявахме да прикрием това с чуждестранни инвестиции, но всичко излезе на повърхността със започването на световната криза. Въпреки всичко щяхме да се окажем в тази ситуация, дори и без икономическия спад в глобален мащаб“, каза Шукович. 
						Решението на проблема, казва той, е да се скъсат връзките между изпълнителната власт, политическите партии, магнатите и съдебната власт. 
						„Всичко трябва да бъде прозрачно; необходими са ни сериозни резултати в борбата срещу корупцията – арест като този на Санадер в Хърватия. Трябва да се потърси отговорност от онези, които ни доведоха до това положение. Целият процес на приватизация трябва да бъде преразгледан“, каза Шукович. 
						За гражданите ситуацията е ясна – техният жизнен стандарт е нисък. 
						„Ежедневно се сблъсквам с факта, че стандартът е три пъти по-нисък, отколкото в Европа. Когато всеки ден отида в магазина, съм наясно колко скъпо е всичко и колко много неща не мога да си позволя“, каза за SETimes пенсионерът Славолюб Драгич, на 67 г. 
						По данни на Евростат през 2011 г. стандартът на живот на сръбските граждани е бил три пъти по-нисък от средния за ЕС. БВП на глава от населението в Сърбия се равнява на 35 % от средния за ЕС, а в Македония той е 36 %. Черна гора е подобрила положението си, достигайки 43 % от БВП през 2011 г., с 2 % повече, отколкото през 2010 г. 
						В Хърватия БВП е същият както през 2010 г. – 61 % от средния за ЕС. Най-зле се представят по този показател Албания, с 31 %, и БиХ, с 29 %. В БиХ този показател се е понижил с 2 % в сравнение с 2010 г., докато в Албания се е увеличил с 3 %. 
					
				
			
					 
					
 
 

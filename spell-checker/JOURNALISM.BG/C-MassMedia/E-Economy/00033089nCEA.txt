Гърция и Люксембург изразиха оптимизъм относно икономическата стратегия
					19/01/2010
					Гърция се бори да постави под контрол двуцифрения си бюджетен дефицит, растящия си държавен дълг и безпокойството на Европа, че страната няма да успее да се справи с проблема. "Слабото звено" в еврозоната понастоящем дължи повече от 110 % от своя БВП. 
					ОТ Х. К. Цанис за Southeast European Times от Атина -- 19/01/10
 
					 
						
Гърция няма да напусне еврозоната, каза гръцкият премиер Георгиос Папандреу. [Архив]
						Гърция е във фокуса на ЕС вече повече от месец заради тежката си бюджетна криза под засиленото наблюдение на висшите институции на Европа - Европейската комисия (ЕК), Европейската централна банка и Съвета по икономика и финанси. Късно в понеделник (18 януари) обаче финансовият министър на Люксембург каза, че е налице оптимизъм, че Гърция ще оздрави боледуващата си икономика в разумен срок. 
						Жан-Клод Юнкер, който е и премиер на Люксембург, каза, че гръцката общественост ще трябва да понесе силно орязване на социалните програми и други индикатори за качеството на живота, ако иска проблемът да бъде решен. 
						"Убеден съм, че гръцкото правителство ще съумее да възстанови равновесието в публичните финанси в разумен срок,", каза Юнкер след срещата на финасовите министри от 16-те страни, членки на еврозоната. 
						Кредитният рейтинг на Гърция бе понижен от международните финансови фирми и страда от все по-голямо нарастване на лихвените проценти на пазара на ценни книжа непосредствено след официално обявения бюджетен дефицит за 2009 г. от 12,7 %. 
						Съвкупността от икономически новини накара наблюдателите да разглеждат Гърция като "слабото звено" в еврозоната. Кризата засили натиска върху новото правителство на премиера Георгиос Папандреу, което встъпи в длъжност през октомври, да вземе специални и постоянни мерки за повишаване на данъците, наред със съществени съкращения в разходването. 
						Основно предизвикателство ще бъде събирането на данък общ доход от лицата, които по-рано бяха освободени от него: различни занаятчии, майстори и самонаети лица. 
						В четвъртък (14 януари) финансовият министър Йоргос Папаконстантину - "първопроходецът" на правителството в борбата с кризата - изброи мерките, които Атина ще предприеме, за да понижи дефицита под определената в Договора от Мастрихт граница от 3 % в рамките на три години. 
						Мерките са част от осъвременената Програма за стабилност и растеж, която правителството представи официално в петък в Европейската комисия (ЕК). 
						Като главни инструменти за генериране на приходи бяха посочени по-високите данъци, налозите върху големите собственици, повишаването на акцизите върху тютюна и алкохола и обещанията за борба с укриването на данъци. 
						Предвиждат се още икономии от 10-процентно съкращаване на осигуряваните от държавата придобивки, замразяване на назначаването на нови работници и намаляване на броя на заетите в публичния сектор, както и намаляване на оперативните разходи на министерствата и на разходите за отбрана. Освен това се предвиждат по-ниски плащания на субсидии към пенсионните фондове и затегнат контрол върху обществените поръчки за държавните болници. 
						В неделя Папаконстантину каза пред атинския всекидневник "Вима", че правителството няма да се поколебае да вземе и други мерки, ако това е необходимо. 
						"Ако има пропуски, че вземем допълнителни мерки," каза той. "Пазарите са предпазливи и климатът не е положителен," каза Папаконстантину, отбелязвайки, че макар много страни изпитват подобни проблеми, в никоя няма такава сериозна криза на доверието. 
						 Еврокомисарят Оли Рен, който се очаква да се занимава с добилата "олимпийски размери" криза с дефицита на Гърция на новия си пост като комисар на Съюза по икономическите и валутните въпроси, предупреди, че "ситуацията е много критична", в коментари по време на изслушването му като кандидат за комисар пред Европейския парламент в Брюксел миналата седмица.

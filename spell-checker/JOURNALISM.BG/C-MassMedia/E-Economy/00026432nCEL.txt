Албания оглави Организацията за черноморско икономическо сътрудничество
					14/05/2008
					 
						ИСТАНБУЛ, Турция -- Албания пое ротационното председателство на Организацията за черноморско икономическо сътрудничество (ОЧИС) от Украйна във вторник (13 май). Външният министър Лулзим Баша присъства на церемонията в Истанбул, където представи приоритетите на Албания и работния календар на организацията. Той каза, че Албания ще се съсредоточи върху продължаването на структурната реформа на организацията, развитието на сътрудничеството с международните организации като ЕС и ООН и укрепването на сътрудничеството между страните членки на ОЧИС. Съзадената преди почти шест години организация, чието седалище е в Истанбул, има за цел укрепване на политическото и икономическо сътрудничество между страните в региона на Черно море и осигуряване на мир, стабилност и напредък. Организацията има 11 членки -- Албания, Армения, Азербайджан, България, Грузия, Гърция, Молдова, Румъния, Русия, Турция и Украйна.
						Други новини от вторник -- Албанският опозиционен лидер Еди Рама призова за национално обсъждане на промените в конституцията, отнасящи се до имунитета на депутатите срещу съдебно преследване. Той е лидер на влиятелната Социалистическа партия. Илир Мета, лидер на по-малката опозиционна партия Социалистическо движение за интеграция, настоява, че времето за промените, отнасящи се до имунитета, е било миналия месец, когато депутатите приеха поредица от конституционни промени. (Коха Йоне, Шекули - 14/05/08; Топ-Ченъл - 13/05/08)

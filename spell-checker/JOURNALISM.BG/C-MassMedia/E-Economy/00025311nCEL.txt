Лайчак предупреди, че кризата с бюджета може да има по-дълбоки последствия
					30/01/2008
					 
						САРАЕВО, Босна и Херцеговина (БиХ) -- Върховният представител Мирослав Лайчак повтори във вторник (29 януари) своята загриженост във връзка с неуспеха на институциите в БиХ да постигнат споразумение за държавния бюджет за 2008 г. и да го внесат в парламента. В изявление, публикувано на уебсайта на Службата на върховния представител, той посочва, че ситуацията демонстрира провала на координацията между институциите в БиХ и показва, че те не са готови да се включат в диалог и да постигнат компромис по ключови политически въпроси. 
						Председателството на БиХ трябваше да проведе извънредно заседание в сряда, но Лайчак заяви, че предстои трето поредно отхвърляне. "Неуспехът за постигане на разбирателство по проектобюджета за 2008 г. ще има пагубно отражение върху институциите в БиХ и ще изпрати отрицателен сигнал до обществеността в БиХ и до международните партньори на страната", каза той. (Дневни Аваз, Независне Новине - 30/01/08; Уебсайт на СВП, Фена - 29/01/08)

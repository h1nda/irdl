Шварц-Шилинг призова ФБиХ да ускори икономическите реформи 
					20/04/2007
					 
						САРАЕВО, Босна и Херцеговина (БиХ) – Икономическите реформи трябва отново да влязат в дневния ред на новото правителство на Федерация БиХ (ФБиХ), каза върховният представител Кристиан Шварц-Шилинг по време на първата си среща с новия министър-председател на ФБиХ Неджад Бранкович в четвъртък (19 април). Шварц-Шилинг подчерта, че общото усещане е, че Република Сръбска (РС) е по-напреднала в сектора на икономиката, като добави, че ФБиХ трябва да работи за догонването й. В същото време той подчерта, че се радва да види енергичен млад лидер начело на автономната област. 
						Също в четвъртък посланикът на САЩ в БиХ Дъглас Макелхъни се срещна с членове на Движението на майките от анклавите Сребреница и Жепа и на асоциациите „Майки от Сребреница” и „Жени от Сребреница” в опит да се намали напрежението в града. То нараства от момента, в който мюсюлманите от Сребреница поискаха специален статут на града извън юрисдикцията на РС, като заплашиха, че в противен случай ще организират масово изселване оттам. (Комюнике на СВП, РТРС, ПБС, Фена - 19/04/07)

Бъдещият икономически растеж на Румъния под въпрос
					28/11/2011
					Добрите икономически резултати на Румъния за третото тримесечие, дължащи се на солидното селскостопанско производство, се очаква да се забавят, твърдят анализатори.
					от Пол Чокою за Southeast European Times от Букурещ -- 28/11/11
 
					 
						
Румънският президент Траян Бъсеску е оптимист за икономиката на страната. [Reuters] 
						Президентът Траян Бъсеску неотдавна изрази оптимизъм за бъдещото представяне на румънската икономика. 
						"Изключено е Румъния да забуксува икономически, докато сме част от програмата на Тройката (МВФ, Европейската комисия и Световната банка). Всички предпазни колани са затегнати. Можем да си позволим да бъдем оптимисти", заяви той по време на среща с делегацията на Tройката в Румъния по-рано този месец.
						Икономическият растеж от 4,4%, регистриран през третото тримесечие, бе воден от селското стопанство, но според анализатори предстои забавяне.
						Спрямо второто тримесечие Румъния е с най-големия икономически растеж сред 27-те членки на ЕС. За цялата година се очаква БВП да нарасне с 1,5%, а последните прогнози на Световната банка за 2012 г. са за растеж от 1,8 до 2,1%. 
						Анализаторите обаче гледат с предпазливост на данните за икономическия растеж в края на третото тримесечие на 2011 година. 
						"Това не е устойчив растеж, а се дължи на моментни обстоятелства, в частност добрите резултати в селскостопанския сектор. Изключвам обаче подобно темпо на растеж през следващия период", заяви пред SETimes Дан Попа, който води популярен местен икономически блог. 
						"Единственото, на което можем да се надяваме в момента, е икономическото забавяне в останалата част на Европа да засегне нашия растеж във възможно най-малка степен. Рискът от рикошет все още съществува и се усеща и в момента поради нарастващите загуби на местната банкова система след ситуацията възникнала в Гърция и Италия", допълни той.
						Предстоящите избори догодина носят друг риск, свързан с популизъм, твърди Попа. "Този риск е отразен в почти всички вътрешни банкови доклади, МВФ и изказвания на официални лица. За жалост политическата шумотевица заглушава икономическите стенания", предупреждава Попа. 
						Положителната икономическа тенденция обаче далеч не намира отражение в стандарта на живот на румънците, който рязко спадна на фона на неотдавна приключилата рецесия. 
						"Добрите новини за икономическия растеж през третото тримесечие са по-скоро статистически данни, отколкото отправна точка за възобновяване на местната икономика с видими резултати", заяви пред SETimes Виктор Лупу, заместник главен редактор на вестник Nine O'Clock.
						"Ето защо бих поставил под въпрос каквито и да било очаквания за по-висок жизнен стандарт в близко бъдеще. Не очаквам никакви повишения и никакви добри новини. За да се "усетят" икономическите ползи, трябва да е налице икономически растеж от поне 3-4%", допълни Лупу. 
						Държавните служители са най-нетърпеливи за промяна на икономиката към добро, след като техните заплати бяха орязани с 25% като част от строгите мерки за икономии през 2010 година. 
						"Можем да говорим за повишение на жизнения стандарт едва след като към заплатите ни бъдат върнати 25%. Това е точката, от която започваме да броим. Дотогава всички тези добри новини за нас си остават просто цифри на хартия", сподели пред SETimes Василе Думитраску, счетоводител в държавна агенция. 
						Официалните лица в Румъния отказват да отговорят дали заплатите и пенсиите ще бъдат повишени догодина. Представителите на Тройката, които призовават към предпазливост що се отнася до публичните разходи, твърдят, че подобна мярка е възможна към средата на следващата година в зависимост от вътрешната икономическа обстановка в страната и външни фактори.

Сръбски депутат е разследван по повод избора на управител на Националната банка
22/03/2004
Анулирането на избора на бившия управител на Националната банка Кори Удовички предизвика разследване на предполагаема фалшификация на гласуването от страна на депутат, представляващ Демократическата партия.
От Давор Коникушич за Southeast European Times в Белград - 22/03/04
 
 
Назначението на Кори Удовички за управител на Националната банка на Сърбия бе анулирано поради твърдения за фалшификация при гласуването от страна на депутат. [АФП]
Държавни прокурори са наредили да започне разследване на предполагаема злоупотреба от страна на член на сръбския парламент с картата за електронно гласуване на друг депутат. Твърди се, че картата е била използвана по време на вота за утвърждаване на назначението на Кори Удовички за управител на Националната банка миналия юли. Гласуването на 25 февруари доведе до анулиране на резултата. Бившият подуправител на Националната банка Радован Йеласич пое поста след новото гласуване.
По време на пресконференция Удовички заяви, че отмяната на нейното назначение е неконституционно. Тя обвини парламента, че узурпира независимостта на банката.
"Питам се, дами и господа, защо парламентът падна толкова ниско? Защо, унищожавайки национална институция като Националната банка на Сърбия, парламентът унищожава себе си? Демократическата партия получи урок, който, надявам се, добре е запомнила," каза Удовички.
Позовавайки се на ограниченията, наложени от парламентарния правилник, председателят на парламента Драган Маршичанин заяви пред депутатите, че не може да одобри молбата на Удовички да присъства на парламентарно заседание, на което ще бъде избран новият управител или да й разреши да се обърне към законодателите.
Пред Конституционния съд на Сърбия (КСС) е била депозирана молба за преценка на конституционносъобразността на члена от правилника на парламента, който постановява, че парламентарно гласуване може да се анулира поради злоупотреба с карти за гласуване.
Тъй като решението на съда е парламентарен акт, КСС е длъжен да поиска отговор от парламента относно спорните въпроси. Най-краткият срок за изискване на отговор е един месец," заяви Слободан Вучетич, председател на КСС.
Междувременно Йеласич каза, че новото ръководство на Националната банка на Сърбия ще работи за създаване на паричен пазар и укрепване на пазара на ценни книжа за стари спестявания в чуждестранна валута. Той обяви курс към ускорена приватизация в банковия сектор и по-строга ревизионна дейност спрямо банките.

Сърбия се готви да учреди банка за развитие
					31/01/2012
					Мненията дали е необходима държавна банка за развитие за подкрепа на икономиката и стимулиране на малките и средните предприятия са разделени. 
					От Ивана Йованович за Southeast European Times от Белград -- 31/01/12 
 
					 
						
Бъдещата банка за развитие ще бъде ново допълнение към сръбските държавни институции, като Националната банка на снимката. [Никола Барбутов/SETimes]
						Сръбското правителство се надява, че една нова държавна банка за развитие ще даде опора на кретащата икономика в страната чрез разпределянето на пари за фирми, които трудно получават кредити от търговските банки. 
						Икономиката е осакатена от глобалната криза, 24 % безработица и колебаещите се цени на стоманата. 
						Във вторник (31 януари) "Ю Ес Стийл" продаде нерентабилния си завод "Сартид" на сръбското правителство за символичната сума от 1 щатски долар, а то смята да потърси друг инвеститор, за да спаси 5 400 работни места в завода, се казва в медийни репортажи. 
						Татяна Исакович, съветник на премиера Мирко Цветкович, каза, че банката за развитие ще бъде открита през четвъртото тримесечие на 2012 г. Това обаче изисква одобрението на парламента. 
						"Ще се съсредоточим върху малките и средните предприятия, защото те съставляват 90 % от сръбската икономика и дават работа на най-високия процент от стопански активното население, каза Исакович за SETimes. 
						Банката ще бъде също насочена към износителите и ще подпомага фирмите, опитващи се да пробият на чуждите пазари - като строителните компании - чрез даване на гаранции, които търговските банки невинаги са готови да дадат, каза тя. 
						Новата банка ще предлага одобрените кредитни споразумения изключително чрез търговските банки, за да ги насърчава да изграждат връзки с бизнеса. Тези кредитни споразумения ще позволят също така на търговските банки да си осигуряват прилични маржове на печалба. 
						Някои критици вече изразиха съмнения относно учредяването на банката за развитие. 
						"Институцията не е необходима, защото вече имаме фонд за развитие, който трябва да се доразвива [чрез] укрепване на кредитните му инструменти и въвеждане на нови механизми за контрол," каза за SETimes заместник-председателят на Асоциацията на банките Веролюб Дугалич.
						Дугалич каза, че търговските банки не биха имали проблем да предлагат кредитните споразумения на новата институция в допълнение към редовната си работа. 
						"Тази банка за развитие ще предлага държавни гаранции, което значи, че търговските банки ще правят онова, което е най-лесно, когато някой не си изплаща заема - ще активират гаранциите за сметка на държавата," каза Дугалич. 
						Други смятат за проблематична частта от законопроекта за създаване на новата банка, внесен за одобрение в парламента на 11 януари, която превръща новата институция в гаранционен фонд за търговските банки. 
						Драган Марянович, председател на Съюза на сръбските работодатели, каза, че банката за развитие може да пренебрегне потенциални бизнес начинания в бедните райони на Сърбия, както и компании, които са спрели дейност или чиито сметки са замразени, за да възобнови производителността. 
						Марянович каза, че търговските банки ще реализират печалба, но няма да бъдат стимулирани да намалят лихвите за корпоративните заеми. "Банката за развитие би трябвало да насърчава конкуренцията сред търговските банки, а не да затвърждава позициите им," каза той.
						В по-широкия смисъл на закона, каза за SETimes адвокатът Игор Исайлович, банката за развитие би трябвало да бъде катализатор на наличните държавни фондове за различните индустрии. 
						"Сигурен съм, че чрез създаването на банката за развитие държавата ще намали лихвените проценти и ще създаде по-добър икономически климат... и самият проект ще създаде опоненти, които по някакъв начин ще бъдат свързани с търговските банки," каза Исайлович. 
						Банката ще започне дейност със средства от Фонда за развитие и Агенцията за експортно застраховане. Републиканският бюджет ще отдели 400 млн. евро през следващите три години, за да си запази мажоритарния дял от собствеността. 
						По-рано този месец обаче председателят на Сръбската търговска камара (СТК) Милош Бугарин каза за репортери, че този бюджет е недостатъчен и че банката ще се нуждае най-малко от 1 милиард евро, за да насърчи икономическото развитие.

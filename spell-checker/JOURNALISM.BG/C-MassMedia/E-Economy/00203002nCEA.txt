Новото сръбско правителство има планове за икономиката на страната
					19/07/2012
					Новото коалиционно правителство има подробни планове как да извади Сърбия от икономическата криза, но експерти казват, че това ще означава по-тежко бреме за гражданите.
					От Бояна Милованович за Southeast European Times от Белград - 19.07.12
 
					 
						
Повече от 600 души работеха в сръбската текстилна фабрика "Желе Велкович", но правителството съкрати работниците до само няколко десетки. [Ройтерс]
						Когато новото сръбско правителство поеме властта на 24 юли, едно от най-големите предизвикателства ще бъде борбата с нарастващия бюджетен дефицит на страната. 
						Бюджет 2012 изисква Сърбия да вземе назаем 4,2 млрд. евро, но дефицитът нарасна с около 35 млн. евро през първата половина на годината и се очаква да се увеличи с още близо 300 млн. евро до края на годината, заяви напускащият министър-председател и финансов министър Мирко Цветкович. 
						Председателят на "Обединени региони на Сърбия" Младжан Динкич, който ще управлява икономиката и финансите в новото правителство, предупреди при подписването на коалиционното споразумение, че Сърбия "е в състояние на най-големия бюджетен дефицит в своята история", и обяви продължаване на сътрудничеството с Международния валутен фонд (МВФ) и Световната банка. 
						Подробното споразумение от 13 страници отделя голямо внимание на икономическите мерки за спиране на кризата, която доведе до безработица от около 20 % и средна заплата от около 375 евро. 
						Сред икономическите мерки на новото правителство е продължаването на преговорите с МВФ и Световната банка с цел постигането на макроикономическа стабилност и устойчиво икономическо развитие. 
						Програмата за фискална консолидация първоначално ще се базира на рационализация и съкращаване на бюджетните разходи. Всички ненужни разходи на държавната администрация ще бъдат премахнати. Споразумението освен това предвижда приемането на нов закон за държавните доставки, който ще увеличи прозрачността на процесите, ще намали корупцията и ще позволи намаляване на държавните разходи. 
						Новото правителство не възнамерява да замразява пенсиите и заплатите, но тяхното увеличаване през първата година трябва да бъде в съответствие с реалните възможности на бюджета. Данъчната система ще бъде променена с цел опростяване. Ненужните такси на държавно и местно ниво ще бъдат премахнати. 
						Освен това правителството възнамерява да въведе реформи в системата на ДДС, да приеме антикризисен план за икономиката и да даде рязък старт на производството. На предприемачите ще бъдат отпускани помощи и субсидирани заеми. 
						Икономисти казват, че гражданите ще понесат най-тежкото бреме. 
						"Една от мерките на новото правителство вероятно ще бъде увеличаване на ДДС от сегашните 18 %, защото не виждам по какъв друг начин ще се запълни дупката в бюджета. Това не е добре, защото не решава проблема с приходите в бюджета", каза за SETimes Михайло Църнобърня, професор във Факултета по икономика, финанси и администрация. 
						Данило Шукович от Института за социални изследвания каза, че правителството е изправено пред големи предизвикателства, най-вече "борбата с корупцията и преразглеждането на спорните случаи на приватизация." 
						"Нуждаем се от правителство, което ще погледне на ситуацията реалистично и ще се изправи пред действителността, а след това ще поведе страната към икономическо възстановяване. Всичко това не може да се случи изведнъж, ще бъде дълъг и болезнен процес, ако изобщо се случи", каза Шукович. 
						Мирослав Здравкович, председател на Икономическия институт и редактор на интернет портала "Макроекономия", не очаква нищо добро от новото правителство и новия парламент. 
						"Има твърде много партии в управляващата коалиция, те ще се изнудват една друга и няма да има икономическо развитие", каза Здравкович. 
					
				
			
					 
					
 
 

Дипломатически дневник: Канада оценява високо икономическия растеж и сътрудничеството на Хърватия
					20/05/2008
					Канадският външен министър посети Загреб. Още от дипломатическите новини: гръцка делегация е в България; главният прокурор на МНСБЮ Серж Брамерц се срещна със сръбския прокурор за военни престъпления Владимир Вукчевич.
					 
						
"Канада напълно подкрепя демократичните промени в Хърватия,” заяви канадският външен министър Максим Берние. [Гети Имиджис] 
						Канадският външен министър Максим Берние пристигна в понеделник (19 май) в Загреб, за да обсъди въпроси на сигурността и участието на Хърватия в ръководената от НАТО мисия в Афганистан. "Канада напълно подкрепя демократичните промени в Хърватия. С непрекъснато увеличаващия се просперитет двустранната търговия и инвестициите ще растат,” заяви Берние. Той спомена неотдавнашната покана към Хърватия за членство в НАТО и разполагането на 200 нейни военнослужещи в Афганистан, като заяви, че тези факти „илюстрират сътрудничеството" между Канада и Хърватия. 
						*** 
						
Гръцка делегация пристигна в понеделник (19 май) в южния български град Рудозем. Заместник-кметът Евелин Бозов заяви, че основната цел на посещението е да се изпълни проект на сътрудничество в областта на културния туризъм. Делегацията, в която е и Константинос Тацис, областен управител Драма-Кавала-Ксанти, ще гостува в страната до сряда. 
						*** 
						Полицейското сътрудничество между Румъния и Италия ще се засили, заяви на пресконференция в събота (17 май) румънският вътрешен министър Кристиан Давид в Ръмнику Вълча, град на северозапад от Букурещ. Давид каза, че скоро ще бъде създадена съвместна група от румънски и италиански представители с цел да се разгледат общите мерки за сигурност, предложени от новото правителство на Италия. 
						*** 
						Войко Волк, ръководител на Службата за връзка на Република Словения към ЮНМИК в Прищина, обяви в четвъртък (15 май) плановете за откриване на словенско посолство в Прищина. Волк, който ще служи като шарже д’афер, обеща продължаване на подкрепа на Словения за Косово за разширяване на двустранните връзки. Косовският президент Фатмир Сейдиу благодари на Словения за значителната й помощ. 
						*** 
						Главният прокурор на Хагския трибунал за военни престъпления Серж Брамерц се срещна в четвъртък (15 май) с прокурора за военни престъпления на Сърбия Владимир Вукчевич по време на регионална конференция на прокурорските служби, провела се на хърватския остров Бриони. Вукчевич и Брамерц обсъдиха делата, които Трибуналът и хърватската прокуратура са поверили на Белград. В сряда Бармерц се срещна с президента на хърватския Съвет за сътрудничество с Хагския трибунал, Ядранка Косор, и с министъра на правосъдието Ана Ловрин. 
						 *** 
						ООН подкрепя процеса за уреждане на кипърския въпрос, заяви в сряда (14 май) новият специален представител на генералния секретар на ООН за острова, етиопският дипломат от кариерата Тайе Брук-Зерихун при пристигането си в Никозия. Той се срещна с кипърския президент Деметрис Христофиас, който го запозна със същността на кипърския въпрос. Провеждат се инициативи, които имат за цел намиране на изход от задънената улица, в която са в момента преговорите между гръцките и турските кипърци на разделения остров. 
						
(Различни източници 13/05/08-20/05/08)

Икономическата криза в Гърция не намалява корупцията
					06/07/2012
					Корупцията е начин на живот в Гърция и дори вилнеещата икономическа криза не може да я спре.
					От Анди Дабилис за Southeast European Times от Атина -- 06/07/12
 
					 
						
По време на шествие против корупцията на площад "Синтагма" в Гърция миналия юни пред сградата на парламента се продаваха свирки. [Ройтерс]
						Костас Бакурис вижда повече корупция от всеки друг в Гърция, но може да направи твърде малко, за да я спре. 
						Председателят на атинския клон на антикорупционната агенция "Трансперънси Интернешънъл" се бори от години с подкупите, политическото протежиране и гръцката практика на даване на "факелаки" - пликове, пълни с пари, в замяна на услуги. Почти нищо обаче не се е променило, дори по време на смазващата икономическа криза. 
						"Единственият начин да спрем корупцията е да прилагаме закона", каза той за SETimes. Той обвини правителствата, че не само не са обръщали внимание на корупцията, а дори са я практикували - пълнейки от поколения държавните платежни ведомости със стотици хиляди ненужни работници в замяна на гласове и скривайки корупцията, която докара на страната дълг от 367 млрд. евро. 
						Бакурис, който ръководи атинския офис на агенцията от шест години, е дошъл на тази работа от частния сектор. "Разбрах, че има толкова много корупция, че тя променя интереса на инвеститорите", каза той. 
						Новото коалиционно правителство, водено от министър-председателя Андонис Самарас, се е концентрирало върху опитите да накара международните кредитори да предоговорят условията на непосилните мерки за строги икономии и не е изтъкнало корупцията като враг на държавата. 
						"Загубихме ценностите, които са в основата на гражданското общество. Започнахме да намираме благовидни причини и да си казваме, че малко факелаки не са толкова лошо нещо", каза Бакурис. Той добави, че гърците израстват, вярвайки, че "ако не си намериш работа в държавния сектор, си идиот." 
						Анализатори смятат, че от ненужни професии, неиздаване на касови бележки, укриване на данъци и корупция на високо ниво гръцките граждани са похарчили близо 1,62 млрд. евро за подкупи през изминалата година, но реалната сума е още по-голяма, защото тези пари не са осчетоводени. 
						Укриването на данъци е друг често срещан феномен в страната, който й струва близо 60 млрд. евро. 
						Политиците и богатите в Гърция бяха над закона, преди протестите, стачките и бунтовете срещу орязването на заплатите, увеличаването на данъците и намаляването на пенсиите да доведат до ареста на бившия министър на отбраната по обвинения за пране на пари и редица случаи на корупция, включващи договори за военни доставки с чужди компании, скандал, който би могъл да струва до 47 млн. евро. 
						"Трябва да видим хора в затвора, което все още не се случва, особено политици", каза Бакурис. "Хората усещат, че заплатите им са били орязани, а тези, които са го сторили, не са били засегнати." 
						 Около 90 % от разследванията, провеждани от държавните прокурори, са за подкупи в държавния сектор, но дори след като беше приет новият закон за ускоряване на разследванията, нито един случай на корупция в държавния сектор не е бил даден на съда. 
						"Не смятам, че всеки е подкупен. Има корупционни анклави, включващи хора, които е трудно да бъдат задържани, защото сделките се случват под масата", каза за SETimes Димитрис Сотиропулос, научен сътрудник в Гръцката фондация за европейска и чуждестранна политика в Атина". 
						За много гърци обаче страната им е най-прогнилата, водовъртеж от подкупи, непрозрачност и удобни връзки между фирмите и правителството, с което да се облагодетелстват богатите и влиятелните. 
						В проучване на Световния икономически форум гърците са класирали страната си на 125-о място по липса на корпоративна етика и на 123-то място по неетични политици. 
						Все пак Бакурис се надява, че корупцията може да бъде победена. "Разполагаме с много хора, които все още са изпълнени с почтеност, но кризата накара мнозина да рационализират поведението си. Много хора смятат, че корупцията е част от нашата култура, но аз не съм съгласен с това." 
						Много гърци мислят по различен начин. Емануил Бултадакис, рентгенолог на 35 г., каза за SETimes, че той и брат му са опитали да отворят общежитие и са били изпращани по различни агенции, които не биха им помогнали, ако те не са знаели кого да подкупят. "Ако искаш нещо в Гърция, трябва да платиш за него", каза той. 
					
				
			
					 
					
 
 

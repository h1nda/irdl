Световната банка: Темповете на икономическото развитие на бившите комунистически държави в ЕС вероятно ще се забави 
					19/02/2007
					През 2006 г. икономиките на десетте бивши комунистически страни в ЕС, включително България и Румъния, продължиха възходящото си развитие, но е вероятно то леко да се забави през тази година, се казва в нов доклад на Световната банка.
					(ЮроАктив, Найн o'клок - 26/01/07; Световна банка, AП, AФП, Дневник, Агенция София Нюз - 25/01/07)
 
					 
						
БВП на глава от населението в България и Румъния е най-ниският в блока и е малко повече от една трета от този в другите 25 страни-членки на ЕС. 
						След възходящото развитие на икономиките в повечето от десетте бивши комунистически страни в ЕС през 2006 г., то вероятно ще отбележи лек спад, се казва в нов доклад на Световната банка, публикуван на 25 януари.. 
						Част то поредицата от редовни тримесечни доклади, материалът от 54 страници е посветен на осемте страни от Централна и Източна Европа, които влязоха в ЕС през 2004 г.- Чешката република, Естония, Унгария, Латвия, Литва, Полша, Словакия и Словения, както и България и Румъния, които се присъединиха към Съюза на 1 януари тази година. 
						В този регион, наричан ЕС8+2, балтийските държави регистрираха най-голям икономически ръст през 2006 г. с прогнози за годишен ръст от 11% в Латвия и Естония и 7,8% в Литва, същият резултат както в Словакия. Годишният ръст на БВП в Румъния се предвижда да достигне 7,0 %, а в България - 6,0%, същият както в Чешката република. 
						Експерти от Банката обаче прогнозират леко спадане на растежа в повечето от страните от региона ЕС8+2 през тази година поради забавяне на растежа в еврозоната, главният пазар за новоприетите в ЕС, и поради доближаването на производството до потенциала. 
						Те също предупреждават за появата на тенденция към по-висока инфлация в повечето от десетте страни. 
						
България се присъедини към ЕС през януари. [Гети Имиджис]
						"Докато в Полша и Чешката република инфлацията остава под контрол, другите страни продължават усилията си да я овладеят", се казва в доклада. "В Балтийските страни и до известна степен в България и Румъния нарастването на заплатите и кредита водят до "прегряване" и до значителен инфлационен натиск." 
						Най-високата инфлация през 2006 г. (около 7,4 %) е регистрирана в България, макар че тази година тя се очаква да спадне до 4,0 %. Очакваното равнище на инфлацията в Румъния както за 2007 г., така и за миналата година се очаква да бъде около 5,0 %, което надвишава предвидените стойности за шест от другите страни в региона. 
						 "[Тази година] ще се наблюдава още един кръг от регулирано повишаване на цените за повечето от ЕС8+2 страни, като влиянието на инфлацията се очаква да бъде най-ярко изразено в Унгария, Чешката република, Естония, Литва и Румъния", твърди главният автор на доклада, водещият икономист в Световната банка Томас Блат Лаурсен. "В същото време, резкият спад на цените на петрола напоследък може да намали инфлационния натиск през 2007 г." 
						През 2006 г. дефицитът по текущата сметка се увеличи като цяло в региона, достигайки "много обезпокоителни" равнища в такива страни като България, където той се оценява на 14,1 % от БВП. Латвия е непосредствено след България с дефицит от 14 % от БВП, следвана от Естония - с 12,4 %. Рязкото увеличаване на кредитите за частния сектор бе един от факторите, които допринесоха за увеличаването на дефицита в Румъния до 10,5% от БВП. 
						В случая с България високият дефицит по текущата сметка се покрива напълно от преките чужди инвестиции (ПЧИ) в страната. През миналата година те достигнаха 14,8% от БВП, най-високото равнище в региона ЕС8+2. Притокът на ПЧИ в Румъния бе 7,2 % от БВП през 2006 г.. 
						"Ситуацията не изглежда толкова стабилна в Румъния, където притокът от ПЧИ отразява до известна степен приватизационните приходи [за което свидетелства значителното увеличаване на резервите], които вероятно ще спаднат през идните години, предизвиквайки по-голяма уязвимост", се казва в доклада. "Нещо повече, банковият сектор изглежда е изиграл много по-важна роля във финансирането на дефицита по текущата сметка, в стравнение с България." 
						Перспективите за присъединяване към ЕС послужиха като силна мотивация за осъществяване на реформите в България и Румъния, отбелязват експертите на Банката, подчертавайки обаче, че процесът на интеграция съвсем не е приключил. "Все още има много неосъществени реформи и структурното адаптиране на двете страни трябва да продължи", твърдят те. 
						
В България и Румъния все по-силно се усеща недостиг на строителни и други работници. [Гети Имиджис]
						БВП на глава от населението в България и Румъния е най-ниският в блока и е малко над една трета от този в другите 25 страни-членки на ЕС. Въпреки че те постигат непрекъснат напредък, разликите между равнището на доходите, конкурентоспособността и жизнения стандарт в двете черноморски страни и останалите страни в блока, остават големи, се отбелязва в доклада. 
						Либерализацията на търговията улеснява интегрирането на двете черноморски страни в единния пазар на ЕС, при което днес 56 % от търговията на България и 65 % от търговията на Румъния е с ЕС. 
						За да поддържат своя висок растеж, двете страни трябва да решат някои основни и постоянни проблеми в структурите на своите икономики. При трудова ангажираност и заетост от 55,8 % в България и 57,6 % в Румъния, двете страни са доста под равнището от 65,2 % на групата от 15-те страни, които съставляваха ЕС преди голямата вълна на разширяване през 2004 г.. 
						 "Делът на земеделския сектор остава висок - 8-11 % от БВП и 25-32 % заетост", твърди Банката. "Несъответствията между градските и големите земеделски сектори, както и между регионите, се увеличават. Около 40 % от населението в Румъния и 30 % от населението в България живее в селскостопанските райони. Бедността е висока и увеличаването на икономическата активност не можа да засегне важни социални категории." 
						Освен близо 1 милион българи и 2 милиона румънци, които вече работят в чужбина, влизането на двете страни в ЕС вероятно ще увеличи броя на хората, търсещи работа в други страни, което ще увеличи и несъотвествието между търсене и предлагане на техните пазари на труда. Според Банката, недостигът на неквалифицирана (строителство, туризъм и земеделие), както и на квалифицирана (информационни технологии, лекари, медицински сестри, инженери) работна ръка става все по-очевиден в България и Румъния. 
						Банката призовава двете най-нови членки на ЕС да "инвестират повече и по-ефективно в създаването, поддържането и защитата на своя човешки капитал по фискално стабилен начин" и да обръщат по-голямо внимание на образованието, здравеопазването и социалната защита в своите страни.

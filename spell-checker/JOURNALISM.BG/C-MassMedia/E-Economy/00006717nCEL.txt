Икономически преглед
25/04/2003
Преглед на бизнес и икономическите новини от Балканите след 18 април.
(Различни източници -- 18/04/03 - 25/04/03)
 
 
Преглед на бизнес и икономическите новини от Балканите след 18 април:
Световната банка ще отпусне заем от 4.15 млн. дол. на Босна и Херцеговина за проект по развитието и консервацията на горите, насочен към подобряването на управлението и организацията в горския сектор. Бордът на банката ще разгледа заема на сесия, планирана за средата на юни.
***
Нефтени компании ще инвестират около 45 млн. дол. тази година в проучвателни операции на албанска територия, съобщи на 22 април министерството на индустрията и енергетиката. Издадени са разрешителни на Деминекс, ОМВ, Агип, Шеврон, Оксидентал и Шел да изследват различни сектори на брега на Адриатическо море.
***
Русия е обещала да подпише през май договор за построяване на нефтопровод от българското пристанище Бургас до Гърция, съобщи министърът на регионалното развитие Валентин Церовски. Очаква се проектът да привлече между 600 и 700 млн. евро инвестиции.
***
Турската компания Шише Чам започна проект за 100 млн. евро в България. Проектът, който предвижда построяване на един от най-големите заводи за стъкло в България, ще открие между 200 и 300 работни места и може да бъде разширен със 150 млн. евро през следващата година.
***
Вестдойче Алгемайне Цайтунг (ВАЦ) е получил по-голямата част от собствеността на три водещи македонски вестници -- Дневник, Вест и Утрински Весник. ВАЦ и собствениците на вестниците са подписали предварителен контракт, който ще бъде финализиран в следващите седмици.
***
Българската енергийна компания НЕК спечели търга за внос на електричество за 13.5 млн. евро в Македония, който бе организиран от македонското енергийно ведомство ЕСМ. Избрани са също две други компании, английската ЕФТ и швейцарската АТЕЛ, които ще извършват малки доставки на електроенергия.
***
Търговският дефицит на Турция е достигнал 2.1 млрд. дол. през първите два месеца на 2003 г., което е увеличение с 50% в сравнение с средния ръст за миналата година. Вносът и износът са спаднали съответно с 14.3% и 30.3%.
***
Турският производител на електроника Аселсан подписа два контракта за общо 42.2 млн. дол. с френската военнопромишлена група Тал. Доставките ще се извършат между 2004 и 2008 г.
***
Немският производител на лагери ИНА-Шефлер ще инвестира 180 млн. дол. в строителството на завод в Брашов Румъния. Проектът, който стартира през юни, се очаква да създаде между 3000 и 3500 нови работни места.
***
Хърватската нефтогазова компания ИНА обяви плановете си да разшири позициите си в съседна Словения. ИНА притежава там шест бензиностанции и ще се опита да получи по-силно присъствие с помощта на базирания в Словения свой филиал Интерина.
***
Икономическият ръст на Гърция се очаква да бъде 3.7% през 2003 г., прогнозира годишният икономически доклад на централната банка. Докладът критикува проведената от правителството здравна реформа като неефективна и незавършена.
***
Сръбската търговска банка "Национална Стедионица Банка" планира да отпусне 8.7 млн. дол. кредити на малки и средни предприятия (МСП) тази година. Банката търси чуждестранни партньори, заинтересовани във финансови операции в МСП, съобщи ръководството на банката.
***
Световната банка одобри заем от 80 млн. дол. за финансиране на преустройството на социално-осигурителната система в Сърбия. Заемът, който ще бъде отпуснат на два транша, е предназначен за подобряване на прозрачността на разходите в социално-осигурителната сфера.

Бюджетните съкращения предизвикаха протести в Румъния
					11/05/2010
					Президентът Траян Бъсеску твърди, че пенсиите и заплатите трябва да се намалят, ако Румъния иска да предотврати икономически срив, подобен на този в Гърция. Но хората, които ще бъдат засегнати, се заканват да протестират.
					От Паул Чокою за Southeast European Times от Букурещ – 11/05/10
 
					 
						
Учители стачкуват в Букурещ срещу орязването на заплатите и пенсиите. [Виктор Барбу/SETimes] 
						Суровите антикризисни мерки, оповестени от правителството миналата седмица, разгневиха румънските профсъюзи, които предупреждават, че през идните седмици ще има продължителни протести и стачки. Опозиционните партии също изразяват недоволство. 
						Мерките включват сериозно намаляване на разходите в публичния сектор. Заплатите на наброяващите 1,3 млн. държавни служители в Румъния и пенсиите на 4,7 млн. пенсионери ще бъдат намалени съответно с 25 % и 15 %, обяви в четвъртък (6 май) президентът Траян Бъсеску. 
						Социалните придобивки също ще бъдат намалени с 15 %, а настоящата национална програма за социални грижи ще бъде преразгледана, каза президентът. Държавните субсидии ще бъдат ограничени. 
						 "Призовавам румънското общество да не допуска "гърцизиране" на страната, каза Бъсеску, обявявайки мерките по време на посещение на делегация на МВФ в Букурещ. 
						 "Ако не намалим заплатите и пенсиите в началото на 2011 г., рискуваме да се задължим с нов заем, но този път не от 20, а може би от 30 милиарда евро. Това е последният ни шанс да предотвратим влошаване на финансовото състояние на страната," каза президентът. 
						Опозицията не приема този аргумент. Лидерът на Социалдемократическата партия Виктор Понта обвини правителството в "социален геноцид", а лидерът на либералите Крин Антонеску заклейми т.нар. от него "мерки на безпрецедентно театралничене". 
						"Това са анормални мерки, взети от хора, които си нямат понятие от истинския живот в Румъния," каза Лучан Сава, на 28 г., учител по история, заявявайки, че пониженията на заплатите биха били бедствие за семействата, в които и двамата съпрузи работят в държавната образователна система. 
						 "Непоносимо е непрекъснато да се тормозят различните социални категории, докато централните административни структури, които печелят огромни заплати, са недосегаеми," каза той. "Системата трябва да се реформира, но нека да започнем най-напред от министрите." 
						Елиза Сандулеску, с лекарска диплома, понастоящем специализант първа година, казва, че здравната система на страната е изложена на риск. 
						"Напоследък безброй пъти слушаме предупреждения за тревожно големия брой медици, които предпочитат да отидат в чужбина. Казаха дори, че това се превръщало във въпрос на националната сигурност. И какво правят във връзка с това? Намаляват ни заплатите. Това не помага на и без това обърканата държавна система на здравеопазване и само ще влоши корупцията в болниците," каза тя за SETimes. 
						Пенсионерите също порицаха мерките. "За нас това е прекалено, особено за онези, които едва преживяват от пенсиите си. Разбирам солидарността в такива времена, но нека бъдем разумни," каза Георге Кокилет, на 67 г., намеквайки за хората с високи доходи. 
						 "Не мога да приема да бъда жертва на неспособността на правителството да се справи с кризата," добави той.

Приватизацията и подобрената конкурентоспособност са начело в икономическия дневен ред на Черна гора
					08/06/2006
					Туризмът, финансовите услуги и строителството са сред най-обещаващите сфери на икономическото развитие на новата държава независимо от конкурентните недостатъци, свързани със сезонни фактори, твърди представител на МВФ.
					От Антонела Архин за Southeast European Times – 08/06/06
 
					 
						
Черна гора се надява да продължи развитието на своята туристическа индустрия. [Правителство на Черна гора]
						След избора на черногорците да се отделят от хлабавия съюз със Сърбия икономическите перспективи пред новата държава са тема от първостепенен интерес. Според постоянния представител на МВФ в Сърбия и Черна гора, Харалд Хиршхофер, чуждите инвеститори придобиват все по-голямо доверие в Черна гора и желаят да вложат своите финансови ресурси, умения и време. 
						Туризмът, финансовите услуги и строителството са особено обещаващи сектори независимо от конкурентните недостатъци, каза Хиршхофер. Той отбеляза, че сезоните за туризъм и селско стопанство в Черна гора са сравнително кратки. 
						Приватизацията също се провежда по подходящ начин и ще се ускори в резултат на референдума за независимост, каза представителят на МВФ. 
						За някои видове имоти, като хотелите, приватизацията е доста ясна, а прозрачността и отчеността са важни съпътстващи фактори, каза той. При други -- като електроенергията, пристанищата, летищата, въздушните превози -- трябва да бъдат решени някои трудни въпроси на нормативната база. МВФ призовава подобни активи да бъдат предлагани за продажба или като дългосрочни концесии на международни компании с опит и възможности да реализират икономии от мащаб, които да ги управляват. 
						До момента Черна гора е имала скромен успех в привличането на преки чужди инвестиции чрез приватизация. Според Агенцията за възстановяване и чуждестранни инвестиции сумата възлиза на 420 млн. евро за периода 1997-2004 г. Приходите, реализирани от приватизация през 2004 г., възлизат на 25 млн. евро, а договорените инвестиции са достигнали 75 млн. евро. 
						Основната агенция, отговаряща за провеждане на приватизацията в Черна гора, е Съветът по приватизация, основан през септември 1998 г. 
						Според министъра на икономката на Черна гора Предраг Бошкович липсата на технологии -- в сравнение със западните конкуренти -- е най-голямият проблем, пред който са изправени някои компании. Това може да се превъзмогне чрез намиране на стратегически партньори, които да инвестират в технологии, каза той. 
						Понастоящем министерството обръща особено внимание на завършването на инфраструктурата, необходима за развитието на енергийния сектор, който тя разглежда като предлагащ голям потенциал за икономическото развитие на Черна гора. 
						Целите на публичните разходи за 2006 г., според финансовото министерство, включват напредък в реформите, свързани с ЕС, борба със сивата икономика, повишаване на конкурентоспособността, преструктуриране на банките и дружествата и запазване на макроикономическата стабилност при свиване на разходите. 
						През февруари Изпълнтелният съвет на МВФ завърши шестия и последен преглед на икономическите резултати на Сърбия и Черна гора съгласно удълженото споразумение. В него се препоръчва Черна гора да продължи със строгата си макроикономическа политика, за да се подобри конурентоспособността. 
						В средносрочен план структурните реформи ще бъдат ключът към нарастване на производителността, увеличаване на възможностите за растеж и намаляване на външния дисбаланс, заяви Съветът.

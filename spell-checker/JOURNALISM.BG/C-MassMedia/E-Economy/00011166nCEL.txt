Световната банка одобрява 97 млн. щ.д. заеми за реформите в БиХ
16/06/2004
 
ВАШИНГТОН, САЩ -- Бордът на директорите на Световната банка одобри във вторник (15 юни) три кредита на обща стойност 97 млн. щ.д., които ще се използват за подкрепа на социалните и структурните реформи в Босна и Херцеговина (БиХ). Трите заема имат 12-годишен срок на изплащане с гратисен период от пет години.
Новините дойдоха в момент, когато правителствена делегация на БиХ, ръководена от премиера Аднан Терзич, продължава своето посещение във Вашингтон. Във вторник Терзич се срещна с Държавния секретар Колин Пауъл, за да обсъди възможно увеличение на експертната и техническа помощ за Държавната агенция за информация и охрана на БиХ.
Други новини: Върховният комисар на ООН за бежанците докладва във вторник, че през април е регистриран най-големият брой завърнали се в БиХ в рамките на един отделен месец. Общо 3 336 бежанци и изселени лица са се завърнали по домовете си от преди войната; 2 239 от тях са бежанци, представители на малцинствата. (Pincom.info - 16/06/04; Уеб-сайт на Световната банка, Фена, ПБС БиХ - 15/06/04)

Глобалната икономическа криза се отразява на албанската икономика
					23/12/2008
					Очаква се глобалната икономическа криза да намали притока на средства от албанските емигранти, да свие чуждите инвестиции и достъпа до кредити и да удари албанския износ.
					От Йонилда Кочи за Southeast European Times от Тирана – 23/12/08
 
					 
						
"Финансовата ситуация в нашата система е здрава, ликвидна, рентабилна и незасегната от токсични продукти,” каза Ардиан Фулани, управител на Албанската централна банка. [Гети Имиджис]
						Експерти предвиждат, че глобалната икономическа криза ще има сравнително умерено въздействие върху Албания, тъй като страната е само частично интегрирана в световните пазари и все още не разполага с капиталов пазар. Очаква се липсата на фондова борса и преобладаването на неформални икономически практики да намалят до минимум щетите за албанската икономика.
						Наблюдателите очакват албанският износ за Италия и Гърция да намалее. Става все по-трудно да се получи кредит, а и чуждите преки инвеститори също са изправени пред трудности. Ще нарасне размерът на публичните инвестиции, подкрепени главно чрез външния дълг.
						Експертите изтъкват, че една от главните последици от глобалната криза ще бъде намаляването на превежданите от емигрантите суми (които осигуряват около 14 % от БВП), идващи от албанци, живеещи най-вече в Италия и Гърция.
						"Ще бъде трудно да се гарантира икономически растеж през 2009 г. Бизнесът в много сектори ще се затрудни [в опитите] за увеличаване на инвестициите и заетостта,” каза Адриан Чивичи, ректор на Европейския университет в Тирана.
						Критиците винят правителството, че не успява да се противопостави на кризата. „Мисля, че Албания е в опасност да пострада сериозно от международната криза като страна със слабо правителство, голяма корупция и нестабилни макроикономически политики,” каза Шкелким Цани, бивш управител на Албанската централна банка.
						Заместник-финансовият министър Флорион Мима обаче каза, че бюджетът за следващата година застрахова икономиката срещу подобни рискове. „Бюджетът за 2009 г. разполага с най-високото ниво на резервни фондове досега,” каза той пред медиите.
						Албанската икономика и банкова система оперират в нормални параметри, каза управителят на Албанската централна банка Ардиан Фулани в интервю за всекидневника „Албейниън”.
						"Финансовата ситуация в нашата система е здрава, ликвидна, рентабилна и незасегната от токсични продукти,” добави Фулани, изтъквайки, че съотношението между заеми и депозити е все още на ниско ниво, около 45 %. "На този етап албанската система е добре капитализирана, почти два пъти повече отколкото в развитите страни," каза Фулани, който е чул призиви за намаляване на лихвения процент в национална валута, който сега е 6,25 %.
						Макар че правителството предвижда, че глобалната криза няма да засегне икономическия растеж догодина, МВФ прогнозира забавяне.
						"Очевидно правителството ... трябва да вземе допълнителни мерки за укрепване на доверието вътре в страната, тъй като в настоящата обстановка политиките трябва да бъдат предпазливи,” каза за „Ройтерс” Гъруин Бел, ръководител на мисията на МВФ.
						Това ще позволи на Албания да превъзмогне трудните времена и все пак да отчете значителен растеж - между 3,5 и 4 % - през 2009 г., с продължаваща ниска инфлация и подобрено състояние на текущата сметка,” добави той.

Рекордно високи банкови спестявания в Сърбия 
					13/03/2007
					Сърбите показват по-голямо доверие във финансовите институции, като внасят повече пари в банките. Изглежда обаче те все още предпочитат чуждата валута пред динара.
					От Георги Митев-Шантек за Southeast European Times от Белград -- 13/03/07
 
					 
						
Все повече хора внасят парите си в банките. [Сръбска народна банка]
						След години на реформи обществеността възстановява доверието си в банките и вече не крие в дюшеците заработените с тежък труд пари. В момента банките в страната държат около 3,2 млрд. евро в спестовни сметки. Това е увеличение от 44,6 % само за една година, което означава 2,9 млрд. евро повече спрямо края на 2001 г. 
						Това повишение е знак, че реформите във финансовия сектор, осъществени от Сръбската народна банка (СНБ), имат ефект. Само преди пет години Сърбия имаше около 80 псевдодържавни банки, които не предлагаха кредити на широката общественост. Пари се предоставяха само на привилегировани компании и на фирми, близки до режима на Милошевич. 
						Днес в Сърбия има около 30 национални банки. С навлизането на чуждестранни банки конкуренцията се засили, като всички се състезават да предлагат най-добри услуги и лихви. 
						Чрез потребителски заеми сърбите най-накрая могат да си позволят нов хладилник или телевизор, макар че кола или апартамент все още са недостижими за мнозина. Лихвите са все още високи поради кредитния риск на Сърбия, който е значително по-висок от този в съседните страни, да не говорим за ЕС. 
						Общо взето лихвите остават високи навсякъде на Балканите поради политическата несигурност. Както обясни Александър Пикерт, председател на изпълнителния съвет на "Ейч Ви Би Банк" в Белград, пред сръбското икономическо списание "Бизнес и финанси", лихвата, която в момента е в сила в Сърбия върху пари от чужбина, ефективно възлиза на 10 %, за разлика от действащата средна лихва в ЕС, която е 3,9 %. 
						СНБ обаче не се тревожи от високите лихви. По нейно мнение реалният проблем е, че обществеността има по-голямо доверие в чуждата валута, отколкото в динарa, както за спестявания, така и за заеми. 
						Спестяванията в национална валута са до 35 пъти по-малки от спестяванията в чужда валута. След хиперинфлацията през 1993 г. сърбите много се страхуват да не изгубят всичките си спестявания. В резултат на това тях не ги привличат далеч по-високите лихви върху спестовните влогове в динари или спестовните облигации. 
						Сърбия в никакъв случай не е единствената страна в подобна ситуация. В Хърватия 65 % от всички спестявания са в евро, а в Македония спестовните влогове в чужда валута са два пъти по-високи от спестовните влогове в денари. 
						Някои се вслушаха в съвета на управителя на СНБ Радован Йелашич, който твърди, че "спестяванията трябва да са в същата валута, в която получавате заплатата си". Тези, които през последните две години са преминали към спестявания в динари, печелят до пет пъти повече от това, което биха спечелили, ако бяха вложили евро в банката.

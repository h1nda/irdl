Гърция носи в Лондон тежестта на икономическата криза 
		25/07/2012
		Значително намалените средства за тренировки и екипировка намалиха надеждите за медали на Гърция.
		От Анди Дабилис за Southeast European Times от Атина -- 25.07.12
 
		 
			
Гръцките спортисти признават, че кризата им е повлияла, но казват, че духът им е приповдигнат. [Ройтерс]
			Отборът на Гърция на игрите в Лондон е най-малкият от 20 години насам, а бюджетът му беше съкратен с повече от две трети, повдигайки въпроси до каква степен ще бъдат подготвени спортистите за световната сцена и дали отборът може да повтори постижението от четири медала, спечелени от гръцките спортисти на Олимпиадата в Пекин през 2008 г.
			"Кризата настъпи и гръцката държава не можа да предостави помощ. Казаха ни, че ще получим 30 млн. евро, за да помогнем на спортистите да се подготвят, но ни дадоха 8 млн. евро, а след това нищо", каза за SETimesСпирос Капралос, председател на Гръцкия олимпийски комитет.
			Гръцката спортна федерация не можа да осигури никаква помощ и заради кризата трябваше да отмени също и вътрешните състезания, каза Василис Севастис, президент на федерацията.
			"Съкращенията на средствата за федерацията миналата и тази година са толкова повсеместни, че не ни позволяват да покриваме основните си нужди", каза Севастис.
			Едва когато се намесиха частни спонсори - като гръцкия държавен тотализатор ОПАП, който в момента е пуснат за продажба, за да помогне за покриването на гръцкия дълг - нуждите на спортистите бяха отчасти покрити.
			"Дадоха ни глътка въздух, за да можем да се състезаваме", каза Капралос.
			Отборът, който ще представлява Гърция на олимпиадата, включва 105 спортисти - 66 мъже и 39 жени. Спортистите се оплакаха от лошите условия, в които тренират, и от разходите, които сами е трябвало да покриват.
			"През зимата нямахме дори топли басейни и не можехме да участваме в състезания в чужбина", каза за SETimesТеодора Ярени, на 22 г., плувкиня в дисциплините 4 х 100 м щафета и 200 м свободен стил.
			"Трябва да помоля семейството и приятелите да ми помогнат", каза състезателят по овчарски скок Костас Филипидис.
			Не липсва помощ от треньорите въпреки намаленията на заплатите с до 30 % и влошаващото се състояние на оборудването, което не се подменя.
			Заради кризата имаше дори опасност олимпийският огън да не премине през Гърция, тъй като властите заявиха, че страната не може да си позволи дори церемонията по запалването на огъня в древния Олимп. Намесиха се частни спонсори, за да запазят жива традицията.
			Гръцките спортисти ще носят допълнително бреме, опитвайки се да помогнат да се спаси репутацията на Гърция в Лондон, влошена от две години на постоянни протести, стачки и бунтове срещу строгите икономии.
			Плувецът Йоанис Калагарис, който е на 22 г. и се състезава на 50 м свободен стил, обаче каза, че вниманието му ще бъде насочено към състезанието, а не към това, какво мислят хората за Гърция.
			"Не искам да показвам на другите, че не можем [да бъдем динамични]", каза Калагарис за SETimes.
			Фехтовачката Василики Вуюка, на 24 г., призна, че трудните времена са й повлияли. Когато се е състезавала в чужбина, тя е получавала състрадателни запитвания от останалите спортисти дали има достатъчно пари.
			"Много е стресиращо, но искам да дам най-доброто от себе си", каза Вуюка.
			"Нямаме какво да доказваме на никого. Начинът, по който сме се борили в спортовете, и борбите в нашата история показват какво можем да постигнем", каза за SETimesАлександрос Николаидис, бронзов медалист от игрите в Атина през 2004 г. и в Пекин през 2008 г.
		
	
 
					 
					
 
 

Мрежата за Югоизточна Европа се стреми да насърчи икономическото сътрудничество и инвестициите
					08/03/2006
					Обединение на икономически организации, предприятия и експерти предприема мерки за предоставяне на бизнесмените на важна информация за регионалните пазари, възможностите за инвестиции, условията за износ и внос и други въпроси.
					От Антонела Архин за Southeast European Times – 08/03/06
 
					 
						
(SEE-Network)
						Мрежата за Югоизточна Европа (Мрежа за ЮИЕ) предприе широка кампания за подпомагане на бизнеса в Черна гора, която започна с откриването на Центъра за бизнесуслуги (ЦБУ) в Подгорица. Целта на Центъра е да предоставя на бизнесмените важна информация за регионалните пазари, възможностите за инвестиции, условията за износ и внос, консултански услуги и обучение и други въпроси. 
						Той се намира в Центъра за предприемачество и икономическо развитие, който през последните десет години подпомагаше значително развитието на малките и средни предприятия в Черна гора чрез предоставяне на консултантски услуги на нови и съществуващи компании. 
						Такива ЦБУ бяха създадени и в Албания, Босна и Херцеговина, Хърватия, Македония и Сърбия. 
						Мрежата за ЮИЕ обединява икономически организации, предприятия и експерти от Югоизточна Европа (ЮИЕ) и Германия. Тя включва търговски камари, бизнесасоциации, неправителствени организации и частни компании в региона. Участниците си сътрудничат с други организации, донори, инвеститори и правителства, за да получават ценна информация и данни. 
						Целта е да се насърчи регионалното икономическо сътрудничество сред страните от ЮИЕ, както и между региона и Германия. 
						Партньори в Мрежата са албанската Агенция за регионално сътрудничество, Търговската камара на Република Сръбска, хърватската Асоциация на бизнесконсултантите, Регионалната търговска камара на Ужице и македонската компания "БАСМЕ Кънсалтинг Енд Трейнинг". 
						Създаването на ефективно работещ пазар на Балканите представлява важна и постижима цел, каза консулът на Германия Бернхард Цобел при откриване на черногорския ЦБУ. Увеличаването на търговските потоци и развитието на бизнеса зависят от възможностите членовете на деловите среди да получават информация за страните в региона и да установяват връзки с пазарноориентирани организации, добави той. 
						Мрежата за ЮИЕ е създадена по инициатива на федералното външно министерство на Германия и "ИнВЕнт ГмбХ -- Капасити Билдинг Интърнешънъл". Тя се подпомага от Пакта за стабилност за Югоизточна Европа чрез програмата "Регионално развитие чрез компетентност и сътрудничество". Мрежата поддържа уеб сайт, на който се предлага безплатна информация за пазарните тенденции, условията за инвестиции и примери за успешни предприятия, както и нужната информация за контакти.

Доклад на САЩ: "Албания е на върха на скалата за икономическа свобода на Балканите 
					03/02/2010
					Албания е 53-ата най-свободна икономика в света и първата от всички балкански страни, според годишен доклад. 
					(Emportal - 23/01/10; Balkans.com, АСТмедиа - 22/01/10; Найн О'клок, Агенция София нюз - 21/01/10; Херитидж Фаундейшън, Ройтерс, ДПА, Стандарт, МИА, Макфакс - 20/01/10)
 
					 
						
В икономически свободно общество отделната личност е свободна да работи, произвежда, ползва и инвестира както пожелае, се казва в доклада. [Гент Шкулаку/SETimes]
						Всички балкански държави освен България са по-добре днес - и икономически по-свободни - отколкото са били преди година, според последното глобално изследване на Фондация "Херитидж" и "Уол Стрийт Джърнъл" (УСДж) за икономическата свобода, публикувано миналия месец. 
						Шестнадесетото годишно издание на Индекса, който представя Албания като най-свободната икономически страна на Балканител обхваща 183 страни. 
						Между показателите са свободата за делова активност, търговската свобода, фискалната свобода, държавното разходване, паричната свобода, инвестиционната свобода, финансовата свобода, имуществените права, свободата от корупция и свободата на труда. 
						Докладът от 20 януари е категоричен, че всички балкански страни трябва да положат повече усилия в борбата за имуществените права, както и в борбата срещу корупцията, с цел постигане на цялостен напредък. 
						Макар и да е осъществила най-голям напредък в света през 2009 г., Черна гора остава далеч след Албания - икономиката с най-висока оценка в Индекса на икономическата свобода. Значителен напредък в седем от десет области на икономическата свобода позволиха Черна гора да подобри оценката си с 5,4 пункта спрямо миналата година. 
						С оценка от 63,6 адриатическата република бе класирана на 68-о място в света тази година, сравнено с 94-то през 2009 г. 
						Страните получиха оценки от 0 до 100 по десет фактора за икономическа отвореност. С оценки от 60 до 69,9 точки пет балкански страни - Албания, България, Македония, Черна гора и Румъния - попадат в групата на "умерено свободни" икономики. 
						Босна и Херцеговина (БиХ), Хърватия и Сърбия бяха сред 55-те страни, класирани в групата "предимно несвободни", с оценки между 50 и 59.9. 
						В доклада се посочват "постижения в търговската свобода, правата на собственост, свободата от корупция и свободата на труда" като основни фактори за повишаването на общата оценка на Албания с 2,3 пункта, сравнено с получената миналата година. Фискалната свобода в страната бе оценена с 92,6 точки, най-високата оценка, давана някога на която и да било балканска държава. 
						"Въпреки глобалната икономическа рецесия Албания е успяла да запази относително добра макроикономическа стабилност" и е взела мерки за подобряване на климата за бизнеса и инвестициите в страната, пишат в обемното си изследване двете американски организации. 
						Петнадесет държави - включително Македония, Хърватия и БиХ - са повишили най-малко с 2,5 пункта своите оценки за икономическа свобода. 
						Въпреки финансовите затруднения много страни не са изоставили принципите на икономическата свобода и са продължили да приемат мерки за либерализиране и дерегулиране на фискалната дейност. 
						"Осемдесет и една страни - почти половината от всички, оценени по Индекса - са показали подобрения в оценките за цялостната си икономическа свобода тази година," отбелязва докладът. "Нивата на икономическа свобода в 90 други страни, измерени по Индекса за 2010 г., са се понижили." 
						Македония е подобрила цялостната си оценка с 4,5 пункта и се е придвижила нагоре с 22 места, заемайки 56-о място в тазгодишния индекс. Оценката на Хърватия за икономическа свобода се е увеличила с 4,1 пункта на 59,2, а новата оценка на БиХ от 56,2 е с 3,1 пункта по-висока от миналогодишната. Хърватия бе класирана на 92-ро място, а БиХ на 110-о. 
						България е загубила 2,3 пункта от оценката си за икономическа свобода през 2009 г. поради "загуба на инвестиционна свобода и свобода от корупция и нарастване на държавното разходване", се отбелязва в доклада. С настоящата си оценка от 62,3 страната е слязла с 19 позиции до 75-о място в индекса за 2010 г. 
						Въз основа на цялостната си оценка от 64,2, която е с една точка по-висока от миналогодишната, Румъния е класирана като 63-тата най-свободна икономика тази година. Сърбия е спечелила 0,3 пункта и се е придвижила с пет места нагоре до 104-то място с оценка от 56,9. 
						Хонконг, следван от Сингапур, остават най-свободните икономики в света за 16-а поредна година. От 179 страни, класирани тази година, само пет други са се класирали като "свободни", с цялостна оценка 80 и нагоре. Други 23 с оценки между 70 и 79,9 точки са класирани като "предимно свободни".

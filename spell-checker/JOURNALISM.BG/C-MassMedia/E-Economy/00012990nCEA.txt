Албания и Сърбия и Черна гора засилват икономическото си сътрудничество 
					16/12/2004
					През първата половина на 2004 г. размерът на износа между Албания и Сърбия и Черна гора се удвои в сравнение със същия период на миналата година. Бизнесът стимулира в най-голяма степен възстановяването на връзките между двете западнобалкански държави.
					От Арди Пулай за Southeast European Times от Тирана -- 16/12/04
 
					 
						
Посещението на бившия премиер Илир Мета в Белград през 2002 г. бе първото посещение на албански премиер в страната от 1946 г. [АФП]
						През последните месеци се наблюдава значително засилване на икономическите връзки между Албания и Сърбия и Черна гора. Според официални данни през първата половина на 2004 г. албанският износ за Сърбия и Черна гора е възлизал на 2,3 млн. долара, докато Сърбия и Черна гора е изнесла за Албания стоки за 13 млн. долара. Тези стойности са два пъти по-високи от размера им за миналата година. 
						Според албански представители споразумението за свободна търговия между страните, подписано в края на 2003 г., е основният фактор за увеличението. Сега Сърбия и Черна гора е на второ място след България в списъка на страните, за които главно изнася Албания. 
						Смята се, че деловите среди в Албания и Сърбия и Черна гора са от основно значение за възобновяване на връзките между двете страни, които възстановиха дипломатическите си отношения през март 2001 г. Оттогава правителствени представители си размениха няколко визити за обсъждане на двустранното сътрудничество. Бившият премиер Илир Мета направи историческо посещение в Белград през 2002 г. - първото посещение на албански пермиер от 1946 г. насам. 
						Макар и политическите връзки между Тирана и Белград да се подобриха през последните пет години, основният тласък за възстановяване на сътрудничеството бе даден от бизнеса. В миналото присъствието на Албания на пазара на Сърбия и Черна гора бе ограничено предимно до битум и мебели. Основният износ на Събия за Албания включваше дървесина, маслини, пшеница, бисквити и сладки. 
						Непрекъснато подобряващите се отношения между деловите среди в двете страни се проявиха по време на "Клик експо груп", международен търговски панаир, проведен в Тирана в края на ноември. Почти петнадесет сръбски компании бяха представени на панаира. Изложените продукти включваха хранителни стоки, строителни материали и дрехи. 
						Неванка Велинов, управител на белградската "Квадра груп", бе ръководител на сръбската делегация. "Двете страни могат да си сътрудничат в различни области, не само в хранителните стоки, но и в строителството. Не виждам пречки за увеличаване на деловата активност между двете страни в различни области от взаимен интерес," каза Велинов. 
						Зоран Йованович, дипломат от посолството на Сърбия и Черна гора в Тирана, каза, че икономическите връзки между страните са се засилили през последните шест месеца. 
						Сърбия присъства в Албания и чрез официалните си авиолинии "ЮАТ еърлайнс". 
						И двете страни, както и съседните им Хърватия и Македония, искат да бъдат приети в ЕС и НАТО. Засилването на сътрудничеството и двустранните връзки съдейства за укрепването на регионалните отношения, осигурявайки допълнителен тласък за постигане на общата цел за присъединяване към евроатлантическите структури.

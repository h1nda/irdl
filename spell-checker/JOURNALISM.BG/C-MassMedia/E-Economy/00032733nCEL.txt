Гръцкият премиер Папандреу представи икономическа пътна карта за борба с кризата
					15/12/2009
					 
						АТИНА, Гърция -- В понеделник (14 декември) министър-председателят Георгиос Папандреу обяви четиригодишен план за намаляване на огромния бюджетен дефицит на страната и поставяне под контрол на стремително растящите дългове. В слово пред представители на бизнеса и профсъюзите Папандреу каза, че през следващите три месеца правителството ще вземе решения, които са били отлагани от десетилетия. След това тримесечие на национален диалог за възможните мерки правителството ще премине към действия, което всъщност финансовите пазари искат да видят, подчерта Папандреу. 
						Пътната карта предвижда драстични съкращения на разходите в публичния сектор. Освен това премиите, които частните банки дават на своите служители, ще бъдат облагани с данъчна ставка от 90 %, а през 2010 г. в обществения сектор ще има замразяване на наемането на нови служители. Като допълнителна мярка една трета от туристическите офиси на Гърция в чужбина ще бъдат закрити. Ще бъде ограничено и наемането на работа на нелегални имигранти в Гърция. (АП, АНА-МПА, Синхуа, Ройтерс - 14/12/09)

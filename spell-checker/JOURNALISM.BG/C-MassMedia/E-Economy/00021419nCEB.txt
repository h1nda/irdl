Страните от ЮИЕ са постигнали икономически напредък, но политическите реформи изостават
					29/01/2007
					Докладът на Европейската комисия за напредъка на страните-кандидатки за 2006 г. показва значителни различия. Смята се, че страните от ЮИЕ са напреднали по отношение на икономическите реформи, които ги приближават към стандартите на ЕС. Реформите в политическите и административните системи обаче изостават.
					От Георги Митев-Шантек за Southeast European Times в Белград – 29/01/07
 
					 
						
Присъединяването към ЕС е обща цел на целия регион. [Гети Имиджис]
						Институционалните слабости, широкоразпространената корупция и ненадеждните съдебни системи продължават да бъдат проблеми в страните-кандидатки за членство в ЕС на Балканите, макар че регионалните икономики се приближават към стандартите на блока. Това бе един от ключовите изводи на доклада на Европейската комисия за напредъка през 2006 г. Докато страните от ЮИЕ стават все по-привлекателни за търговия и инвестиции, неспособността им да отстранят политическите и административни недостатъци продължава да бъде пречка за по-нататъшния напредък към присъединяване. 
						По отношение на конституционните въпроси бе отчетено, че Босна и Херцеговина има най-тежките проблеми. Неспособността на парламента да приеме ключови реформи представлява, както го описва в доклада си ЕК, една пропусната възможност да "се предприеме първата стъпка към по-демократична и ефективна държава". 
						Другите страни в региона са изправени пред различни политически трудности. Турция например все още се занимава с въпроса за гражданския контрол върху военните. Хърватия и провинция Косово все още не са създали подходящи условия за завръщане на бежанаците. В Македония липсата на конструктивен диалог между политическите партии спъва процеса на децентрализация и пречи на функционирането на институциите. 
						Политическият живот в Албания многократно се озовава в задънена улица поради проблеми със сътрудничеството между правителството и опозицията. Междувременно Сърбия бе разкритикувана за "неконструктивния" си подход по отношение на Косово и сътрудничеството с Трибунала на ООН за военни престъпления. 
						
Липсата на ключови реформи, включително и на реформи в полицията в Босна и Херцеговина, бе обект на критики в доклада. [Гети Имиджис]
						Проблеми в целия регион, предизвикващи тревога, продължават да бъдат непълното установяване на върховенството на закона и необходимостта от подобряване на съдебната система. Всяка страна, без изключение, трябва значително да подобри своите институции. В новата конституция на Сърбия независимостта на съдебната система не е изрично определена. В Косово е постигнат незначителен напредък в гражданското и наказателно правораздаване. Наказателният кодекс на Турция включва клаузи, които ефективно ограничават свободата на словото. В БиХ има четири отделни юрисдикции и чести случаи на обрат във важни криминални дела. Съдебната система в Македония показва "същите сериозни недостатъци, както и през предишните години", което вреди както на нейната независимост, така и на нейната ефективност. 
						Етническите проблеми все още съществуват в Хърватия, БиХ и Косово, се казва в доклада на ЕК. Дискриминацията все още е широкоразпространена. Постигнат е незначителен напредък по отношение на разделянето на децата в училищата по етнически признак. 
						В страните от ЮИЕ корупцията продължава да бъде висока. Макар и да съществуват разпоредби в това отношение, те не се прилагат адекватно. За това е необходим допълнителен капацитет и политическа воля. Косово е постигнало малък напредък, докато Сърбия трябва да удвои усилията си. В Албания и Черна гора се наблюдава увеличена готовност у властите да решат проблема, но думите трябва да се подкрепят с дела. На практика според ЕК все още са налице много слабости. 
						Известен напредък е постигнат в борбата срещу организираната престъпност и в подобряването на администрацията на митниците, конкуренцията, стандартизацията и статистиката. Косово обаче се намира на път за трафик на хероин и употребата на наркотици продължава да расте. Организираната престъпност продължава да бъде източник на сериозна тревога и в Черна гора. Освен проблемите на транзитния трафик, страната е изправена и пред вътрешен проблем на нарастваща наркозависимост със сериозни социални и здравословни последици, както и последици за сигурността. 
						
Корупцията продължава да бъде проблем в много страни от ЮИЕ. [Гети Имиджис]
						Макар и критичен по отношение на напредъка в политическата сфера, докладът на ЕК оценява позитивно развитието на регионалните икономики. Ходът на икономическите реформи е различен в различните страни, но като цяло тенценцията е една и съща. Поддържа се макроикономическа стабилност, както и икономически ръст и ниска инфлация. В БиХ успешно бе въведен ДДС. Албания отстрани пазарните бариери. Черна гора и Сърбия постигнаха високи нива на чуждестранни преки инвестиции, а Турция постигна значителен напредък в реформите на вътрешния пазар. Само Косово все още трябва да покаже действителен напредък, но това не е изненадващо като се вземе предвид все още неопределения му статут. Икономическите реформи там естевствено зависят от решаването на политическия статут на провинцията. 
						Въпреки че икономическата картина на региона е като цяло позитивна, не могат да се пренебрегнат областите, предизвикващи безпокойство. Макар че съществува макроикономическа стабилност, тя може да бъде потенциално подкопана от външния дълг, крехките фискални позиции, мащабна сива икономика и високите нива на безработица. Финансовите и трудови пазари все още не функционират както трябва и съществува тенденция неформалната икономика да саботира формалната. Правителствата също трябва да поведат ефективна борба срещу прането на пари. 
						Износът на Албания продължава да бъде незначитилен. БиХ, Черна гора и Сърбия имат дисбаланс в търговската и текуща сметка, които трябва да бъдат регулирани. Необходимо е силно фискално регулиране, плюс ускорено корпоративно преструктуриране и приватизация на държавния сектор. Сърбия трябва да осъществи банкрутни процедури. Македония и Косово трябва да създадат стабилни правни гаранции за имуществените права, а Хърватия трябва да ускори структурните реформи. Заедно с политическите и административни регулации, финансовите и икономически подобрения са също от жизнено значение за перспестивите за присъединяване. Без тях ЕС ще остане близо само в географско отношение.

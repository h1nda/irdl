Демократичните сили в конфликт заради управителя на Националната банка на Сърбия
24/07/2003
Назначаването на нов управител на Националната банка на Сърбия предизвика сериозен конфликт между демократическите партии, което безпокои представителите на ЕС.
От Игор Йованович за Southeast European Times от Белград - 24/07/03
 
 
Във вторник (22 юли) сръбският министър на енергетиката и мините Кори Удовички стана управител на Националната банка на Сърбия на мястото на Младжан Динкич, зам.-председател на опозиционната партия Г17 Плюс и високо уважаван на запад експерт. Назначаването на нов управител на централната банка се превърна в остър политически проблем.
Първите диспути между Динкич и сръбското правителство започнаха през декември, когато Г17 Плюс се трансформира от неправителствена организация в политическа партия. Динкич често използваше поста си, за да критикува правителството, чиито членове в по-голямата си част са от Демократическата партия на бившия премиер Зоран Джинджич. Правителството бе особено обезпокоено от факта, че Динкич и Г17 Плюс водят кампания за независимост на Сърбия, докато то се обявява за запазване на съюза с Черна Гора.
Освен този въпрос, Демократическата партия и Г17 Плюс, начело на който е бившият федерален зам.-премиер Миролюб Лабус, имат подобни програми и разчитат на едни и същи избиратели. Много политически наблюдатели в Белград очакваха, че правителството няма да разреши политик от опозицията да определя финансовите насоки на страната.
Динкич бе управител на банката от началото на демократическите промени в Сърбия. Когато неговото отстраняване от поста стана сигурно, той предупреди обществото, че политиката на правителството може да застраши монетарната стабилност на страната.
Резултатите от проучванията на общественото мнение сочат, че най-големият страх на сърбите след болестта е повторението на хиперинфлацията от 1993 г. и монетарната нестабилност. В момента едно евро в Сърбия се обменя за около 65 динара и годишната инфлация е около 9%. Динкич обвини правителството, че ще печата нови пари след неговото отстраняване от поста и ще предизвика по този начин инфлация. Според него новият закон за централната банка позволява на правителството и парламента да упражняват твърде голямо влияние върху решенията на управителя.
Сръбският финансов министър Божидар Делич, експерт, който също се ползва с подкрепата на международните финансови институции, обаче опроверга твърденията на Динкич. В обръщение към обществеността той даде уверения, че цените и валутната стабилност ще бъдат запазени и, че няма да бъдат печатани нови пари. МВФ и Световната банка се опитаха да посредничат в конфликта между двете демократични партии, но изглежда, че разногласията са неизбежни.
Еврокомисарят по външната политика и сигурността Хавиер Солана изрази огорчението си по повод на конфликта, като каза, че съжалява да види как демократическите сили и експерти в Сърбия се карат.
Междувременно Удовички обеща да запази стабилността на динара и цените, но и заяви, че ще сътрудничи с правителството на Сърбия в областта на монетарната политика.

Преглед на икономическите резултати на Албания
					28/07/2006
					МВФ завършва първия си преглед на икономическите резултати на Албания. Още в деловите новини: ЕБВР отпуска заем от 50 млн. евро на Хърватия; Сърбия планира да вложи 440 млн. евро за модернизиране на Белград; Казахстан проучва инвестиционните възможности в България.
					
 
					 
						
"Макроикономическите резултати на Албания през последната година бяха добри, със силен растеж, голям приток на средства в страната и значително намаляване на бедността," каза първият заместник управляващ директор на МВФ Ан Крюгер. [Гети Имиджис]
						Управителният съвет на МВФ завърши първия си преглед на резултатите на Албания съгласно споразумението за заема "Намаляване на бедността и растеж", както и на споразумението за кредитна линия от Фонда, които заедно възлизат на 24,7 млн. щатски долара. Според Фонда албанските макроикономически резултати са добри, но правителството трябва да засили структурните реформи за осигуряване на икономически растеж и привличане на висококачествени инвестиции.
						*** 
						"Нюз Корпорейшън" на Рупърт Мърдок ще придобие дял от 56,5 % в турския телевизионен канал ТГРТ ТВ. Според съобщенията цената възлиза на 66 млн. евро.
						*** 
						ЕБВР обяви, че ще отпусне заем от 50 млн. евро на Хърватия за модернизация на магистралата Загреб-Риека. Проектът, който ще бъде реализиран от компанията АРЗ, има за цел да подобри достъпа до хърватското крайбрежие, да даде тласък на търговията и туризма.
						*** 
						Казахстан разглежда инвестиционните възможности в енергийния сектор на България. Според казахстанския премиер Даниял Ахметов страната му се интересува в частност от възможностите за строеж на рафинерии в България, чиято продукция след това да се изнася за ЕС.
						*** 
						Камарата на народите в парламента на Федерация БиХ (ФБиХ) прие изменения в закона за приватизацията на автономната област. Промените, предложени от правителството на ФБиХ, ще ускорят процеса и ще способстват за продажбата на "здравите" части от компании в затруднено положение, които не могат да бъдат продадени като цяло.
						*** 
						Съгласно Националния инвестиционен план, представен в Сърбия, близо 440 млн. евро ще бъдат инвестирани в развитието и модернизирането на белградската инфраструктура през следващите 18 месеца. Заемите от международни финансови институции ще осигурят 207 млн. евро от сумата, а около 220 млн. евро ще постъпят от приходи от приватизация.
						*** 
						Френската "Креди Агрикол", единствен кандидат в търга за приватизацията на дела на гръцкото правителство от 40% в "Емпорики Банк", представи на 26 юли своята подобрена и окончателна оферта. Според министъра на икономиката и финансите Йоргос Алогоскуфис "Креди Агрикол" сега предлага 3,3 милиарда евро за дела, повече от първоначално предложените 3,1 милиарда евро. Очаква се следващата седмица гръцкото правителство да вземе решение. 
						
(Различни източници – 21/07/06-28/07/06)

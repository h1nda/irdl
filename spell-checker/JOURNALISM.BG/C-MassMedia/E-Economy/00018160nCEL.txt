Международната общност ще помогне на Косово да покрие бюджетния си дефицит
					06/04/2006
					 
						ПРИЩИНА, Косово, Сърбия и Черна гора -- В сряда (5 април) Световната банка, Европейската комисия и Американската агенция за международно развитие (USAID) обещаха да предоставят 56 млн. евро, за да помогнат на Косово да покрие бюджетния си дефицит през 2006 и 2007 г. Сръбската провинция има годишен бюджет от около 700 млн. евро. Прогнозният дефицит за 2006 г. е 50 млн. евро. 
						Междувременно дипломати от Съединените щати, Русия и шест страни от ЕС се срещнаха в Атина, за да обсъдят положението в Косово със свои колеги от Албания, Босна и Херцеговина, България, Хърватия, Македония, Молдова, Румъния, Сърбия и Черна гора и Турция. Ръководителят на ЮНМИК Сьорен Йесен-Петерсен и заместник специалният пратеник на ООН Алберт Рохан също присъстваха на разговорите при закрити врати. В изявление след срещата участниците подкрепиха помиряването между етническите общности и защитата на правата на малцинствата в Косовo. (AП, Танюг, РТС, Правда, KosovaLive - 05/04/06)

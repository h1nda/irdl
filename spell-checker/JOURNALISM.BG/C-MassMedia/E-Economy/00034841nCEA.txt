Тежки времена за икономиката на Черна гора
					07/06/2010
					Повишаването на разходите, замразяването на заплатите и спадът на чуждестранните инвестиции очертават трайна тенденция на влошаване на икономическото положение на Черна гора.
					От Неделко Рудович за Southeast European Times от Подгорица – 07/06/10
 
					 
						
Спряно строителство в Будва. [Гети Имиджис]
						Според министерството на финансите на Черна гора БВП на страната е спаднал с 5,3 % през 2009 г., но по оценки на МВФ намалението е 7 %. Като се има предвид, че правителството понижи заплатите в сектора на държавната администрация с 30 %, черногорците са изправени пред мрачна картина. 
						В момента лекарите и учителите получават около 400 евро на месец. Заплатите на полицаите и войниците са по около 300 евро. Междувременно издръжката на живота нараства: наемът за малък апартамент в Подгорица е около 200 евро на месец – затова мнозина трудно свързват двата края. 
						Освен това някои работници не са получавали заплати от месеци. 
						Според икономическите експерти един от основните проблеми е, че икономиката не е развила производствени и ориентирани към износ предприятия. Освен това огромните държавни разходи – в резултат на големия административен апарат – продължават да са проблем. 
						"Особено внимание трябва да се обръща на микро-, малките и средните предприятия в областта на биологичното производство на храни, обработката на дърво и камък, производството на вода, горските и морските продукти и сектора на услугите. Специалният режим в близко бъдеще трябва да [включва] туристическия сектор, както и морските дейности, с оглед на мултипликационните ефекти в дългосрочен план", казва председателят на Фонда за инвестиции и развитие Драган Лайович. 
						Фондът беше създаден от правителството миналата година с цел да стимулира икономическото развитие. 
						Чуждестранните инвестиции също намаляват. От 2006 до 2008 г. имаше огромно търсене на имоти по черногорското крайбрежие от купувачи от Русия и Великобритания, но това вече не е така. Миналата година се наложи няколко проекта по крайбрежието да бъдат спрени преждевременно поради липса на финансиране. 
						"Изходът от кризата включва... пакет, в основата на който трябва да стои отварянето на икономиката за чуждестранни инвестиции, постигайки по този начин положителен мултипликационен ефект", казва Лайович, включително създаване на работни места. 
						Той предупреждава, че чуждестранният капитал изисква плодородна почва, а Черна гора не е единствената подходяща дестинация. 
						Един от проблемите обаче е, че през миналата година банките в страната значително са ограничили кредитирането. 
						"В момента черногорските банки предоставят кредитна подкрепа само на 59 фирми, което е пагубно”, каза за SETimes главният икономист на Централната банка Зорица Калезич. 
						 Централният регистър на Черна гора показва, че в края на април в страната е имало 51 505 фирми. 
						Тъй като банките не предоставят заеми, работодателите предупреждават, че ще се наложи да уволняват работници. Настоящото равнище на безработицата е 12,4 %. Реалното ниво обаче вероятно е много по-високо, защото не се отчитат лицата, които не са регистрирани в бюрото по труда. 
						 "По последни данни нетната печалба на икономиката в края на 2009 г. е едва 12 млн. евро – в края на 2007 г. тя беше 270 млн. евро”, каза Калезич. 
						Отбелязвайки, че през миналата година Черна гора е натрупала търговски дефицит от 1,36 млрд. евро, управителят на фирма „Актива” Младен Боянич допуска, че икономическата политика на страната е разчитала повече на импровизации, отколкото на добре подготвена стратегия. 
						„За новите идеи са нужни нови хора. Правителството трябва ясно да определи стратегията за излизане от кризата и най-накрая да реши дали си поставя като приоритет социалната политика, запазването на правителството или икономическото развитие”, каза Боянич за SETimes.

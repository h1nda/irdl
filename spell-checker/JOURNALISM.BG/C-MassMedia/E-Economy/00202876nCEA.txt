Управляващата коалиция в БиХ се разпада заради бюджета 
					06/06/2012
					Сформирането на правителство след изборите от октомври 2010 г. отне 15 месеца на шестте управляващи партии. Последните събития обаче може да разрушат коалицията само пет месеца по-късно.
					От Анес Алич за Southeast European Times от Сараево – 06/06/12
 
					 
						
„Няма да приемем нашите представители да бъдат освободени“, заяви заместник-председателят на ПДД Семсудин Мехмедович. [Архив]
						Правителството на Босна и Херцеговина (БиХ) е изправено пред още една тежка политическа криза, тъй като партиите от управляващата коалиция се готвят да изключат основната бошнашка партия и да освободят нейните министри. Ако това стане, решението ще доведе до разпад на коалицията само пет месеца след нейното създаване. 
						Политическата криза започна от спор за приетия от парламента миналата седмица държавен бюджет за 2012 г., който беше оспорен от основната бошнашка Партия на демократичното действие (ПДД), член на управляващата коалиция. 
						В събота (2 юни) умерената Социалдемократическа партия (СДП), член на шестстранната управляваща коалиция, спечели подкрепата на четири други партии за изключването на ПДД от коалиционното управление на кантонално, областно и държавно ниво. Партията също така получи зелена светлина да подпише споразумение за сътрудничество с опозиционния съперник на ПДД, босненския Съюз за по-добро бъдеще на Босна. 
						На кантонално равнище в рамките на федеративната автономна област СДП предприе едностранни действия срещу ПДД, като уволни министрите в четири кантона, където СДП има мнозинство. 
						Въпреки че БиХ работи по важните реформи, необходими за европейската интеграция, очакваното решение на ПДД да блокира реформите заради маневри за препозиционирането си ще тласне страната назад. 
						СДП вече освободи министрите на ПДД в четири от кантоните на Федерацията. ПДД обеща ответни мерки и заяви, че ще уволни министрите на СДП в три кантона, където тя има мнозинство. 
						Държавният парламент на БиХ трябва да одобри освобождаването на министрите, но теоретично ПДД може да блокира решението. 
						„Няма да приемем освобождаването на нашите представители. Те получиха своите мандати от избирателите, а не е от СДП или която и да е друга партия“, заяви за SETimes заместник-председателят на ПДД Семсудин Мехмедович. 
						След половин година подготовка и единадесет часа преди институциите на страната да банкрутират, парламентът на страната одобри държавния бюджет за 2012 г. на 31 май. 
						Законопроектът предвиждаше бюджетът да бъде в размер на 700 млн. евро, от които 475 млн. евро бяха предназначени за държавните институции. Останалата част трябваше да бъде използвана за обслужване на външния дълг на страната. 
						ПДД гласува против бюджета, като поиска още 27 млн. евро, с които да бъдат финансирани държавните институции. 
						„За нас предложеният и приет бюджет не означава само икономии – това е пряк удар срещу държавните институции, тъй като отпуснатите средства не са достатъчни за тяхното ефективно функциониране. Ако бюджетите на автономните области могат да се увеличат с 10 %, ако има пари за купуването на самолети, а милиони могат да бъдат похарчени за маловажни проекти, тогава трябва да има пари и за нормалното функциониране на държавните институции“, заяви Мехмедович за SETimes. 
						Според представителите на СДП обаче тези твърдения на ПДД са неискрени и спорът излиза извън темата за бюджета. 
						„Напоследък в ПДД започнаха тенденции на известна радикализация. Партията беше единствената препятстваща сила, която се обявяваше против всички реформи на всички институционални равнища. Най-вероятно, заемайки прекалено дясна позиция, представителите на ПДД се опитват да радикализират избирателите бошнаци“, заяви по време на пресконференция председателят на СДП и министър на външните работи на БиХ Златко Лагумджия. 
						Според Адис Арапович, ръководител на босненския мозъчен тръст „Център за граждански инициативи“ (ЦГИ), най-големият губещ ще бъдат гражданите на страната. 
						„Политическите партии ще спечелят от кризата, тъй като последните събития бележат началото на започналата по-рано кампания за местните избори през октомври“, каза Арапович за SETimes. 
						Градимир Гоер от опозиционната Партия за Босна и Херцеговина каза за SETimes, че въпреки че ПДД е била единствената партия, гласувала против бюджета за 2012 г., върху нея не може да се хвърля вината за липсата на напредък на всички фронтове. 
						„Състоянието на управляващата коалиция във вида й от последните пет месеца и във вида, в който ще бъде след промените, не е естествено и никой не може да очаква тя да постигне сериозен напредък. Ясно е, че в Босна и Херцеговина няма политическа платформа или идеология. Има само частни интереси и борба за позиции“, заяви Гоер. 
					
				
			
					 
					
 
 

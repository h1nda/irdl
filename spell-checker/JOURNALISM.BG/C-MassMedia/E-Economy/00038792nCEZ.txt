Албания и Световната банка се обединяват в подкрепа на социалния и здравния сектор
					22/06/2011
					Световната банка и Албания подписаха заем за 25 млн. долара. Други бизнес новини: Скопие бе домакин на регионално финансово изложение и среща за създаване на контакти, а Хърватия отбеляза още по-голям икономическият спад през първото тримесечие на 2011 година.
					 
						
Проектът цели да помогне на Албания да подобри финансирането на здравеопазването. [Reuters]
						
						Албания и Световната банка в понеделник (20 юни) подписаха споразумение за Заем за реформа на политиката за развитие на социалния секторна стойност 25 милиона щатски долара. Проектът цели да помогне на Албания да подобри ефикасността на своите мрежи за социално осигуряване и да засили ефективността и равнопоставеността при финансирането на здравеопазването. 
						*** 
						Икономиките в Източна Европа ще трябва да увеличат конкурентоспособността си, ако искат да привлекат повече чуждестранни инвестиции, обяви Организацията за икономическо сътрудничество и развитие в последния си Обзор за Източна Европа и Южен Кавказ, представен в Прага в петък (17 юни). Правителствата в региона трябва да се опитат да преодолеят три основни пречки -- лошото образование, ограничения достъп до финансиране и липсата на подходящи стимули. 
						*** 
						Миналата седмица Скопие бе домакин на Регионално финансово изложение и среща за създаване на контакти, чиято цел бе да съберат на едно място бизнесмени от Югоизточна Европа, инвеститори и финансови институции. Събитието, чийто друг домакин беше Американската агенция за международно развитие (USAID), привлече повече от 100 участници от Албания, Босна и Херцеговина, Македония и Сърбия и им предостави възможност да проучат нови финансови възможности и начини да разширят своите бизнес мрежи в региона. 
						*** 
						Метротунелът с най-голямо сечение в Европа беше открит в София в понеделник (20 юни). Той е част от изграждащата се втора линия на метрото на българската столица. Тунелът, който се намира в центъра на София, има сечение от 258 кв.м. Дълъг е 108 м, висок е 18 м и е с ширина 22 метра. 
						*** 
						
						Сръбската авиокомпания "Ят Еъруейс" възобнови полетите от Белград до Дубровник, Хърватия, в петък (17 юни). Тогава бе изпълнен първият полет между двете дестинации от повече от 20 години насам. Линията ще осъществява два полета седмично през лятото – в петък и неделя. 
						*** 
						Икономическият спад в Хърватия се е задълбочил през първото тримесечие на 2011 г., разкриха данни на Националното статистическо бюро, оповестени в понеделник (20 юни). През разгледания период БВП е намалял с 0,8% на годишна база в сравнение със спада от 0,6% през последното тримесечие на 2010 година. 
						*** 
						Европейската комисия (EК) спря финансирането на Румъния по Ос 2 от Регионалната оперативна програма, която се използва за обновителни работи на местната и регионална транспортна инфраструктура, обяви в понеделник (20 юни) Министерството на регионалното развитие и туризма. Общото финансиране по тази ос възлиза на 850 милиона евро. Решението за спирането е вследствие на многократни нарушения на тръжните процедури, непълна документация и неспазване на стандартите и крайните срокове. 
						*** 
						
						Турция заема най-висока позиция сред балканските страни в Глобалния индекс за развитие на търговията на дребно, публикуван от консултационната компания "Ей Ти Киърни". Албания също заема високо място - тя е 13-та в списъка. На последно място сред балканските държави в класацията е България - на 30-то място. Индексът подрежда 30 развиващи се страни на базата на желанието на търговците да навлязат на пазара им. 
						
						(Различни източници -- 15/06/11-22/06/11)

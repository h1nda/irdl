Инвестиции ще стимулират сериозно сръбската икономика
21/05/2004
Американската компания "Бол пекиджинг Юръп" започна строителството на фабрика за консервни кутии за храни и напитки в белградското предградие Батайница. Това е първата инвестиция 'на зелено' в сръбската икономика.
От Игор Йованович за Southeast European Times от Белград - 21/05/04
 
 
Заводът на "Бол пекиджинг Юръп" ще създаде до 120 нови работни места в Сърбия. [Файл]
По-рано този месец "Бол пекиджинг Юръп", компания от САЩ, започна да строи фабрика за консервни кутии за храни и напитки в белградското предградие Батайница. Първата фаза от строителството ще струва 50 млн. евро. Това е първата инвестиция "на зелено" в Сърбия след началото на процеса на преход през 2000 г. и сръбските власти смятат, че тя ще стимулира изоставащата икономика.
Министърът на икономиката на Сърбия Драган Маршичанин каза на церемонията по случай началото на строителството, че общите инвестиции във фабриката ще достигнат 75 млн. долара и това ще увеличи БВП на Сърбия с 0,5 %.
Изпълнителният директор на "Бол пекиджинг Юръп" Хано Фидлер каза, че производството на консервни кутии ще започне през май 2005 г. Планирано е годишно производство на 650 млн. кутии за алкохолни и безалкохолни напитки. Фабриката ще работи на пет смени, седем дни в седмицата. Ще бъдат наети около 120 души. Смята се, че от 10-милионното население на Сърбия безработни са около 1 милион.
Фидлер каза, че се очаква годишните инвестиции след построяването на фабриката да достигнат 20 млн. евро. "Бол пекиджинг Юръп" ще купува полуготови продукти от сръбски компании и ще използва местни услуги.
Ръководството се надява, че освен на сръбския пазар, компанията ще стане също основен доставчик на пазарите в Румъния, България, Унгария, Македония, Словения, Хърватия и Босна и Херцеговина.
"Бол пекиджинг Юръп" е вторият по големина производител на консервни кутии в Европа и има 11 фабрики в Германия, Англия, Франция, Полша и Холандия. За компанията работят 2 500 души. През 2002 г. тя стана част от американската "Бол корпорейшън", която произвежда 44 милиарда консервни кутии годишно.

Икономически обзор
07/02/2003
Преглед на бизнес и икономическите новини от Балканите след 31 януари.
(Различни източници - 31/01/03 - 07/02/03)
 
 
Преглед на бизнес и икономическите новини от Балканите след 31 януари:
На 5 февруари, гръцкото правителство представи приватизационна програма за 2003 г. Някои от компаниите, предложени за продажба, са Хеленик Ексчейнджес Холдинг, Хеленик Петролиум, Хеленик Постс и Земеделската банка. Правителството очаква да получи около 5 млрд. евро от продажбата на тези предприятия.
***
Турското финансово министерство отчете начално бюджетно активно салдо от 12,8 квадрилиона турски лири за 2002 г., но общ бюджетен дефицит от 39,1 квадрилиона. Разликата се дължи на големите плащания по външния дълг, възлизащи на 51,9 квадрилиона за 2002 г.
***
На 5 февруари турският Фонд за гарантиране на влоговете (SDIF) отново даде ход на процедурата за продажба на Памукбанк. Банката е под надзор откакто не успя да изпълни изискванията за капитала. След решение на съда и споразумение между собствениците на банката и SDIF, банката ще бъде предложена за продажба още веднъж.
***
Хърватската компания за нефт и газ ИНА съобщи, че подписаното миналото лято споразумение за свободна търговия между Хърватска и Македония ще улесни нейните планове да излезе на македонския пазар. В частност, ИНА планира да участва в международния търг за доставка на нефт, който се очаква да бъде обявен от македонското правителство.
***
Според данни на Статистическото бюро реалните заплати в Македония са се покачили с 4,6 процента за ноември в сравнение със същия период на миналата година. 25,6 процента от работещите в страната обаче не са получили заплатите си за ноември поради финансови затруднения на работодателите.
***
Албанските власти ще предоставят на концесия изграждането на екологична вятърна електроцентрала на американската Дженерал Електрик (GE), съобщиха местните медии. Стойността на съоръжението ще бъде 155 млн. щатски долара.
***
Според официално предложение, представено на 5 февруари, руската газова компания Газпром ще извършва доставки за български държавни предприятия на преференциални цени в замяна на дялове в държавни фирми за приватизация. Газпром и българското правителство се съгласиха да удължат договора за доставка на газ, който изтича през 2010 г.
***
Българското финансово министерство планира емисия на седемгодишни облигации с лихва от 5,75 процента, съобщи зам.-министърът на финансите Красимир Катев на 5 февруари. Номиналната стойност на емисията ще бъде между 100 и 150 млн. евро. Първият търг ще бъде на 18 февруари.
***
Хърватската кожарска индустрия отчете 175 млн. щатски долара приходи от износ за първите 11 месеца на миналата година - с 1 процент по-малко в сравнение със същия период на по-миналата година. За същия период, индустрията отбеляза нарастване на вноса с 5,6 процента, като с това търговският дефицит в сектора се покачи на 27 млн. щатски долара.
***
В края на миналата седмица на уебсайта на ЕБВР беше публикувана покана за участие в търг към доставчици на оборудване и контролни системи за Държавните железници на БиХ. ЕБВР финансира проект за възстановяване на железниците в Босна и Херцеговина, като част от Проекта за Паневропейски коридор номер 5.

Македония и Сърбия-Черна гора се присъединиха към Пакта за Черноморско икономическо сътрудничество
20/04/2003
 
ЕРЕВАН, Армения -- На среща в Ереван в петък (18 април), външните министри на страните от Пакта за Черноморско икономическо сътрудничество одобриха приемането на Македония и Сърбия-Черна гора за членове на организацията, която има за цел подпомагане на сътрудничеството в областта на търговията, развитието и опазването на околната среда в Черноморския регион. Досега пактът включваше Албания, Армения, Азербайджан, България, Гърция, Грузия, Молдова, Русия, Румъния, Турция и Украйна.
Според други новини, на 28 април в Сараево ще се проведе международна конференция на външните министри от адриатическите страни. В срещата ще участват външните министри на Италия, Хърватска, Сърбия-Черна гора, Албания и Босна и Херцеговина, заедно с президентите на седем италиански провинции на Адриатическо море. Участниците ще направят преглед на осъществяването на проекта на ЕС за регионално сътрудничество "Интеррег III". (БиБиСи Мониторинг, ХИНА - 18/04/03)

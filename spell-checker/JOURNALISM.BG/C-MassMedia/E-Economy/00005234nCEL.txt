Световната банка дава надежда за почистването на Порто Романо
09/12/2002
Хиляди албанци са изправени пред екологична катастрофа в Порто Романо, близо до пристанищния град Дурес. Сега Световната банка съдейства за почистването на областта, квалифицирана от Екологичната програма на ООН като най-опасната "гореща точка" на Балканите.
Албан Бала за Балкан таймс от Тирана - 09/12/02
 
 
Градчето Порто Романо, разположено на мястото на бивше мочурище, се населява от повече от 3 000 души, повечето от които са дошли от по-бедната северна част на страната след падането на комунизма през 1992 г. Преди една година областта беше обявена от Екологичната програма на ООН (ЕПООН) за "зона на катастрофа".
Основното училище се намира само на 100 м от изхода за отпадъци на химическия завод, който навремето е произвеждал пестициди като линдан, който е нервно-паралитичен и канцерогенен, и натриев дихромат за щавене на кожи. Жълти петна от хром VI покриват долината, и според лекарите, живеещите в близост поглъщат отровите чрез кожата си.
Според оценките на ЕПООН, евакуацията, обработката и ограничаването на зоната ще струва 10 млн щатски долара. Представителката на Световната банка в Тирана, Ана Гьокутай, каза че са отпуснати 250 000 щатски долара за икономическа обосновка. Сега банката планира да даде над 5 млн долара за този проект. Според Гьокутай, очаква се изпълнението да започне през следващата година.
Според Отдела по екология в Дурес, на мястото съществуват 20 000 тона потенциално опасни химикали, включително хиляди тонове линдан. Заводът беше закрит през 1990 г., но новопристигналите жители са използвали замърсените тухли за изграждане на домовете си, а някои дори са превърнали цеховете в жилища. По местни наблюдения, хората крадат торбите за опаковане, потопени близо до брега, вземайки погрешно химикалите за бои. Еколозите смятат, че рибата в голяма част от Адриатическо море, продавана в големи количества в албанската столица Тирана, е отровена.
"Фактът, че Световната банка е избрала Дурес, вместо някои от другите четири горещи точки в Албания, доказва че в Порто Романо е налице екологична катастрофа", казва Илир Кезя, директорът на Отдела по екология в Дурес. Очаква се жителите да се подложат на пълен медицински преглед, а замърсяването на водата и наличието на отрови в растенията да бъдат изследвани.
Албанските власти са готови да подкрепят всяка инициатива за пречистване на района. "Ние сме уверени, че проектът на Световната банка ще има ефект", заяви официален представител от Министерството на околната среда.

МВФ и ЕС разрешиха на Румъния да увеличи бюджетния си дефицит
					11/08/2009
					Румъния е в "тежка рецесия", заяви МВФ в понеделник и посочи, че свиването на икономиката е достигнало 8,5 % тази година.
					(Агерпрес, Найн О'клок - 11/08/09; Ройтерс, АП, АФП, Медиафакс, Агерпрес, Европейска комисия - 10/08/09)
 
					 
						
Ръководителят на мисията на МВФ в Румъния, Джефри Франкс, дава пресконференция в понеделник (10 август) в Букурещ. [Гети Имиджис]
						На Румъния ще бъде разрешено да поддържа по-висок бюджетен дефицит през тази и следващата година, за да се предотврати влошаване на икономическата ситуация, заявиха в понеделник (10 август) МВФ и Европейската комисия (ЕК). Страната обаче ще трябва да приложи серия от мерки, включително намаляване на разходите и на заплатите в публичния сектор, за да не се увеличи дефицитът. 
						През март бе обявен спасителен пакет от 20 милиарда евро за страната под егидата на МВФ за смекчаване на последиците от финансовата криза. През май Фондът одобри двугодишно стендбай споразумение за Румъния на стойност близо 13 милиарда евро, а ЕС прие да предостави други 5 милиарда евро към спасителния пакет, включващ заеми от Световната банка и Европейската банка за възстановяване и развитие (ЕБВР). 
						Ако Румъния бе следвала по-добри икономически политики в края на миналата година, сега тя щеше да е в по-добро положение, каза в понеделник шефът на мисията на МВФ за Румъния, Джефри Франкс. 
						 Представяйки резултатите от първия преглед на Фонда на представянето на Румъния в рамките на спасителния пакет, той каза, че страната може да очаква свиване на икономиката от над 8 % тази година, доста над прогнозираните през март от базираната във Вашингтон институция 4,1 %. 
						МВФ преразгледа и прогнозите си за бюджетния дефицит за 2009 г. - от 4,6 % от БВП в началото на програмата до 7,3 % от БВП. Експерти от ЕК заявиха, че съгласно счетоводните стандарти на ЕС този процент ще стане 7,8 %. 
						"Това представлява много тежка рецесия, очакваща Румъния," каза Франкс. "Румъния не е в състояние да финансира толкова голям държавен дефицит." Според него сегашната ситуация е резултат от "по-лошо от очакваното" влошаване и намалялото вътрешно потребление през първите две тримесечия на 2009 г. 
						МВФ обаче вижда перспективи за обръщане на тенденцията през 2010 г., когато е вероятно румънската икономика да регистрира "скромен положителен растеж" между 0,5 % и 1 % от БВП. 
						В изявление на ЕК се казва, че е постигнато споразумение за по-нататъшни мерки, за да се гарантира, че бюджетният дефицит за 2010 г. ще бъде по-малко от 6 % от БВП, или 6,5 % съгласно нормите на ЕС. Те ще бъдат насочени главно към свиване на разходването и намаляване на размера на заплатите в публичния сектор, "като същевременно се даде приоритет на инвестиционните проекти, съфинансирани с еврофондове", се обяснява там. 
						 Позовавайки се на източници, запознати с преговорите, румънската информационна агенция "Медиафакс" съобщи, че за да се изпълни целта за затваряне на дупката в бюджета за следващата година, ще е необходимо "2,5-процентно намаление на структурния дефицит" чрез прилагане на структурни реформи, включително съкращения на служители от публичния сектор. 
						Франкс обаче отхвърли спекулациите, че мисията на МВФ е искала от румънското правителство да съкрати 150 000 души или какъвто и да било друг брой държавни служители. 
						"МВФ обсъди бюджетния дефицит и нуждата от намаляване на разходите, но [той] не е обсъждал начините, по които да бъде направено това," е казал той. 
						Румъния вече получи 5 милиарда евро по стендбай споразумението си с МВФ за 13 милиарда евро. Очаква се през септември Фондът да предостави други 1,9 милиарда евро и нови 1,5 милиарда евро през декември. 
						ЕС предостави през юли 1,5 милиарда евро на Румъния като първи транш от своето участие с 5 милиарда евро в многостранния пакет от помощи. Очаква се вторият транш да бъде отпуснат след нова оценка на ЕК през октомври.

Хърватия, Сърбия и Словения подобряват икономическото си сътрудничество
					04/04/2011
					Тримата лидери обсъдиха съвместното участие на своите държави на други пазари.
					(Emg.rs - 03/04/11; Бета, Б92, Радио Сърбия, Информационна агенция Фокус, МИА - 02/04/11; Б92, Emg.rs, Радио Сърбия, АКИ, Дело, Balkans.com, Уебсайт на правителството на Сърбия - 01/04/11)
 
					 
						
Сръбският президент Борис Тадич (вдясно) и премиерите на Хърватия и Словения, Ядранка Косор и Борут Пахор (вляво), отново потвърди желанието си да засилят икономическото сътрудничество. [Ройтерс]
						Хърватия, Сърбия и Словения се договориха в петък (1 април) да засилят икономическото сътрудничество между страните и да участват съвместно на други пазари. 
						В съвместна декларация, публикувана след срещата на премиерите на Хърватия и Словения, Ядранка Косор и Борут Пахор, и сръбския президент Борис Тадич в Смедерево, близо до Белград, като някои възможни области на засилено сътрудничество бяха посочени строителството, отбраната, хранително-вкусовата и автомобилната индустрия, както и дървообработването, транспортът и съобщенията. 
						Трите бивши югославски републики също така планират да проучат възможностите за съвместно участие на други пазари – като според медиите Русия, Близкият изток и Северна Африка са региони от особен интерес. 
						Цитирайки петъчното изявление, сръбските медии посочват, че в бъдеще ще бъде създадена специална работна група. Сред другите мерки, които се предвиждат в тази област, са обмен на търговска и икономическа информация, създаване на смесени представителства на пазарите на трети държави и насърчаване на съвместни проекти на дипломатическите мисии на трите балкански страни в чужбина. 
						„Нашите отношения отново се развиват”, е заявил Тадич след втората съвместна среща на лидерите от март 2010 г., цитиран от китайската осведомителна агенция "Синхуа". „Решаваме наследените проблеми от годините след разпадането на Югославия. Стъпка по стъпка се превръщаме в пример за други региони.” 
						Между трите балкански страни, пред които все още стоят редица открити двустранни въпроси за решаване, като например безследно изчезналите лица по време на конфликта между Сърбия и Хърватия през 1991–1995 г., връщането на конфискуваните по време на войната културни ценности, както и жилищните проблеми на бежанците. 
						В изказване след разговорите в Смедерево Тадич и Косор заявиха, че през септември ще се проведе дарителска конференция, посветена на този въпрос. 
						По отношение на насрещните процеси за геноцид, които двете страни водят в Международния съд на Европейските общности, Тадич заяви, че Сърбия е готова да обсъди възможните начини за постигане на споразумение по този въпрос, но отбеляза, че решението е от компетенциите на националните правителства. 
						„Оттеглянето на делата би било целесъобразно решение, но то е от компетенциите на правителствата на двете страни”, заяви той пред репортери. 
						Интеграцията в ЕС беше друг обсъден въпрос. 
						Пахор отново изрази подкрепата си за амбициите за членство на западнобалканските държави, като отбеляза, че тяхното „приближаване до ЕС е важно не само за тези страни, но и за самия Съюз.” 
						Той обеща също Словения да подкрепи намерението на Хърватия за приключване на присъединителните преговори с Брюксел през юни, както и надеждите на Сърбия да получи признание като официална кандидат-членка на ЕС до края на тази година. 
						Косор посочи, че Хърватия, която се надява да стане 28-ият член на ЕС до края на 2012 г., винаги е подкрепяла интеграцията на Сърбия в ЕС и ще продължи да прави това и в бъдеще.

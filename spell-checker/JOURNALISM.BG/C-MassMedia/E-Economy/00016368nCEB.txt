Признаците за възстановяване на икономиката дават надежди на македонците за по-добър живот
		24/10/2005
		На теория, икономическите условия в Македония изглеждат благоприятни с добрия инвестиционен рейтинг, структурните реформи, нарастването на БВП, стабилната макроикономическа политика и ниските стойности на инфлацията. Средностатистическият гражданин обаче все още не е почувствал значително подобрение. Въпреки положителните показатели, чуждите инвестиции все още са малко, жизнените разходи растат, а редиците на безработните се умножават. Администрацията на министър-председателя Владо Бучковски прие за крайъгълен камък на своята политика създаването на по-мобилна икономика и осъществяването на трудни реформи, които според нея ще създадат основата на бъдещия просперитет. Докато призовава към търпение, правителството се намира под все по-голям натиск, тъй като македонците се надяват на съществени придобивки.
		От Зоран Николовски за Southeast European Times в Скопие – 24/10/05
 
		 
			
Анкетите постоянно сочат, че бедността най-много безпокои македонските граждани. [AFP]
			Повечето македонци не биха казали, че са постигнали голямо подобрение в ежедневието си. Новите работни места са малко, цените на петрола, централното отопление, електричеството и телефоните са се увеличили, а заплатите са останали същите. Анкетите постоянно сочат, че македонските граждани най-много ги тревожи икономическото положение и призракът на безработицата, с една дума - бедността. 
			И все пак икономическите показатели сочат, че икономиката наистина се възстановява и че страната излиза от един продължителен преходен период. Според Министерството на финансите икономическите основи за ускорен растеж и по-висок жизнен стандарт са налице. 
			В края на август, "Стандарт енд Пуър" повишиха дългосрочните оценки на инвестициите в Македония от ВВ на ВВ+ в чужда валута и от ВВ на ВВВ- в местна валута. В същото време краткосрочните оценки на инвестициите в местна валута нараснаха от В на А-3. Според рейтинговата компания "перспективите са стабилни". 
			Бързият и стабилен напредък към политическа стабилност, съчетан с изпълнението на Охридското споразумение, са главната причина за по-добрия рейтинг на страната. Освен това агенцията цитира като благоприятни фактори структурните реформи, макроикономическата стабилност, стабилния обменен курс, намаляващия дълг и по-малкото препятствия за растежа. Предприети са усилия за регулиране на управленските практики, освобождаване на пазара на труда и реформиране на съдебната система на страната, отбелязва агенцията. 
			Министър-председателят на Македония Владо Бучковски постоянно подчертава перспективите на Македония. "Тази година БВП ще нарасне до 4 процента, което е добра основа за икономическо развитие в следващия период", заяви той по време на презентация в офисите на Ситигруп в Лондон. Благоприятни са и оценките на МВФ. В доклада си за полугодието за икономическите перспективи в света, той предвижда икономически ръст от 3,8 на сто в Македония през тази година и 3,7 на сто през 2006 г. Ръстът на световната икономика според МВФ е 4,3 на сто за 2005 и 2006 г. 
			
"През тази година БВП ще достигне 4 процента, което е добра основа за икономическо развитие през следващия период", заяви македонският премиер Владо Бучковски. [АФП]
			Според доклада, дефицитът в платежния баланс на страната ще бъде 6,5 на сто от БВП през тази година, а през 2006 г. се очаква да спадне до 5,2 на сто. МВФ очаква Македония да приключи годината с 1,2 на сто инфлация, докато през 2006 г. тя ще се повиши до 1,8 на сто. През тази година според МВФ БВП на глава от населението ще бъде 2380 долара, а през 2006 г. - 2508 долара. 
			Друг положителен показател е по-високата позиция на страната в последния доклад на ООН за човешко развитие, който класира Македония на 59-то място от общо 117 страни по отношение на БВП, нивото на образованието и здравното осигуряване. В доклада се посочва, че в страната е регистрирана положителна тенденция в тези области през последните пет години. 
			Колкото и окуражаващи да изглеждат тези признаци на хартия обаче, те все още не са довели до общо повишаване на жизнения стандарт. Според Американската агенция за международно развитие, това е една от причините, поради които Македония изостава в техническото си развитие. В страната има само 60 потребители на интернет на всеки 1000 души, докато в много други страни тази цифра е между 250 и 600 потребители на 1000. 
			Според експерти, друг фактор е бюрокрацията, която трябва да преодоляват предприемачите, за да започнат бизнес. За това са необходими не по-малко от 13 процедури, 48 дни и около 12350 долара. Високите разходи и проблемите по започването на нов бизнес са сериозна бариера пред инвеститорите. Македония е с най-ниско равнище на чуждите инвестиции в региона - около 160 милиона долара. 
			Правителството предприема мерки, за да реши проблема. От 1 януари 2006 г. се въвежда нова облекчена система за регистрация на фирми. Три от общо 18-те поправки, необходими за регулиране на процеса, са вече приети. Страната тръгва по път, който значително ще улесни привличането на чужди и местни инвеститори, твърдят високопоставени служители. 
			
Докладът на ООН за човешко развитие за тази година класира Македония на 59-то място от общо 117 страни по отношение на БВП, нивото на образованието и здравното осигуряване. [ПРООН]
			Световната банка цитира като друг проблем липсата на гъвкавост на пазара на труда в Македония и я класира на 123-то място по отношение на процедурите по наемане и отстраняване от работа. Така, македонските работници, поне тези, които имат работа, се радват на сигурност, но на много висока цена. 
			Положителна е оценката на Световната банка за Македония по отношение на процедурите по отпускане на кредити - тя е на 53-то място, на 58-мо - по отношение на данъчното облагане на предприятия и на 30-то - по отношение на защита на инвеститорите. Като цяло тя е на 81-во място, след България (62) и Румъния (78), но пред Сърбия и Черна гора (92), Албания (117) и Хърватия (118). 
			Македонците неизбежно се питат кога ще почувстват осезателно регистрирания напредък в икономическото развитие. Според финансовото министерство е създадена стабилна основа за бъдещия просперитет. Пред парламента Бучковски заяви, че през трите години от мандата си неговата администрация е работила по отстраняване на щетите, нанесени от предишните правителства, както и за решаването на междуетническия конфликт, който едва не раздели страната. 
			Правителството се придържа към строга финансова политика и бюджет според препоръките на МВФ и на Световната банка, разчитайки, че ще може да се справи с безработицата като подобри инвестиционния климат. Администрацията на Бучковски се надява да привлече поне една чуждестранна банка, осигурявайки възможност за по-ниски лихви за кредитите, което на свой ред ще стимулира местните инвестиции. 
			Междувременно, местни износители се оплакват от високия обменен курс на дeнара (който е фиксиран към еврото), бъдещи инвеститори - от високите лихви, а гражданите - от липсата на покупателна способност. Правителството на Бучковски признава, че по-мобилна икономика е гаранцията за по-добро бъдеще и вече осъществява трудни реформи. Високопоставени служители твърдят, че е въпрос на време реалните резултати да бъдат почувствани от населението.

Доклад на Световната банка призовава страните от ЮИЕ да ускорят реформите в търговията
					13/03/2006
					Повечето от страните от Източна Европа и от бившия Съветски съюз, които се намират в период на преход, се радват на придобивки от реинтегрирарането си в световната система за търговия, се казва в доклад на Световната банка и се отбелязва,че износът се е утроил, а вносът се е увеличил два и половина пъти от 1995 г. насам. В същото време в доклада се изразява убеждението, че правителствата трябва да ускорят вътрешните реформи, за да си осигурят преимуществото на по-голяма либерализация. Какви мерки са призовани да предприемат страните от Югоизточна Европа?
					От Светла Димитрова за Southeast European Times в София -- 13/03/2006
 
					 
						
Румънка подрежда дрехи на сергията си на пазара "Пиата Судулуи" в Букурещ. Подобно на други страни в региона, Румъния преживява труден преход, през който се бори да преодолее наследството на комунизма и да изгради пазарна икономика. [Getty Images]
						Падането на комунизма в Източна Европа, последвано от разпускането на Съвета за икономическа взаимопомощ през 1991 г., предизвика икономически хаос и срив на търговските потоци за страните от бившия съветски блок. До средата на 1990-те все повече от тези страни се намираха в период на преход от централно планиране към пазарна система и предприемаха реформи, целящи да улеснят реинтеграцията им в глобалната икономика. 
						След 1995 г. търговията в посткомунистическите страни от Източна Европа, включително бившия Съветски съюз, се развива с по-бързи темпове, отколкото икономиките в който и да е друг регион на света, се казва в доклад на Световната банка и се отбелязва, че износът се е утроил, а вносът се е увеличил два и половина пъти през този период. Едно от основните заключения в доклада, публикуван на 31 януари е, че повечето от страните в този регион са по-добре интегрирани в глобалната икономика днес, отколкото през който и да е друг период след революцията в Русия. 
						Докладът от 440 страници, озаглавен "От дезинтеграция към реинтеграция: Източна Европа и бившият Съветски съюз в международната търговия", анализира развитието на търговията в 27 страни, които се намират в период на преход след падането на комунизма. Регионът включва осем новоприети страни-членки в ЕС (Чешката република, Естония, Унгария, Латвия, Литва, Полша, Словакия и Словения), седем източноевропейски (ЮИЕ) страни - Албания, Босна и Херцеговина (БиХ), България, Хърватия, Македония, Румъния и Сърбия и Черна гора, както и 12 страни от Общността на независимите държави (ОНД). Всички тези страни, с изключение на БиХ, Сърбия и Черна гора и осем страни от ОНД, сега са членки на СТО. 
						Повечето от тези страни се радват на придобивки от реинтеграцията си в световната търговска система, твърдят авторите на доклада, като същевременно предупреждават, че правителствата на тези страни трябва да ускорят вътрешните реформи, за да си осигурят преимуществото на по-голяма либерализация. 
						Друго основно заключение на доклада е, че различният характер и темпо на реформите, осъществявани от страните в региона, е довело до остро разделение. 
						"В региона възниква биполярност", заяви Хари Бродман, икономически съветник в Световната банка и един от водещите автори на доклада, след публикуването му. "Едната група страни клонят към търговия с развитите страни от Западна Европа и се радват на относително високи доходи. Другата група се състои от значително по-бедни страни, които проявяват склонност да се отдръпнат назад към търговия, доминирана от Русия. В повечето от икономиките на тези страни все още господства търговията на суровини и те рискуват да не успеят да участват в модерното международно разделение на труда." 
						Първата група включва осемте новоприети страни-членки на ЕС (ЕС-8), а втората страните в ОНД. Повечето от седемте страни от ЮИЕ са някъде по средата между двата блока, като се стремят към първите. 
						Това положение е илюстрирано от глобалната схема на търговския износ за страните от ЮИЕ в периода между 1993 и 2003 г. ЮИЕ изнасяше повече за тогавашния пазар на 15-те страни членки на ЕС, отколкото за пазара на региона. Подобно на случая със страните от ОНД обаче делът на износа от страните от ЮИЕ за Латинска Америка и карибските пазари се увеличи значително. По време на същия 10-годишен период, делът на износа за Северна Америка (САЩ, Канада и Мексико), Южна Азия и Източна Азия, намаля. 
						Що се отнася до междурегионалния търговски износ, през периода 1993-2003 бе регистрирана важна промяна за страните от ЮИЕ, а именно - значителен спад на техния износ за страните от ОНД и увеличаване на износа за ЕС-8. 
						
Според доклада на Световната банка, след 1995 г. търговията в посткомунистическите източноевропейски страни, включително в бившия Съветски съюз, се развива с по-бързи темпове, отколкото в който и да е друг район на света. [Getty Images]
						По отношение на глобалната схема на търговския внос от страните на ЮИЕ, групата отново попада някъде между ЕС-8 и блока на ОНД. Най-големите дялове на глобалния внос, определен за страните от ЮИЕ, се падат на производителите от ЕС-15. Що се отнася до междурегионалния търговски внос, ситуацията също се е променила значително за икономиките на ЮИЕ в периода между 1993 и 2003 г. Докато на по-ранен етап, повечето от техния междурегионален внос идваше от пазара на ЕС-8, в края на 10-годишния период, главният източник стана самият пазар на ЮИЕ. Междувременно, делът на междурегионалния внос от ОНД за ЮИЕ, намаля. 
						 "Действително, докато цялата група на страните от ЮИЕ все повече гравитира към полюса на търговията с евроцентър, всъщност те го постигат с различни темпове", се казва в доклада. "Следователно в този момент, по някои показатели страните от ЮИЕ образуват "средна зона" между двата полюса." 
						Например България, Хърватия и Румъния са приели политика на либерална търговия, но са изостанали в стимулирането на по-голяма конкуренция на вътрешните пазари, в укрепване на управлението и осъществяването на други структурни реформи, свързани с търговията. Ръстът на вноса и износа не отговаря на ръста на производителността и националния доход, отбелязват експерти на Световната банка. 
						Други страни от ЮИЕ, като БиХ, Македония и Сърбия и Черна гора все още имат структури на търговията, които наподобяват повече на икономиките на страните от ОНД, добавят те. 
						Според проучването, специфични реформи могат да спрат и вероятно да променят двуполюсното разделение в региона. 
						 "Буквално всички страни от региона все още трябва да осъществят реформи, свързани с търговската политика, като намаляване на тарифите и ограничаващите износа фактори, стремеж към присъединяване към СТО и рационализиране на множеството съществуващи регионални търговски споразумения", заявява Бродман. "Но по-важният и до голяма степен нерешен проблем засяга реформите в самите страни. Успехът в тази област означава създаване на условия за конкуренция между местните компании, силни стимули за управление, укрепване на инфраструктурата за улесняване на търговията и отваряне на областта на услугите за международната търговия и инвестиции." 
						Мерките, които правителствата на страните от ЮИЕ трябва да предприемат по отношение на търговската политика трябва да бъдат осъществени в кратки срокове, според експертите на Банката, и те включват практическо прилагана на всички тарифи и отстраняване на останалите безтарифни бариери, както и политиките, които създават пристрастия срещу износа. Други препоръчителни действия, които трябва да се подкрепят от техническа помощ на донори, са рационализацията, консолидирането и модернизацията на съществуващите 29 двустранни търговски споразумения, както и укрепване на регионалното сътрудничество в областта на улесняването на търговията и транспорта. 
						На местно равнище, правителствата на страните от ЮИЕ трябва да осъществят множество реформи, като отстраняване на икономическите и политически бариери за вход и изход, укрепване на компетенциите и ресурсите на агенциите за конкурентна политика, гарантиране на прозрачност в обществените поръчки и отварянето им за чужда конкуренция, както и подобряване на капацитета на съдебната система и институциите за защита на имуществените права и ускоряване на реформата в публичната администрация, за да се намали корупцията.

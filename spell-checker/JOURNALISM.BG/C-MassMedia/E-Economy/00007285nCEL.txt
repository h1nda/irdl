Икономически преглед
13/06/2003
Преглед на бизнес и икономическите новини от Балканите след 6 юни.
(Различни източници -- 06/06/03 - 13/06/03)
 
 
Преглед на бизнес и икономическите новини от Балканите след 6 юни:
Международната рейтингова агенция Стандард енд Пуърс повиши рейтинга на Гърция от A на A+, след като същото направи и Мудис преди шест месеца. Повишаването на рейтинга отразява стабилния напредък на гръцката икономика и подобреното състояние на обществените финанси.
***
Европейската комисия одобри 62 млн. евро финансова помощ за Хърватска, която ще бъде отпусната тази година в рамките на Програмата на общността за подпомагане на реконструкцията, развитието и стабилизацията. Средствата са предназначени за икономическото и социалното развитие, демократическата стабилизация, модернизацията на съдебната система, реформата на държавната администрация, националното и регионалното развитие и обществените финанси на Хърватска.
***
Македония подписа споразумение за разсрочване на дълга с Япония. Съгласно споразумението македонският дълг от 800000 евро към Япония ще бъде изплащан на 10 полугодишни вноски в период от пет години. Неплатените лихви за 1999 и 2000 г. са опростени.
***
ЕБВР откри търга за участие в рехабилитацията на водоснабдителната и отпадъчната система в четири македонски общини -- Щип, Велеш, Струмица и Куманово, по програмата за развитие на общините и опазване на околната среда. Общата стойност на проекта за рехабилитация на водоснабдителната система на Македония се очаква да бъде 57.7 млн. евро.
***
Световната банка одобри заем от 31.9 млн. евро за България. Средствата ще бъдат използвани за подобряване на данъчната система. Заемът ще бъде изплатен за 17 години при гратисен период от 5 години.
***
Турция и България подписаха протокол, който ще позволи да бъдат възобновени доставките на електроенергия за Турция. Според споразумението българското правителство ще избере турски фирми за стоежа на магистрала и два язовира.
***
Турската хазна взе назаем 650 млн. евро от международните пазари, като емитира бонове в евро. Те са с падеж 2011 г. и с печалба 9.5% от номинала.
***
Хърватска пусна на японската фондова борса самурайски бонове на стойност около 100 млн. евро. Боновете са с падеж шест години и печалба 1.23% от номинала. Средствата частично ще бъдат използвани за строителство на магистрали.
***
Румънският премиер Адриан Нъстасе и новия представител на Световната банка в страната Оваис Саадат се срещнаха, за да обсъдят хода на реформите и проектите на Банката в Румъния. Саадат, който преди това е отговарял за Армения и Казахстан, има 27-годишен опит в Банката. Неговият мандат официално започва през юли.

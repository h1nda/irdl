Икономически преглед:
23/05/2003
Преглед на бизнес и икономическите новини от Балканите след 16 май.
(Различни източници -- 16/05/03 - 23/05/03)
 
 
Преглед на бизнес и икономическите новини от Балканите след 16 май:
Гражданин на Босна и Херцеговина (БиХ) ще заема поста управител на централната банка на БиХ, считано от 2005 г., реши президентството на БиХ на 20 май. Според решението продълженият мандат на сегашния управител Питър Николс изтича на 31 декември 2004 г. Тричленното президентство одобри назначенията в новия управителен борд на централната банка, който встъпва в длъжност през август.
***
Правителството на Република Сръбска ще отдели около 3 млн. дол. за покриване на щетите от продължителната суша, съобщи министъра на селското стопанство Родолюб Търкуля. Той каза, че средствата ще бъдат предоставени на фермерите веднага, след като парламента на общността одобри планираните промени в бюджета.
***
МТС, вторият GSM оператор в Македония, започна официално да функционира. Компанията е собственост на гръцкия телекомен гигант ОТЕ.
***
Македонската пивоварна Пивара Скопие откри официално две нови производствени мощности. Тази инвестиция от 55 млн. евро ще осигури годишно производство от 100 млн. литра бира и напитки. Мажоритарни собственици на Пивара Скопие са Хайнекен и Кока Кола Хеленик Ботлинг.
***
Най-малко четири кандидата са подали заявки за закупуване на трети национален ТВ канал в Хърватска. Съветът за радио и телевизия ще отвори офертите на 3 юни. Сред обявените кандидати са местната телевизионна компания НеТ, немските РТЛ, Канал 3, подкрепяни от шведската СБС, и консорциума СТВ, подкрепян от Кроейша Телеком.
***
Централната банка на Турция се намеси отново на международните валутни пазари на 21 май, тъй като местната валута продължи да поскъпва спрямо долара. След серия от интервенции банката изкупи между 200 и 250 млн. дол.
***
Използването на капацитета на турската икономика спадна на 75.9% през април от 78.3% през март,но е по-висок от 73.8% през април 2002 г. Спадът е най-голям в държавния сектор.
***
Гръцкото правителство обяви плановете си да разшири трамвайната мрежа в Атина с нови 57.1 км. Завършването на първата фаза на проекта се очаква до 2008 г. и ще струва 300 млн. евро.
***
Албанската банка започна прилагането на система за разплащания в реално време между банките. Тази стъпка е част от правителствената реформа на финансовия сектор.
***
Българският финансов министър Милен Велчев заяви, че ликвидацията на Банковата консолидационна компания ще донесе 700 млн. евро на държавния бюджет. В сумата влизат приходите от продажбата на банка ДСК на унгарската фирма ОТР. Велчев каза, че ликвидацията вероятно ще бъде предложена в края на август или в септември.
***
Италианската текстилна компания Дале Карбонаре придоби дял от сръбската текстилна фабрика Бранко Кръсманович, като заплати 2 млн. евро. Полученият дял представлява половината от производството на Бранко Кръсманович.

Сърбия е изправена пред икономически предизвикателства през 2005 г. 
					17/01/2005
					Наскоро проведени проучвания констатираха, че икономическите въпроси заемат челно място сред безпокойствата на сърбите и че се шири разочарование от начина, по който правителството се справя с проблеми като безработицата и липсата на възможности за реализация. 
					От Давор Коникушич за Southeast European Times в Белград - 17/01/05 
 
					 
						
Сърбия продължава да страда от сериозни икономически проблеми, вкл. висока безработица. [AФП]
						Анализатори прогнозират, че икономическите предизвикателства пред Сърбия ще продължат и през 2005 г. Жизненият стандарт е снижен наполовина в сравнение с 1989 г., обществото се тормози все повече от икономически проблеми, като мнозина казват, че нивото на недоволство е достатъчно високо, за да предизвика политическа криза, ако не се противодейства ефективно срещу тези проблеми. 
						Някои анализатори прогнозират, че и без това високият темп на безработица може да нарасне с цели 21 % тази година, отчасти поради планираното преструктуриране на осем държавни предприятия, които осигуряват общо 130 000 работни места. За декември 2004 г. официалният процент на безработните е 25,79 %. 
						Миналата седмица изследване, проведено от агенция "Фактор Плюс", констатира, че бедността и безработицата са начело сред проблемите на сърбите. Общо 40,6 % от тях казват, че се тревожат за бедността, докато 31,5 % твърдят, че най-сериозно безпокойство предизвиква безработицата. Други 16,5 % сочат престъпността. За разлика от това едва 2,6 % се тревожат от перспективата за война.
						Изследване, осъществено междувременно от Центъра за алтернативни изследвания установи, че социалното недоволство продължава да расте - не само защото сърбите се безпокоят за икономическата ситуация, но и защото се притесняват, че никой не търси решения на проблемите. 
						"Сръбското правителство няма стратегия или концепция за провеждане на икономическа и социална политика, " казва анализаторът Милан Николич. Например, той посочи решението да се спрат чековете за отложени плащания. 
						"Чековете се използваха от гражданите като инструмент на двуцикличната икономика - те прехвърляха разходите си към следващия месец и харчеха повече от колкото бяха спечелили. По този начин жизненият стандарт бе по-висок от действителните им доходи. След отмяната на чековете за отложено плащане жизненият стандарт на гражданите бе сведен до реалните им доходи," каза Николич. 
						Според Владимир Вулетич от Бeлградския университет, Сърбия се е превърнала в "Третия свят на Европа". Дори един ден да стане член на Европейския съюз, казва той, мнозина ще продължат да бъдат изключени от придобивките, ако Сърбия не е готова да напълно да модернизира обществото и икономиката си. 
						"Мнозинството от населението в Сърбия е изключено от европейските и световни финансови тенденции, отрасли и информационни технологии," казва Вулетич. 
						Освен това липсата на политически отдушник за изразяване на недоволството от трудностите и липсата на възможности за реализация могат да застрашат стабилността, сочат анализатори. 
						В същото време мнозинството от хората счита, че не е твърде късно Сърбия да тръгне в правилната посока, към развитие и по-нататъшни реформи. Стъпка трябва да се направи, казват те, преди изобщо да се мисли за евро-атлантическа интеграция.

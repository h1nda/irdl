В Истанбул продължават протестите срещу МВФ и Световната банка
					08/10/2009
					 
						АНКАРА, Турция -- В сряда (7 октомври) центърът на Истанбул продължи да бъде сцена на сблъсъци между полицията и протестиращите в последния ден от заседанията там на МВФ и Световната банка. След сблъсъците по булевард "Истиклял" във вторник, които доведоха до повече от 100 ареста, районът "Шишли" също беше погълнат от хаоса в сряда. Група от около 200 протестиращи изпочупи витрините на банки и магазини. Полицията използва сълзотворен газ и водни оръдия, за да разпръсне тълпата, която хвърляше камъни по полицейска кола и нападна моторизиран полицай. В изявление валията на Истанбул Муамер Гюлер каза, че 25 души са били арестувани по време на протестите в сряда. Той отрече полицията да е използвала прекомерна сила срещу протестиращите. Според него полицаите са действали в самозащита, след като са били замеряни с камъни и "коктейли Молотов". (Радикал, Милиет, Сабах - 08/10/09; Си Ен Ен Тюрк - 07/10/09)

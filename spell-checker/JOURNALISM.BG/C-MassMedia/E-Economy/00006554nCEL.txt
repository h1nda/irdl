Икономически преглед
11/04/2003
Преглед на бизнес и икономически новини от Балканите след 4 април.
(Различни източници -- 04/04/03 - 11/04/03)
 
 
Преглед на бизнес и икономически новини от Балканите след 4 април:
Гръцките компании, работещи в България, обявиха плановете си да инвестират 184 млн евро в местната икономика тази година. От тях 100 млн са предназначени за мобилния оператор Глобул, 62,5 млн ще бъдат инвестирани в металопреработвателния завод на Виохалко Груп и останалата част в Хеленик Петролиум.
***
Aлбанският премиер Фатос Нано откри официално пътната отсечка Елбасан-Либражд с дължина 30,5 км. Пътят е част от Паневропейския Коридор 8, свързващ Дуръс с Македония, България и Турция.
***
Новата тригодишна програма за стратегическа помощ на Световната банка (СБ) за Maкедония предвижда предоставянето на 160 млн долара. Около 35 процента от средствата ще бъдат използвани за подпомагане на структурните реформи; останалата част е предназначена за инфраструктурни проекти. Бордът на директорите на СБ ще одобри програмата на 21 май.
***
На 8 април Босна и Херцеговина (БиХ) и Румъния подписаха двустранно Споразумение за свободна търговия. Румънският министър на външната търговия Ойген Димареску подписа споразумението по време на посещението си в Сараево.
***
Предвижданата 20-процентна инфлация до края на годината в Турция е постижима, се казва в изявлението на Управителя на централната банка Сурейя Серденгечти от 7 април. Ще бъде необходима разумна финансова политика и пълно осъществяване на структурните реформи, заяви той.
***
25 процента от акциите на Тюрк Телеком ще бъдат продадени на публичен търг до края на този месец, се съобщава в изявлението от 9 април на турския министър на транспорта Бинали Йълдерим. Очаква се конвертируемите облигации да бъдат с падеж две и пет години.
***
Очаква се най-голямата гръцка фирма, притежаваща петролни рафинерии, Хеленик Петролиум да приключи преговорите с австрийската компания "Ватех Хидро" за строителството на 390-мегаватова електроцентрала в Солун, според изявление на фирмата от 9 април.
***
Белградският офис на Американската програма за международно развитие (USAID) заяви, че през тази година на Сърбия-Черна гора ще бъдат предоставени 150 млн долара. Средствата ще бъдат използвани за различни програми.
***
Националната банка на Гърция обяви плановете си за откриването на пет нови офиса в Сърбия до края на годината. Така гръцката търговска банка ще притежава 15 офиса в републиката.
***
Най-голямата хърватска фирма за производство и продажба на хранителни продукти "Подравка" отчете ръст на продажбите с 8 процента през миналата година и нарастване на чистата печалба с 14,5 млн евро. Компанията бързо разширява и дела си на пазара на минерална вода, увеличавайки продажбите си с 39 процента в сравнение с предходната година.

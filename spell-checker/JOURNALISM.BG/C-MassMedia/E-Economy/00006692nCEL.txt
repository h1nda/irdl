Командващият мисията на ЕС в Македония : Приоритетите са стабилността, законовият ред и икономиката
23/04/2003
Генерал-майор Пиер Марал е командващ на операцията "Конкордия" ( Съгласие) на ЕС в Македония, първата военна мисия в историята на Съюза. Той разяснява задачите, капацитета на контингента, както и възможните пречки и коментира състоянието на сигурността в района в интервю пред кореспондента на Southeast European Times Валентин Несовски.
От Валентин Несовски за Southeast European Times in Skopje - 23/04/03
 
 
Southeast European Times: Какви са първите Ви впечатления, след като поехте военната мисия на ЕС за шансовете да се подобри на ситуацията в Македония?
Марал:Имам чуството, че тази мисия е както нещо ново, така и същевременно нещо, с което сме се занимавали от времето на кризата през 1992 година в този регион. Аз преси всичко се надявам, че ще успеем в нашата мисия. В началото на кризата на Балканите ние нямахме реална концепция за управлението на кризи, но сега мисля, че ние подобрихме своите способности, не само във военно отношение, но и в глобален план. В началото проблемът се състоеше в това,че се опитвахме да се справим с кризите по военен път.Изпратихме войски на ООН и както обичаме да се изразяваме, политиците казали на генерала: " Генерале, направи нещо".Невъзможно е обаче да се разрешат кризи, когато само военните се опитват да направят нещо. В Македония ние започнахме да прилагаме нов начин за справяне с кризи, който се състои първо в политически отговор, после в търсене на икономически решения и след това във военни действия. Разликата е, че тук работя по силата на колективните договорености на органите на ЕС.
SE Times: Колко голяма е Конкордия и какви видове подразделения имате под свое командване?
Maрал: Конкордия не е голяма сила. Състои се от по-малко от 400 души и моят щаб всъщност представлява голяма част от нея. Имам сили на терена, които извършват наблюдение, които са моите очи и уши. Тези военнослужащи работят координирано с наблюдателите на ОССЕ и международната общност. Разполагам с малко количество бойни средства, няколко взвода с бронетранспортьори. Това е минимумът, необходим за контрол над ситуацията- за разбиране на средата, на самата криза и на онова, което може да се окаже начало на инцидент, който би могъл отново да възпламени кризата. Защото нашата основна цел е превенцията. И ако възникне отново криза, аз имам щаб, който е в състояние да получи подкрепления с войски от Косово, Италия или другаде. Но ще разчитаме на сила само при необходимост. Ние сме като пожарникарите- ако отвърнеш на огъня в началото, не ти трябва много вода. Принципът е същият.
SE Times:Кой взема решение за действията на Конкордия и каква е командната верига от Брюксел до Вашия щаб в Скопие?
Maрал: Командната верига за нашите военни операции е политически обусловена. Така че ние получаваме заповеди от Брюксел и Комитета на посланиците към ЕС, Военния комитет и военния щаб на ЕС. Заповедите идват от тези нови органи, които са във връзка с политическите органи на ЕС. ЕС предава заповедите и те идват при мен чрез Заместник- върховния главнокомандващ на силите на НАТО в Европа (Deputy SACEUR),	 който е, както ние казваме, на двойно подчинение: той е Deputy SACEUR на НАТО и командващ операцията на мисията на ЕС. Той действа само под командването на организацията на ЕС в Брюксел и след това ми отдава заповеди с елементи на НАТО и ЕС и в координация с НАТО в Неапол, Италия. Неапол носи отговорност за цялостната оперативна обстановка в региона. С други думи, командната верига е на ЕС, който разчита на натовски структури и комуникации.
SE Times: Предвиждате ли някакви пречки при изпълнение на задачите?
Maрал: Мисля, повечето македонци са разбрали, че съществуването на днешна Македония е от техен интерес и че тяхното бъдеще ще бъде по-добро само ако успеят да изградят една Македония, която има непрекъснато подобряваща се икономика. Повечето хора от всички общности тук са съгласни с това. Проблем създават само някои групи, които не приемат това и мечтаят за друго устройство на Балканите, както и хора, които имат полза от нестабилността и се занимават с престъпност, за да извличат лесни печалби.Понякога тези два компонента са свързани и политическият аспект е просто едни параван за нечист бизнес и криминална дейност. Мисля, че съществува ограничено малцинство от хора, които все още смятат, че бъдещето е във воденето на битки, в създаването на други Балкани. Това е нашият проблем. Трябва да се отървем от всички престъпници, ако искаме да има тук нормална икономика и трябва да убедим всички онези, които имат други политически идеи, че сега решенията не се търсят с оръдия на бойните полета, а в парламенти чрез гласуване и с всички средства на демокрацията.
SE Times:Конкордия е наследник на мисията на НАТО.Съгласно споразумението "Берлин Плюс" между НАТО и ЕС Конкордия ще получава логистична и разузнавателна подддръжка от НАТО. Как ще оцените хода на това сътрудничество?
Maрал: Сътрудничество ни е пример за това, какви ще бъдат отношенията между НАТО и ЕС. Някои считаха, че ще се появят разногласия между НАТО и ЕС, че ще има някакви трудности. Всъщност нищо такова не се случи. Налице е много добро сътрудничество и аз получавам от НАТО цялата ми необходима поддръжка. Бих казал, че получавам дори повече от очакваното.
SE Times: Македонското правителство планира операция по събиране на нелегалното леко оръжие. Ще участва ли Конкордия в тази операция?
Maрал: Да. Когато пристигнах, първото нещо, по което премиерът Бранко Цървенковски ме помоли да помисля, бе нашето участие в плана за събиране на оръжията.Мисля, че правителството предприема една много смела операция, защото ако искаме сериозно да водим борбата с престъпността, трябва да се освободим от цялото незаконно оръжие в тази страна. И не само в тази страна, но и в ЮИЕ като цяло.Трябва да обясним на хората тук, че има твърде много оръжие. Смятам, че можем да помогнем дори и ако правителството има техническата възможност да го направи и без наша помощ. Можем да участваме в първата фаза, която ще предвижда разяснителна кампания за това, че тази операция е полезна за тяхната сигурност. Така че, първо, ще участваме по един неутрален и безпристрастен начин заедно с правителството , ОССЕ и други фактори в разясненията защо трябва да се освободим от тези оръжия и след това ще бъдем там в качеството на наблюдатели.
SE Times: Какава е оценката Ви за ситуацията от гледна точка на сигурността в региона?
Maрал: Това, което се случва сега в Сърбия, е достойно за съжаление, тъй като не е нужно да се злоупотребява със смъртта на един политик. Изглежда, обаче, революцията е в съзнанието на хората в Сърбия и това може да се окаже много добро начало за стабилизацията на тази част на ЮИЕ. Косовският проблем остава и се надявам, че международната общност и народът на Косово ще намерят определено решение, решение, което ще бъде резултат не на бойни действия, а на съвместни усилия в търсене на компромис и решения. Считам, че това е последният проблем, с който ще трябва да се справим в този регион, тъй като онова, което виждаме в Албания, в Хърватия и макар бавно, в Босна и Херцеговина ме окуражава.

Дипломатически дневник: Солана и Тачи обсъждаха ЮЛЕКС и икономиката
					07/04/2009
					Косовският премиер Хашим Тачи се срещна с върховният представител на ЕС по въпросите на сигурността Хавиер Солана. Още в дипломатическите новини: президентът на САЩ Барак Обама и гръцкият премиер Костас Караманлис се срещнаха по време на срещата на върха на НАТО.
					 
						
Върховният представител на ЕС по въпросите на сигурността Хавиер Солана (вдясно) се срещна в петък (3 април) с косовския премиер Хашим Тачи в Брюксел. [Гети Имиджис]
						Върховният представител на ЕС по въпросите на сигурността и външната политика Хавиер Солана и косовският премиер Хашим Тачи се срещнаха в петък ( 3 април) в Брюксел, за да обсъдят мисията ЮЛЕКС, икономическата ситуация в Косово и въздействието на глобалната икономическа криза върху нейното развитие. Двамата разговаряха за реформите, които ЕС иска Косово да осъществи.
						*** 
						Президентът на САЩ Барак Обама се срещна в събота (4 април) с гръцкия премиер Костас Караманлис по време на срещата на върха на НАТО в Страсбург. Спорът за името между Македония и Гърция бе една от главните теми на разговора. Двамата обсъдиха също отношенията между Гърция и Турция и кипърския въпрос.
						*** 
						
						Кипърският турски лидер Мехмет Али Талят се срещна в петък (3 април) с генералния секретар на ООН Бан Ки Мун в Париж. Талят призова Бан да засили посредническата дейност на ООН, насочена към помиряване на отдавна разделения остров тази година. 
						*** 
						Арменският външен министър Едуард Налбандян е на двудневно посещение в Турция в понеделник (6 април) и вторник като част от усилията на двете страни да нормализират отношенията помежду си.
						*** 
						
						Сръбският президент Борис Тадич се срещна в сряда (1 април) с египетския си колега Хосни Мубарак в Кайро. По време на срещата Мубарак отново заяви, че Египет ще продължи да отказва да признае Косово. 
						*** 
						Хърватският премиер Иво Санадер се срещна на 31 март с върховния представител в Босна и Херцеговина (БиХ) Валентин Инцко в Мостар. Санадер заяви, че двамата са били единодушни, че БиХ трябва да остане обединена държава, в която трите общности да се радват на равни права, както и че БиХ трябва да се присъедини към евро-атлантическите институции. 
						*** 
						Президентът на САЩ Барак Обама се срещна за кратко в неделя (5 април) с кипърския президент Деметрис Христофиас по време на срещата на върха на ЕС и САЩ в Прага. Христофиас каза, че двамата са обсъждали усилията за обединяване на острова и че той е помолил Обама да упражни натиск върху Турция да изтегли военните си части от северната част на Кипър.
						*** 
						В понеделник (6 април) Великобритания се присъедини към призива на президента на САЩ Барак Обама за пълноправно членство на Турция в ЕС. Майкъл Елам, говорител на премиера Гордън Браун, каза, че подкрепата за „членството на Турция в ЕС ... е дългогодишна позиция на британското правителство”. Елам направи изявлението ден, след като френският президент Никола Саркози каза, че Франция „не е променила и няма да промени” позицията си срещу членството на Турция.
						*** 
						Председателят на албанския парламент Йозефина Топали се срещна в понеделник (6 април) с председателя на чешката парламентарна комисия по конституционни и съдебни въпроси, Марек Бенда, в Тирана. Бенда заяви, че в ролята си на председател на ЕС Чехия ще помогне на албанските власти да подготвят заявлението на страната за кандидат-членски статут в ЕС. 
						
						(Различни източници 31/03/09-07/04/09)

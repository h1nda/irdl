Икономически обзор
04/04/2003
Преглед на бизнес и икономически новини от Балканите след 28 март.
(Различни източници -- 28/03/03 - 04/03/03)
 
 
Преглед на бизнес и икономически новини от Балканите след 28 март:
"Ю Ес Стийл" ще стане собственик на сръбския завод "Сартид стийл" срещу 23 млн долара. Подписан бе предварителният договор за продажбата, която ще се извърши през третото тримесечие.
***
Приходите на Албания от туризъм достигнаха 486 млн долара през 2002 г., докато албанските туристи, пътували в чужбина са похарчили 365 млн долара. Броят на чуждестранните туристи се е увеличил с 20 процента в сравнение с предходната година, а дневните разходи на албанците в чужбина са нараснали с 39 процента.
***
Българската държавна телефонна компания БТК съобщи, че е реализирала нетна печалба на стойност 102 млн евро от общо 526 млн евро приходи през 2002 г. През март правителството подписа договор за продажбата на БТК на Вива Венчърс за 210 млн евро.
***
Американската фирма "Мастерекс Тексас" съобщи, че е готова да инвестира 455 млн евро в проект за газификацията на Южния Централен регион на България. Инвеститорът вече е изпратил своя проект на Общинския съвет в Пловдив. Общината подкрепя проекта и е готова да осигури терен и разрешение за строителство; все още не е обявен търг за предоставяне на договора.
***
Прилагането на Закона за собствеността е достигнало 76 процента в Босна и Херцеговина (БиХ) до края на февруари, съобщават международните агенции, участващи в процеса. Във Федерация БиХ са разрешени 81 процента от исковете; в Република Сръбска - 69 процента; в областта Бръчко - 79 процента.
***
Световната банка е одобрила финансиране на стойност 12 млн долара за проекта за развитие на дребното земеделие в Босна и Херцеговина. Проектът цели развитието на частното, пазарно-ориентирано селско стопанство в недостатъчно развитите области.
***
Европейската инвестиционна банка подписа две споразумения за кредит с Турция на обща стойност 350 млн евро. Първата част на стойност 150 млн евро е предназначена за възстановяване на пострадалата от земетресение област Мармара; втората - 200 млн евро за финансирането на малките и средни предприятия.
***
Турският кредитен рейтинг в чужда валута 'B-' отразява настоящата комбинация на рискове и възможности в политическата и икономическата сфера, съобщи международната рейтингова агенция "Стандарт и Пуърс" (S&amp;P). В преглед, публикуван на 2 април, S&amp;P предрече, че турското правителство ще успее да осъществи програмата на МВФ.
***
Двустранен форум на хърватски и македонски бизнесмени бе открит в Скопие. Участниците установиха, че търговският обмен между двете страни е достигнал 114 млн долара през миналата година.
***
Девет компании - осем местни и една фирма, регистрирана в Германия - подадоха оферти в търга за собствеността на ликвидираната македонска фирма за производство на облекло "Астибо". Компанията има дългове на стойност 15,8 млн евро, повечето от които към държавния бюджет и фондовете за здравно осигуряване. В "Астибо" са работили 4 000 души.
***
Румънското Министерство на промишлеността избра четирима кандидата за участие във втория кръг от приватизацията на електроразпределителните компании Електрика Банат и Електрика Доброджеа. Италианската фирма "Енел", австрийската "ЕВН", Гръцката държавна енергийна корпорация и шведската "БКВ ФМБ Енерджи" трябва да представят окончателните си оферти до 31 май.

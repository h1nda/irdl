ООН дава по-широки икономически пълномощия на косовското правителство
					23/12/2004
					 
						ПРИЩИНА, Косово, Сърбия и Черна гора -- ООН разшири икономическите пълномощия на косовското правителство, като предостави председателството на Икономическия и финансов съвет на провинцията на премиера Рамуш Харадинай. Ръководителят на ЮНМИК Сьорен Йесен-Петерсен заяви в сряда (22 декември), че граждани на Косово ще бъдат назначени на отговорни постове и в други органи, като Банково-разплащателното ведомство. 
						Също в сряда косовският парламент одобри програмата на новото правителство, представена от Харадинай. Кабинетът ще се съсредоточи върху прилагането на международните стандарти, подобряването на социалното и икономическото положение, постепенното поемане на компетенции от ЮНМИК и сътрудничеството с малцинствата. (Блумбърг - 23/12/04; AФП, КосоваЛайв, Танюг, Б92 - 22/12/04)

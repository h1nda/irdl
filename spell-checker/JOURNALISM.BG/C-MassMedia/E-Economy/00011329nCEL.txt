Ашдаун уволнява висши държавни служители и замразява банкови сметки с цел да прекрати подкрепата за Караджич
01/07/2004
Като част от широките мерки, предприети от върховния представител Пади Ашдаун с цел да се прекрати институционализираната подкрепа за лица, обвинени във военни престъпления в Република Сръбска, десетки висши държавни чиновници от босненските сърби загубиха работата си.
От Бет Кампшрор за Southeast European Times от Сараево - 01/07/04
 
 
Председателят на парламента на Република Сръбска Драган Калинич бе един от 60-те държавни служители, уволнени от върховния представител в БиХ Пади Ашдаун. [АФП]
Главният международен представител в Босна и Херцеговина (БиХ) уволни 60 висши държавни чиновници от босненските сърби в сряда (30 юни), защото не са оказвали сътрудничество на трибунала на ООН за военни престъпления в Хага, което е станало причина БиХ да не получи покана за по-тясно сътрудничество с НАТО. Този ход бе аплодиран в Сараево като отдавна належащо "почистване на къщата".
Сред уволнените от върховния представител на международната общност Пади Ашдаун са председателят на парламента на Република Сръбска (РС) Драган Калинич и ръководителят на вътрешното министерство на РС Зоран Дерич.
"Твърде дълго РС бе в ръцете на малка банда корумпирани политици и престъпници", каза Ашдаун в сряда. "Трябва да се отървем от тумора на обструкционизма и корупцията в структурите на РС и това може да стане единствено чрез сериозна хирургическа операция."
Повод за уволненията бе фактът, че БиХ не получи покана за участие в програмата на НАТО "Партньорство за мир" по-рано тази седмица по време на срещата на върха на алианса в Истанбул. Макар че вече са започнали военни реформи, чиято цел е враждуващите в миналото военни сили на хървати, мюсюлмани и сърби да бъдат поставени под единно командване, НАТО от месеци предупреждава, че поканата ще зависи от това дали БиХ ще предаде лицата, обвинени във военни престъпления от трибунала в Хага.
Предполага се, че повече от десетина издирвани от съда лица се намират на територията на РС, като сред тях е най-търсеният от съда обвиняем - бившият политически лидер на босненските сърби Радован Караджич. За него се смята, че се крие от преследвачите си из планините в източната част на БиХ.
За да удари в сърцето на финансовата мрежа, за която се смята, че помага на Караджич да се укрива, Ашдаун замрази около 60 сметки в общински банки на Сръбската демократическа партия, основана от Караджич през 1990 г. Ашдаун разреши също да се извърши одит на лесовъдната компания в Соколац, за която се предполага, че финансира мрежи, подпомагащи лицата, обвинени във военни престъпления.
Тъй като арестуването на заподозрените във военни престъпления зависи от усилията, полагани от полицията на РС - които се ограничиха до една провалила се операция през април и още една през миналата седмица - Ашдаун обяви, че реформата в полицията ще включва предоставянето на повече власт на полицейските структури на държавно ниво.
"Нашият приоритет е да гарантираме, че спазващите закона граждани на тази страна ще могат да разчитат на полицейски сили, създадени да служат на техните интереси, а не на интересите на няколко корумпирани личности", каза Ашдаун.
Сенад Слатина, наблюдател в Сараево на базираната в Брюксел Международна кризисна група, каза, че тези мерки е трябвало да бъдат отдавна предприети и ще бъдат ефективни, особено когато командването на полицията премине от ръцете на автономните общности в тези на държавата.
Комисарят на ЕС по външните отношения Крис Патън и главният прокурор на ООН по военни престъпления Карла дел Понте подкрепиха санкциите, наложени от Ашдаун.
В сряда правителството на РС се събра на извънредно заседание, за да обсъди отстраняването на Дерич и на министъра на промишлеността Милан Богичевич, чието име също е включено в списъка на уволнените. Премиерът на РС Драган Микеревич подчерта, че Баня Лука неотстъпно ще изпълнява Дейтънското мирно споразумение и ще провежда реформите.

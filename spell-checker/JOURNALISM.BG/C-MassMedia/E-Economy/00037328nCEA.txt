Икономиката на Сърбия е в капан
					07/02/2011
					Безработицата и ниските заплати подклаждат протести. Експертите обаче смятат, че правителството не може да увеличи разходите.
					От Биляна Пекушич за Southeast European Times от Белград – 07/02/11
 
					 
						
Десетки хиляди привърженици на Сръбската прогресивна партия се събраха пред сградата на парламента в Белград в събота (5 февруари). [Nikola Barbutov/SETimes]
						Възползвайки се от вълната на недоволство от икономическото положение, опозиционният лидер Томислав Николич се обърна към участниците в голям митинг в Белград в края на седмицата и призова за провеждането на предсрочни избори в Сърбия. 
						Ако през следващите два месеца не бъдат обявени предсрочни избори, заяви той, неговата Сръбска прогресивна партия (СПП) ще премести кампанията си на улиците и ще организира протести пред сградата на парламента. 
						По различни оценки на митинга в събота (5 февруари) са присъствали от 55 000 до 100 000 души. Независимо от точния брой на участниците, Николич определено засяга чувствително място. Сърбите са все по-разтревожени от високата безработица и малките заплати и все по-отворени към популистките послания на „Томо”. 
						В края на миналата година без работа са били около 729 520 души, като равнището на безработицата (26,74 %) е по-високо в сравнение с 2009 г. 
						Недоволните работници от публичния сектор организират стачки. Първите, които напуснаха своите работни места, бяха учителите от основните и средните училища, като поради това 220 000 ученици не посещаваха училищни занятия от 28 януари до 5 февруари. 
						„Аз съм учителка по сръбски език в начално училище и заплатата ми е 400 евро”, казва Емилия Велкович. „Плащаме 200 евро за наем, а разходите на домакинството са около 100 евро. Как мога да свързвам двата края и да си върша работата добре?” 
						Правителството твърди, че е с вързани ръце. „Ще дадем всичко, което имаме”, заяви министърът на образованието Жарко Обрадович. „Не можем обаче да осигурим пари, ако те не са предвидени в бюджета.” 
						Премиерът Мирко Цветкович предупреди, че увеличаването на заплатите в държавния сектор може да подхрани инфлацията, която беше 11 % в края на миналата година. Икономистите виждат вероятност от продължаване на инфлационния натиск поради прекомерните публични разходи, държавната намеса на пазарите и в ценообразуването, различните монополи и картели, както и отслабването на местната валута. 
						„Основателни са страховете, че през изборна година правителството ще предпочете да изразходва, вместо да инвестира, като това ще допринесе за засилване на инфлационните тенденции", казва Стоян Стаменкович от Икономическия институт. 
						Правителството планира да вкара 70 млн. евро под формата на кредити в икономиката с цел да насърчи потреблението и да стимулира работодателите да наемат повече работници. Не всички експерти обаче смятат, че това е правилен подход. 
						Икономистът Мирослав Здравкович каза за SETimes, че правителството трябва да се стреми да увеличи производството и износа, вместо да финансира потреблението. 
						 „Производството в БиХ се е увеличило с 5 %, докато в Сърбия за същия период от време то е намаляло с 2 %. Възстановяването в промишлеността може да настъпи само чрез промяна на икономическата система”, заяви той. 
						Според него правителството е пропуснало възможността да създаде 200 000 работни места, тъй като не е приложило успешно програмата на МВФ за подпомагане на местните и чуждестранните предприятия.

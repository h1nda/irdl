Приоритети за Хърватска са присъединяването към ЕС и икономическото развитие, смята нейният премиер
12/03/2003
Хърватска има редкия шанс да определя сама своето бъдеще, заяви премиерът Ивица Рачан на 8 март пред своите съпартийци и членовете на парламента.
(Seeurope.net - 10/03/03; ХИНА, Хувърс - 08/03/03; Радио Свободна Европа/Радио Свобода - 07/03/03; Хувърс - 01/03/03)
 
 
Хърватският премиер Ивица Рачан заяви в края на седмицата пред членовете на своята Социалдемократическа партия (СДП), че двата най-главни приоритета за страната са присъединяването към ЕС и икономическото развитие.
В обръщението си към парламента в Загреб в събота (8 март) той посочи, че пътят към интеграцията в ЕС няма да бъде лесен и неговото изминаване зависи единствено от усилията на хърватския народ.
"Пътят към Европа е открит и ясен, и бързината, с която Хърватска ще пристигне в Брюксел, зависи от нас", каза Рачан, добавяйки че страната сега има редкия шанс да определи сама своето бъдеще, без намесата на външни сили. "За първи път няма чужди войници на хърватска земя, за първи път ние нямаме чужд ръководител, нито дори "баща"", заяви той.
Хърватска подаде официалната си кандидатура за членство в ЕС миналия месец, с надежда да се присъедини към съюза още през 2007 г. заедно с България и Румъния.
Рачан заяви пред членовете на СДП, че това, което Европа иска да види в Хърватска, е спазването на човешките права, повече завърнали се бежанци, както и сътрудничество със съседните страни и международните институции, включително Трибунала на ООН за военни престъпления. "Все още не е постигнато достатъчно съгласие в Хърватска по тези въпроси", предупреди той.
Неговите забележки бяха отправени два дни след като хърватският президент Стипе Месич заяви на Горан Свиланович, външния министър на Сърбия-Черна гора, че техните две страни и Босна и Херцеговина трябва да положат съвместни усилия за решаването на въпроса със завръщането на бежанците.
По отношение на другия приоритет - икономическото развитие - Рачан призна, че правителството се е забавило в осъществяването на необходимите реформи, но заяви, че то е извело страната" от ръба на икономическа, дори политическа криза, като едновременно с това е запазило стабилността в страната".
Във връзка с инфраструктурните проекти, той се позова на инвестициите в размер на 1,8 млрд евро в железопътния сектор, системата за доставка на газ и магистралата, свързваща Загреб с пристанищния град Сплит.
"Магистралата Загреб-Сплит е тест за нашите способности, тя ще бъде възможност да оценим възможностите за развитие в нашите общини, градове и области", каза Рачан, обявявайки и проекта за продължаването на магистралата между Сплит и Дубровник на юг.

Управителят на Централната банка на Босна и Херцеговина Никол призовава за продължаване на реформите
					27/12/2004
					Управителят на Централната банка на Босна и Херцеговина Питър Никол, чийто мандат приключва в края на тази година, очаква продължаване на макроикономическата стабилност и на ускорените реформи в областта на микроикономиката и правната система в Босна и Херцеговина (БиХ). В реч по повод откриването на факултета по бизнес в Сараево Никол изрази оптимизъм относно икономическите перспективи на страната, но предупреди, че подобрението зависи в голяма степен от ускоряването на процеса на икономически, административни и правни реформи. Политиците в БиХ и международните консултанти трябва да отделят особено внимание на подобряването на условията за частните инвестиции, каза той.
					От Антонио Пърленда за Southeast European Times от Сараево – 27/12/04
 
					 
						
Управителят на Централната банка на Босна и Херцеговина Питър Никол каза, че очаква продължаване на стабилността на банковия сектор в БиХ. [AФП]
						Готвейки се за приключване на мандата си, управителят на Централната банка на Босна и Херцеговина (ЦББХ) Питър Никол е оптимист по отношение на икономическото бъдеще на страната. 
						"Аз мисля, че Босна и Херцеговина (БиХ) може да сподели разумен и положителен опит, особено в областта на банковия сектор", каза той в речта си по повод откриването на факултета по бизнес в Сараево. "Трябва да помним, че БиХ минава през три трудни прехода едновременно: от война към мир, от социализъм към пазарна икономика и от съществуване като част от по-голяма страна към установяване на собствени демократични и административни институции". 
						Никол, икономист от Нова Зеландия, който бе назначен за управител на ЦББХ от МВФ преди седем години, ще приключи втория си мандат на поста в края на тази година. Следващият управител ще бъде гражданин на БиХ - Кемал Козарич, който в момента е един от заместник-управителите. В речта си Никол подчерта главните промени, довели до подобрения в банковия сектор на БиХ през последните няколко години. 
						
Икономически перспективи
						
Националната валута КМ е обвързана към еврото с предишния курс на германската марка: 1 евро =1,95583 KM. [Архив]
						Два фактора затрудняват даването на точна прогноза за икономическите перспективи на БиХ, каза Никол. Първият се заключава в това, че БиХ минава през няколко прехода едновременно; в резултат - икономическите показатели могат да се движат в широк диапазон. Второ, подобренията в икономиката зависят в голяма степен от ускоряването на процеса на икономически, административни и правни реформи. 
						"Прогнозите, основаващи се на статуквото, за разлика от тези, които се базират на курса на ускорени реформи, са много различни", отбеляза Никол. "В действителност, ако не се променят административната, правната и данъчната системи и при това бързо и радикално, БиХ ще има трудно бъдеще". 
						Според Никол, вниманието на политиците в БиХ и на международните консултанти трябва да бъде насочено към създаване на още по-добра среда за частните инвестиции - както местни така и чуждестранни - която, макар и подобрена, продължава да бъде твърде усложнена. Много от важните инициативи се нуждаят от по-нататъшни действия, включващи установяване на единна система за косвено данъчно облагане, предложението за упростяване на регистрацията на фирмите и учредяването на специални търговски съдилища. 
						"Аз съм оптимист и вярвам, че ще видим комбинация на продължаваща макроикономическа стабилност и ускорени реформи в областта на микроикономиката и правната система. На тази основа аз очаквам инфлацията да се задържи на сегашните нива от 1-2 процента, икономическият ръст да бъде най-малко 6-7 процента годишно в номинално измерение (5% реален ръст) и положението с платежния баланс постепенно ще се подобри", каза Никол. 
						
Търговски банки 
						Редица чуждестранни банки започнаха операции в БиХ, особено през последните три години. В резултат на това вложителите имат по-голям избор, а местните банки са принудени да подобрят обхвата и качеството на предоставяните услуги. 
						"Тези два процеса - навлизането на чуждестранни банки и приватизацията - доведоха до съществени промени в собствеността в банковия сектор на БиХ в посока към частното владение и особено частното владение от чуждестранни субекти", каза Никол. Докато приватизацията на банките вече е приключила в РС, тя продължава да бъде бавна във ФБиХ, добави той. 
						Изискванията за минималната капиталова наличност бяха значително увеличени чрез серия от стъпки от първоначално 2,5 млн. КМ до 15 млн. КМ през 2003 г. Това принуди банките да се сливат или да намират стратегически партньори. Този процес, както и засилената конкуренция, доведоха до рязко намаляване на броя на банките в БиХ. През 1997 г. имаше 76 регистрирани банки в БиХ, но много от тях бяха извънредно малки. В момента са регистрирани 33 банки, като 10-те най-големи банки държат около 85% от депозитите в банковата система. 
						
Сараевската фондова борса, която е електронен пазар, предлага акции на 120 компании на стойност 100 млн. КМ. В момента се водят дискусии за преминаване към някаква форма на регионална фондова борса. [AФП]
						 "Очаквам броят на регистрираните банки да бъде още повече намален през следващата година с продължаването на консолидацията на банковата система", каза Никол. 
						През 2001 г. стана възможно за банките, регистрирани в една от двете общности - Федерация БиХ (ФБиХ) и Република Сръбска (РС) - да откриват клонове в другата общност. Най-малко 13 банки, в това число повечето от големите банки, правят това и се очаква други да ги последват. Никол отбеляза, че в банковия сектор може да се каже, че БиХ сега има общо икономическо пространство. 
						
Система на разплащания 
						След решение на валутния борд на ЦББХ, оглавяван от Никол, системата на налични разплащания бе обединена през 1997 г. на основата на местната валута - конвертируема марка (КМ). В миналото КМ бе обвързана към германската марка (ДМ) с фиксиран курс 1 КМ = 1 ДМ. КМ сега е обвързана към еврото с предишния курс на ДМ: 1 евро = 1,95583 КМ. В областта на безналичните разплащания бе премахнат държавният централизиран монопол в началото на 2001 г. Той бе заменен със съвременна европейска система, състояща се от две клирингови институции, едната от които оперира като собственост на Централната банка. Плащанията се извършват от търговските банки. 
						"Експертите, които използвахме, приложиха подобни системи в девет други европейски страни. В БиХ този процес бе извършен по-бързо отколкото в останалите места, което показва, че е възможно успешно прилагане на големи технически проекти в БиХ. Системата функционира гладко и ефикасно от януари 2001 г. насам", каза Никол. 
						
Развитие на финансовите пазари
						Управителят на ЦББХ разгледа също така схемата за застраховка на депозитите, която бе въведена през 2001 г., като отбеляза, че тя покрива депозити до 5000 КМ в одобрени банки. По неговите думи, това спомага за изграждане на доверие у гражданите към съответните банки. Първоначално бяха създадени две депозитни агенции - по една във всяка от общностите. През 2002 г., обаче, те се обединиха в Агенция за застраховка на депозитите (АЗД). В момента 21 банки са изпълнили стандартите, необходими за членството в АЗД. Всички банки, обаче, трябва да изпълнят тези изисквания в скоро време или иначе ще бъдат изправени пред риска да загубят банковия си лиценз. 
						Освен това бяха създадени две фондови борси - в Сараево и Баня Лука - но и двете са много малки. Водят се дискусии за минаване към някаква форма на регионална фондова борса. Според Никол, това е единствената разумна алтернатива за БиХ и повечето страни от региона.

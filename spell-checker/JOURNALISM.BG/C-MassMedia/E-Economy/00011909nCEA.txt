Институт оценява икономическата свобода в четири балкански държави 
					08/09/2004
					Докладът на Института Фрейзър относно икономическата свобода по света за 2004 г. поставя Албания, България, Хърватия и Румъния в групата държави със средно равнище на икономическа свобода. 
					От Светла Димитрова за Southeast European Times в София - 08/09/04
 
					 
						
Годишният доклад на Института Фрейзър относно икономическата свобода класира 123 държави, фокусирайки се върху пет основни области: намеса на държавните структури, правна рамка и защита на правата на собственост, достъп до надеждни пари, международен обмен и регулиране. [The Fraser Group]
						Албания, България, Хърватия и Румъния тепърва трябва да полагат по-големи усилия, за да се присъединят към групата държави с голяма икономическа свобода, сочи докладът за 2004 г. на Института Фрейзър относно икономическата свобода. 
						Годишият доклад дава рейтинг и подрежда 123 държави в индекс на Икономическата свобода по света (ИСП), фокусирайки се върху пет основни области: обхват на държавната намеса, вкл. разходи, данъци и предприятия; правна рамка и защита на правата на собственост; достъп до надеждни пари; международен обмен и регулиране. Индексът използва 38 различни променливи, градирайки степента на икономическа свобода в отделните държави за всеки компонент по скала 0-10, като 10 е най-високата стойност. 
						С най-високия рейтинг - 8,7 от 10 - според индекса ИСП Хонг Конг заема първото място по икономическа свобода, следван от Сингапур с 8,6. Нова Зеландия, Швейцария, Обединеното кралство и САЩ делят трето място с 8,2. 
						България получава оценка 6,0 от 10 и се нарежда на 78-мо място заедно с Фиджи, Хаити, Иран и Шри Ланка. С рейтинг 5,9 Хърватия дели 83-то място с Бангладеш и Мароко. С 5,7 Албания заема 90-то място заедно с Китай, Нигерия и Пакистан, докато Румъния - 5,4 от 10 - се нарежда на 103-то място редом с Бенин, Чад и Сирия. 
						Четирите бълкански държави имат по-добри резултати в някои области и по-слаби в други. 
						Например, най-високите данни за България, Хърватия и Албания - съответно 8,3, 7,7 и 7,3 - са за "достъп до надеждни пари". Най-ниските рейтинги за България, Румъния и Хърватия - съответно 4,6, 4,5 и 4,1 - са за "обхват на държавната намеса: разходи, данъци и предприятия". Най-лошият резултат на Албания от 4,6 е за "свобода за международната търговия". Румъния има най-висока стойност от 7,2 при " регулация на пазара на кредити", но страната получава едва 4,5 за "правна рамка и гаранции за правата на собственост". 
						В страните с по-голяма икономическа свобода приблизителните стойности за размера на сивата икономика са ниски. Възможностите за корупция от страна на длъжностни лица са редуцирани там, където има по-малко регулации, данъци и тарифи, заявяват авторите на доклада. 
						Те твърдят, че икономическата свобода влияе и върху други аспекти на живота и е свързана с по-доброто човешко развитие, като това се доказва и от данните на ООН. С увеличаване на икономическата свобода, посочват авторите, грамотността на възрастните нараства, а честотата на детския труд намалява. Детската смъртност е също така много по-ниска в страни с голяма икономическа свобода. 
						Институтът Фрейзър, канадска независима организация, създадена през 1974 г., публикува първия си доклад за икономическата свобода по света през 1996 г. Тазгодишният доклад е осми поред.

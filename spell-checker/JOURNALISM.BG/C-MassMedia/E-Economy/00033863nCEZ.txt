Бизнес: Tурция очаква икономически растеж
					19/03/2010
					Министърът на икономиката на Турция предвижда ръст на БВП от повече от 3,5 % тази година. Още в деловите новини: ЕК одобри програма за стабилност на България; Хърватия планира да инвестира във вятърна енергийна централа; Сърбия сключи сделка с австрийска компания за проект за реконструкция на мост.
					 
						
Работник от стоманодобивната промишленост наблюдава топенето на метал в металургичния завод "Кардемир" в Карабук, Северозападна Турция. Правителството предвижда стабилен ръст на БВП тази година. [Гети Имиджис]
						
						Tурция ще регистрира ръст на БВП от повече от 3,5 % тази година, заяви в сряда (17 март) министърът на икономиката Али Бабакан. Той припомни, че МВФ е предвидил ръст на БВП от 3,7% за Турция, докато прогнозите на други международни финансови институции са предвидили ръст от 4,5%. 
						*** 
						Европейската комисия съобщи в сряда (17 март), че е одобрила програмата на България за стабилност и конвергентната програма. Според програмата общият държавен бюджет трябва да се балансира тази година и да регистрира лек излишък през 2011-2012 г.. 
						*** 
						
						Общогръцката федерация на хотелиерите призова членовете си в сряда (17 март) да намалят цените, за да привлекат повече местни туристи с оглед на по-ниските приходи от туризъм, очаквани тази година. Според федерацията гръцките туристи би трябвало да се възползват от същите по-ниски цени, предлагани на чуждестранните туристи. 
						*** 
						
						Хърватската енергийна компания "Кончар Електроиндустрия" ще инвестира 27,6 милиона евро в строителството на вятърна енергийна централа близо до Сплит, съобщи в сряда (17 март) директорът на компанията Даринко Баго. "Кончар" ще финансира проекта с 11 милиона евро от собствени средства, а останалите ще бъдат осигурени чрез заеми от търговски банки. Енергийната централа ще се състои от един 2,5 мегаватов генератор и 15 по-малки, 1 мегаватови генератори. 
						*** 
						
						Koсово и Черна гора планират да създадат съвместни групи за борба срещу укриването на данъци и контрабандата според споразумение за митническо сътрудничество, подписано във вторник (16 март). Това е третото споразумение, подписано от косовските митници. Другите са с Албания и Турция. 
						*** 
						
						Сърбия има добри шансове да се присъедини към СТО през 2011 г., заяви във вторник (16 март) сръбският министър на икономиката Младан Динкич. Динкич и Терухико Шинада, представител на японското посолство в Белград, подписаха протокол за приключване на преговорите с Япония по отношение на присъединяването на Сърбия към СТО. Белград подаде официална молба за започване на присъединителни преговори през декември 2004 г. 
						*** 
						
						Сръбската държавна компания за строеж на пътища "Путеви Сърбие" подписа сделка за 58 милиона евро с австрийската компания "Щрабаг" в понеделник (15 март) за преустройство на моста "Газела" в Белград. Реконструкцията трябва да започне след една седмица и ще продължи 22 месеца. ЕИБ подчерта, че отпускането на още 23 милиона евро ще зависи от това дали Сърбия ще спази задължението си да осигури подслон на ромската общност, която живее под моста. 
						*** 
						
						Хърватското правителство ще представи нови антикризисни мерки до края на месеца, заяви в понеделник (15 март) премиерът Ядранка Косор. Планът обхваща компании, които изпитват дългосрочни трудности още преди 1 юли 2009 г. Освен това кабинетът възнамерява да удвои усилията си срещу корупцията и да осигури по-строг контрол върху земеделските субсидии, заяви Косор. 
						
						(Различни източници -- 12/03/10-19/03/10)

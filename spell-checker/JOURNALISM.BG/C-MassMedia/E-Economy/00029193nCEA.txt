Страните от ЮИЕ се срещнаха, за да обсъдят икономическата криза и интеграцията в ЕС
					04/02/2009
					Представители на шест страни от региона се срещнаха в Белград и приеха декларация за съвместен подход към ЕС, както и за съвместни действия в условията на икономическа и енергийна криза.
					От Игор Йованович за Southeast European Times от Белград – 04/02/09 
 
					 
						
Регионални представители се срещнаха в Белград. [Сръбско правителство]
						Представители на шест страни от Югоизточна Европа се срещнаха във вторник (3 февруари) в Белград и се договориха, че е необходимо да обединят усилията си, за да ускорят интеграцията на региона в ЕС. Те отбелязаха, че трябва да преодолеят някои двустранни проблеми, за да направят асоциирането с ЕС по-ефективно и да посрещнат по-успешно икономическите предизвикателства.
						В общата им декларация се казва още, че страните от региона трябва да си сътрудничат тясно в условията на глобалната енергийна и икономическа криза. Освен сръбските представители, на срещата в Белград присъстваха висши държавни служители от Македония, Босна и Херцеговина (БиХ), Хърватия, Албания и Черна гора. 
						Присъстваха македонският вицепремиер, отговарящ за европейската интеграция, Ивица Боцевски, министърът на външната търговия и икономическите отношения на БиХ Младен Зироевич, държавният секретар на хърватското външно министерство, отговарящ за европейската интеграция, Давор Божинович, генералният секретар на албанското министерство на евроинтеграцията Арбен Касаху и черногорският помощник финансов министър Милорад Катнич. 
						Срещата премина под надслов „Европейската перспектива на Югоизточна Европа във време на предизвикателства – посрещане на икономическата и енергийна криза”. В своята декларация участниците призоваха ЕС да не изоставя района заради глобалната икономическа криза. 
						Представителите заявиха още, че глобалната криза не трябва да се отразява негативно на преходите на балканските страни и че тя не трябва да засяга тяхната европейска интеграция. Шестте балкански страни призоваха ЕС да има предвид и техните интереси, когато прилага Европейския план за икономическо възстановяване. 
						"Европейската комисия е подготвила пакет за солидарна подкрепа за Югоизточна Европа на обща стойност 120 млн. евро,” каза сръбският вицепремиер Божидар Джелич в ролята си на председател на конференцията. Той добави, че Европейската комисия признава както важността, така и проблемите на Югоизточна Европа.
						Според Джелич участниците в срещата са обсъждали възможността банките от ЕС да продължат да поддържат своите клонове на Балканите с цел опазване на регионалния банков сектор. Балканските държави ще кандидатстват и за някои енергийни проекти, тъй като тази година ЕС е отделил 3,6 милиарда евро за тази област.
						Участниците в конференцията заявиха също, че тази година ЕС ще обмисли завършването на евроинтеграцията на страните, които вече са започнали процеса – като Хърватия, откриването на присъединителни преговори с Македония и преразглеждане и отговор на заявлението на Черна гора за членство в ЕС. Те обсъдиха и потенциалния отговор на ЕС на заявленията за членство на Сърбия, БиХ и Албания.

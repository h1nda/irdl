Опасенията от птичи грип засегнаха румънската икономика
					20/10/2005
					Тревогите около птичия грип навредиха на румънското птицевъдство и ресторантьорство, както и на туризма по делтата на р. Дунав. 
					От Разван Амариеи за Southeast European Times от Букурещ – 20/10/05
 
					 
						
Румънски здравни работници унищожават птици в източното село Чамурлия де Жос. [AФП]
						"Главите им придобиват лилав цвят, дишането им става все по-трудно и по-трудно и след няколко часа са мъртви," каза жена от Чамурлия де Жос за домашните птици, страдащи от птичи грип. Други стопани от селото - първото място в Румъния, където бе открита болестта този месец - споделиха, че просто са изклали засегнатите пилета, патици и гъски и са ги изяли. "Не знаех, че ситуацията е толкова сериозна. Но месото беше добро, нямаше лош вкус или мирис," каза един от тях. 
						Местността бе незабавно поставена под карантина. Около 45 000 птици бяха умъртвени и на никого не бе разрешено да напуска Чамурлия де Жос или да приема външни посетители. Мерките не бяха лесни за прилагане - някои хора искаха да попречат на властите да им отнемат птиците, докато други не желаеха да остават в селото. 
						След първите случаи британски специалисти установиха, че щамът на грипа е от смъртоносния тип H5N1, за който мнозина се опасяват, че може да се разпространи бързо сред хората и да предизвика пандемия. Румънските отговорни служители откликнаха със засилени мерки и обявиха две области в района на Добруджа - Тулча и Констанца - за опасни зони. На два моста и три фериботни пункта на р. Дунав бяха инсталирани специални филтри, които дезинфекцират всички МПС, напускащи района. 
						"Междувременно освен Чамурлия де Жос, поставихме под карантина и още две села по Дунавската делта, Малиуч и Вултуру, където открихме умрели лебеди и домашни птици," каза пред репортери земеделският министър Георге Флутур. 
						Макар че селяните може да са яли поразени от грип птици, без да са изпитали вредни въздействия, тревогата от заразата засегна птицевъдната промишленост. "Продажбите ни намаляха с около 50 % за няколко дни и всякакъв износ бе забранен," казва Илие Ван, председател на Асоциацията на птицевъдите. Местата за продажба на кебаб и рестораните за бързо хранене, които разчитат основно на пилешко месо, също забелязаха намаляване на клиентите си, макар че много от тях не искат да го признаят. 
						В действителност, казват експерти, обработката на месо или яйца при температури над 70 градуса по Целзий унищожава вируса. "Аз ям пилешко месо или яйца ежедневно, но приготвени съобразно правилните предпазни мерки," каза президентът Траян Бъсеску в опит да намали паниката сред потребителите. 
						Освен птицевъдите, фабриките, ресторантите и магазините, птичият грип засегна и туризма по делтата на р. Дунав. Хиляди туристи, повечето от тях чужденци, обикновено пристигат през есента в района на лов или риболов. Мнозина сега са отменили пътуванията си. "Две трети от резервациите, които имах за миналия уикенд, не се потвърдиха, но ще е по-лошо, ако бъде засегнат сезонът на черноморските хотели през 2006 г. В този период от годината се подписват доворите с чуждите туроператори," каза Корнел Гайна, собственик на х-л "Корморан" на Дунавската делта. 
						Не всички сфери на бизнеса обаче са засегнати. Макар и в Румъния да не е регистриран случай на предаване на вируса H5 на хора, аптеките са продали над 1,5 милиона дози от антивирусната ваксина - толкова, колкото се продава през една типична зима. А те очакват и още заявки занапред.

Икономиката на Черна гора е изправена пред сериозни проблеми
					14/09/2011
					Нарастващият дълг и липсата на чуждестранни инвестиции пораждат риск от икономическа криза в Черна гора.
					От Неделко Рудович за Southeast European Times от Подгорица - 14/09/11
 
					 
						
Управителят на централната банка на Черна гора Радое Жугич. [Ройтерс]
						Икономиката на Черна гора регистрира растеж от 2 % през първата половина на годината, но експерти предупреждават, че страната трябва незабавно да ограничи вземането на заеми, за да не бъде премазана под тежестта на дълговата криза. 
						„Загрижени сме за темпа на нарастване на държавния дълг... Това е причина за сериозни проблеми в по-силни икономики в ЕС”, заяви управителят на централната банка Радое Жугич. 
						Прогнозният общ размер на дълга на Черна гора възлиза на 1,25 млрд. евро, или 45 % от БВП, като страната се нарежда на второ място в региона след Албания. Държавният дълг бързо нарасна, след като в началото на година правителството емитира облигации на стойност 380 млн. евро, за да плати заплатите и пенсиите. 
						 Междувременно по-рано този месец правителството взе допълнителен заем от Световната банка в размер на 59 млн. евро. 
						По данни на централната банка дейността на всяка четвърта фирма е блокирана заради невъзможност да изплаща своите задължения. Към месец юни 14 754 фирми – от 55 602 – с общ дълг от 302 млн. евро не са били в състояние да работят. 
						Също толкова тревожни са и данните за частния дълг. От общо 2 млрд. евро банкови заеми една четвърт, или 523 млн. евро, вероятно няма да бъдат изплатени. 
						Председателят на парламентарната комисия по икономика Александър Дамянович предупреждава, че непрестанното увеличаване на държавния дълг не подобрява икономическите резултати или стандарта на живот. 
						„Фактът, че националният дълг, който през 2006 г. беше около 700 млн. евро, е нараснал повече от два пъти през последните пет години, показва, че [се следва] политика, която може да постави Черна гора под робството на дълга. Налице е основателна загриженост, че се намираме в опасната зона на държавния банкрут”, каза Дамянович за SETimes. 
						Експертите са съгласни, че за да се избегне влошаване на задлъжнялостта, двигател на растежа трябва да бъдат чуждестранните инвестиции, а не заемите. 
						„В Черна гора се наблюдава застой в областта на преките чуждестранни инвестиции. През първите седем месеца преките чуждестранни инвестиции са намалели с 38 % в сравнение със същия период на миналата година”, заяви Жугич. 
						„Смятаме, че туризмът е дал тласък на други сектори”, заключи той. Експертите твърдят, че Черна гора се нуждае от 300 млн. евро годишни чуждестранни инвестиции, за да постигне устойчив бюджет. 
						Един от членовете на управляващата Социалдемократическа партия (СДП) настоява, че Черна гора трябва да предприеме спешни мерки, включително нов закон за насърчаване на чуждестранните инвеститори. 
						„Това включва данъчни, финансови и митнически облекчения, инфраструктура и безплатно ползване на земя”, заяви за SETimes Дамир Шехович от СДП. 
						Според анализатора Василие Костич силната зависимост на Черна гора от вноса, дефицита на пенсионните фондове и разходите за социални помощи, както и голямата държавна администрация, ще упражняват постоянен натиск върху устойчивостта на публичните финанси. 
						„Истината е, че държавният дълг ще продължи да нараства поради забавянето на възстановяването на световната икономика, особено в развитите европейски икономики, което се отразява на развитието на малките икономики като нашата”, каза Костич за SETimes. 
						„Ясно е, че проблемът с нарастването на дълга е комплексен и буди тревога. Не трябва да забравяме, че доверието в една държава зависи до голяма степен от нейната способност да обслужва дълга си, особено сега”, заяви Костич.

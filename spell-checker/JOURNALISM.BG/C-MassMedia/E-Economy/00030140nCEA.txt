Икономическата криза в Сърбия засегна Санджак
					04/05/2009
					Политици от сръбския район на Новопазарски Санджак искат финансови облекчения, за да се справят с икономическата криза.
					От Игор Йованович за Southeast European Times в Белград – 04/05/09
 
					 
						
Най-голямата община на Санджак, Нови Пазар, преживя силен икономически растеж през 1990-те години, но сега местните компании са принудени да прекратят дейността си. [europe-east.com]
						Глобалната икономическа криза засегна района на Новопазарски Санджак в Югозападна Сърбия. В района, който включва шест общини, безработицата е повече от 20%. Местните политици, които се безпокоят от опасността от вълнения, искат спешна помощ от Белград. 
						Общините на региона имат население от 200 000 души, половината от които са босненци - най-големият брой в страната. Най-голямата община на Санджак, Нови Пазар, преживя силен икономически растеж през 1990-те години с процъфтяващо производство на джинси. Вносът на евтини стоки от Китай и Турция обаче принуди местните текстилни компании да прекратят производството си. 
						Разногласията между двете водещи босненски партии, Демократическата партия на Санджак (СДП) и Партията на демократичното действие (СДАС), както и сблъсъците между активисти по време на местните избори през септември 2006 г. допълнително утежниха положението. Един активист загина при сблъсъците. За да се предотврати чувството на маргинализация, двете главни босненски партии са част от сръбското правителство. Постът на министър на труда и социалната политика принадлежи на Расим Ляич от СДП, докато Сюлейман Углянин от СДАС е министър без портфейл. 
						Когато стане въпрос за икономиката конкуриращите се партии говорят в един глас. Те предупреждават, че Санджак се нуждае от финансовата помощ на Белград, която обаче трудно може да се издейства при положение, че цялата страна е засегната от глобалната икономическа криза и се прилагат мерки на строги икономии. Напрежението е очевидно в преобладаващата ислямска религиозна общност на Санджак. Една фракцията подкрепя администрацията на Босна и Херцеговина, Риасет, докато другата призовава за самоуправление от мюсюлмани. Техните фракции също редовно прибягват до насилие една срещу друга. 
						Официалният представител на СДП Мунир Потурак каза за Southeast European Times, че продължителната криза може да радикализира обществото по различни начини, включително и религиозни. "Санджак вече е обременен от политически конфликти и разногласия вътре в ислямската общност, а хората са недоволни поради безработицата. При такива условия недоволните могат да бъдат манипулирани", предупреждава Потурак. 
						Той каза, че правителството трябва да помогне на гражданите на Санджак поне да запазят сегашния си жизнен стандарт и да ги информира какво прави, за да съживи икономиката и да възстанови доверието в централната администрация. 
						 "Хората трябва да вярват на правителството, за да излязат от това положение", каза Потурак. 
						Представителят на СДАС Есад Джуджевич каза, че "някои форми на радикализъм" вече са очевидни като резултат на глобалната криза, така че разходите на Белград за икономиката на Санджак и за инфраструктурата са необходими. 
						Един зловещ знак за крехкостта на Санджак бе арестът на петима членове на радикалното движение на уахаби през март 2007 г. Твърди се, че те са планирали убийството на няколко политици на Санджак като част от конспирация за подкопаване на конституционната система на Сърбия.

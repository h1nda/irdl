Румъния се надява ЕС да я признае за функционираща пазарна икономика 
					21/09/2004
					Наличието на функционираща пазарна икономика е едно от ключовите изисквания, които страна, кандидат за членство в ЕС, трябва да изпълни за финализиране на присъединителните си преговори. Румъния се надява, че в предстоящия си доклад ЕС ще заключи, че страната е изпълнила този критерий.
					(Уол Стрийт Джърнъл, Ромпрес, Медиафакс, Делегация на Европейската комисия в Румъния - 20/09/04;СИЕвропа - 16/09/04; ЮрАктив - 03/09/04)
 
					 
						
Румънският президент Йон Илиеску заяви в понеделник (20 септември), че страната му ще приключи присъединителните преговори с ЕС до края на годината, което ще позволи на Румъния да се присъедини към Съюза през 2007 г. [АФП]
						Главният преговарящ на Румъния с ЕС Василе Пушкаш изрази надежда в понеделник (20 септември), че предстоящият доклад на Европейската комисия (ЕК) ще признае съществуването на функционираща пазарна икономика в страната - ключово изискване, което Румъния трябва да удовлетвори, за да привърши присъединителните си преговори със Съюза. 
						 "Надяваме се, че в доклада за напредъка на страната, който ще се публикува на 6 октомври, Румъния ще бъде определена като функционираща пазарна икономика с формулировката, че ако реформите продължават, тя ще има пълен капацитет да функционира в условията на вътрешния пазар на ЕС към дататта на своето влизане в ЕС, " заяви Пушкаш в съобщение за пресата. 
						Румъния, която до този момент е затворила 25 от общо 31 преговорни глави, иска да приключи преговорите си за членство с Брюксел до края на тази година с оглед влизане в ЕС през 2007 г. заедно с България. 
						В прес съобщение, публикувано също в понеделник, ръководителят на делегацията на ЕК в Румъния Джонатан Шийл, заяви, че предстоящият доклад ще се фокусира върху статута на функционираща пазарна икономика, един от двата икономически подкритерия за членство. Удовлетворяването на втория - капацитет за справяне с конкурентния натиск и пазарните сили в рамките на Съюза - ще се изисква към 2007 г. , допълни той. 
						България бе призната за функционираща пазарна икономика през 2002 г. като в доклада на ЕК се посочваше, че "тя трябва да бъде в състояние да се справи с конкурентния натиск и пазарните сили в рамките на Съюза в средносрочен план, при положение, че продължава да прилага своята програма от реформи, за да отстрани оставащите трудности." България приключи преговорите си със Съюза по-рано тази година. 
						В своя редовен доклад за Румъния миналата година, ЕК призова към по-енергично и устойчиво приложение на структурните реформи и посочи, че страната "би могла да се разглежда като функционираща пазарна икономика след като продължи решително осъществяването на добрия напредък. "
						Макар че даде висока оценка на постигнатите до момента реформи, ЕК изтъкна, че са необходими разумна фискална политика и политика на доходите , както и по-нататъшно намаляване на квазифискалния дефицит. Тя също така призова страната да продължи реформата в сектора на разходите, да подобри събирането на данъците, да ликвидира губещите предприятия, да се справи с продължаващото натрупване на непогасени задължения към бюджета и в енергийния сектор, както и да установи цени на природния газ, които точно отразяват краткосрочните и дългосрочните разходи. 
						В реч пред членовете на Комисията по външна политика на Европейския парламент в края на август комисарят на ЕС по разширяването Гюнтер Ферхойген каза, че би било "провал", ако Румъния не успее да приключи преговорите си до края на декември. "Имаме още една година, за да гарантираме, че Румъния може да се присъедини към 1 януари 2007 г.," посочи Ферхойген. 
						В понеделник обаче румънският президент Йон Илиеску изрази решимостта си неговата страна да приключи присъединителните преговори до края на тази година. Той подчерта усилията на Румъния да осъществи реформи през последните две години, както и стимулите, които се предлагат за чуждестранните инвеститори. Президентът призна, че правителството има още два месеца за упорита работа, в които да убеди Европейската комисия да приключи преговорите.

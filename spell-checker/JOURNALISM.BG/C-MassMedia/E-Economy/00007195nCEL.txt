Централната банка на Турция намали лихвените проценти
05/06/2003
 
АНКАРА, Турция -- Турската централна банка намали лихвения процент с три пункта на 41% в сряда (4 юни), след остра критика от страна на премиера Реджеп Тайип Ердоган. Турският премиер обвини банката, че не се намесва, за да спре поскъпването на лирата спрямо долара, което се отразява негативно на износа на страната. Банката заяви, че е решила да намали лихвения процент, по-скоро защото е спаднала инфлацията, отколкото за да отрази развитието на международните валутни пазари. Официалните данни сочат, че потребителските цени са нараснали с 1.6% през май, с което инфлацията за 12 месеца е достигнала 30.7%.
Също в сряда Турция и Световната банка постигнаха споразумение относно проект на закон за обществените поръчки. Законът ще бъде внесен в парламента до следващата седмица. Според законопроекта, извън сферата на действие на неговите клаузи са поставени институциите, функциониращи в областта на енергетиката, водоснабдяването, транспорта и телекомуникациите. (АФП, Анадолска агенция - 04/06/03)

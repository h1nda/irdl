МВФ призовава Румъния да редуцира бюджетния си дефицит и да даде тласък на реформите
28/07/2004
МВФ оцени високо макроикономическата политика на Румъния, както и напредъка в структурните реформи, като призова същевременно за повече усилия за поддържане на силния икономически растеж на страната.
(МВФ, Ройтърс, AFX, РСЕ/РС, Медиафакс - 27/07/04)
 
 
Румънски жени се редят на опашка за работни места в Букурещ. Разумната политика на доходите е от критична важност за запазване на макроикономическата стабилност, заяви МВФ във вторник (27 юли). [АФП]
Макар че даде висока оценка на Румъния за разумната й макроикономическа политика и напредъка в структурните реформи през последните три години, МВФ посочва, че са нужни повече усилия в тези сфери с оглед поддържане на силен икономически растеж.
Според прогнозите на МВФ реалният растеж на БВП на Румъния ще достигне 5 % тази година в сравнение с 4.9 през 2003 г.
"Поддържането на силен растеж в средносрочен план ще изисква повече усилия за приключване на макроикономическата стабилизация и за ускоряване на структурната реформа," се казва в съобщение на МВФ, публикувано във вторник (27 юли), след консултации с Букурещ по-рано този месец.
Подчертавайки важността да се поддържа строга фискална политика през следващите години, Фондът призова правителството да намали бюджетната дупка с оглед овладяване на инфлацията и да поддържа дефицита по текущите сметки в безопасни граници.
Румъния успя да снижи бюджетния си дефицит от 2.6 % през 2002 г. на 2.3 % през 2003 г., а МВФ призовава властите да го свалят под 2 % от БВП в средносрочен план. Междувременно инфлацията спадна от 40.7 % през 2000 г. на 14.1 % през 2003 г. и се очаква тя да се снижи допълнително до годишна стойност от 9.0 % през 2004 г. Засиленото вътрешно потребление миналата година увеличи дефицита по текущата сметка до 5.9% , което отразяваше бързото нарастване на кредитите за частния сектор и голямо увеличение на минималните заплати през януари 2003 г.
Разумната политика по доходите е от критична важност за поддържане на макроикономическата стабилност, посочи МВФ, призовавайки властите да съобразяват договорените заплати при колективните трудови договори с нарастването на производителността. Фондът освен това призова властите да избягват нови реални увеличения на минималната заплата, тъй като това може да засили натиска на търсенето и да влоши конкуретноспособността на Румъния.
МВФ призова освен това към продължаване на усилията за елиминиране на квазифискалните дейности в държавните предприятия (ДП). Той приветства прогреса при румънската приватизация през последните три години и плановете на правителството да предложи повечето от ДП извън енергийния сектор за продажба до края на 2004 г.
Макар приватизацията на енергийния сектор в Румъния да е бавна, изтъкна МВФ, няколко ключови проекта са на път да бъдат приключени. Особено важна е приватизацията на най-голямата румънска компания, производителят на нефт и газ Петром.
Фондът даде висока оценка на правителството и на отбелязания напоследък прогрес в подобряване на бизнес климата, включително съдебната реформа и на прилагането на мерки в борбата срещу корупцията.
"За да се привлекат повече частни инвестиции ще бъде важно да се поддържа ходът на институционалните реформи, да се засили още повече борбата срещу корупцията - особено чрез повече усилия за укрепване на независимостта и ефективността на съдебната система - както и да се увеличи прозрачността при приватизацията и обществените доставки," посочи Фондът.
Той призова освен това властите "да поддържат темпа на тази политика до общите избори през ноември и непосредствено след тях. "

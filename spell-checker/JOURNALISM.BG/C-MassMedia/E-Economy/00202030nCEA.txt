Оптимизъм относно икономическите перспективи на Македония
					07/11/2011
					Въпреки тежкото икономическо положение на Гърция Македония запазва положителна икономическа перспектива, основана на растеж.
					От Горан Трайков за Southeast European Times от Скопие -- 07/11/11
 
					 
						
Икономическият министър Вальон Сарачини (вдясно). [Македонско министерство на икономиката] 
						Вальон Сарачини стана министър на икономиката на Македония миналия месец юли. По-рано той е работил пет години в престижния Американски колеж в Скопие. 
						Сарачини е експерт по мениджмънт и е получил магистърска степен от същия университет. В светлината на кризата и несигурността в съседна Гърция кореспондентът на SETimes разговаря с министър Сарачини за състоянието на македонската икономика. 
						
						SETimes: Какви са последиците за Македония от гръцката и европейската икономическа и финансова криза? 
						
						Вальон Сарачини: Въпреки отрицателните събития в Гърция и като цяло в Европа, на фона на предупрежденията за нова световна икономическа криза, по-лоша от тази през 2008 г., и блокадите по гръцката граница поради стачките, Македония досега успява да устои на рисковете за своята икономика. 
						Ние очакваме растежът донякъде да забави темповете си поради европейската криза, тъй като европейските страни са най-големите ни бизнес партньори. Но нашата икономика и банкова система са добре подготвени за кризата и очакваме растежът да преодолее очакваната стойност от 3,5 % тази година. Промишленото производство отбеляза ръст от 9,2 % в сравнение с 2010 г., което сочи, че икономиката се е възстановила бързо. Търсенето на македонски продукти в чужбина се стабилизира. Ако обаче се разиграе най-лошият сценарий, ние сме готови да го посрещнем с пълния набор от мерки, съгласувани с деловите среди, точно както беше през 2008 г. 
						
						SETimes: Какви мерки ще предприеме Македония? 
						
						Сарачини: Много е важно да запазим макроикономическата стабилност. Това е съгласувано и одобрено от нашите международни партньори като Световната банка. Новата правителствена програма се занимава с ключови приоритетни въпроси, като взема под внимание настоящото положение и се съсредоточава върху подпомагането на конкурентоспособността. 
						Правителството следи отблизо събитията на пазарите и редовно обменя информация с частния сектор, за да отговори адекватно на всички предизвикателства, но също така следва политика на положителен икономически растеж. В предходната фаза на кризата имаше намаление на растежа, износа и заетостта. Ние обаче своевременно приложихме антикризисни мерки и се възстановихме бързо. 
						Някои от политиките включват намаляване на външния и вътрешния дълг, увеличаване на капиталовите инвестиции, съживяване на промишлеността и строителството, както и реализиране на нови проекти от пътната и железопътната инфраструктура и в енергетиката. 
						Ако външната криза се задълбочи и окаже негативно влияние върху нашата икономика, ще въведем нов пакет от мерки за подпомагане на водещите предприятия в зависимост от нуждите им. 
						
						SETimes: Какви са икономическите приоритети на Македония? 
						
						Сарачини: Икономически растеж. Накратко, стимулиране и разнообразяване на производството и износа; насърчаване на инвестициите и иновациите, както и подобряване на деловия климат; засилване на ролята на МСП и намаляване на енергийната зависимост. 
						Перспективите на Македония за устойчиво развитие са заложени в насърчаването на знанието, сътрудничеството и предприемаческия дух. Моята цел е да продължа да прилагам стратегическите документи и да подобрявам сътрудничеството сред деловите и научните среди и правителството. 
						
						SETimes: Как ще се отрази на Македония пълната либерализация на енергийния пазар догодина? 
						
						Сарачини: Дейностите в енергийния сектор се регулират от Закона за енергията, влязъл в сила през февруари тази година, който транспонира 12 директиви и три регламента от европейското законодателство. 
						Съгласно договора за създаване на енергийната общност всички потребители трябва да придобият право за избор на собствени доставчици на електроенергия и природен газ от началото на януари 2015 г. 
						Големите консуматори, които са пряко свързани с електрическата мрежа, ще останат такива. Всички други консуматори на електроенергия и природен газ - освен домакинствата - ще добият право на избор в периода на преход, докато пазарите не се отворят в средата на 2012 г. В този период ще се изготвят правилниците за прилагане на законите, с което ще се завърши правната и нормативна рамка. 
						
						SETimes: Туризмът превърнал ли се е в стратегически сектор на развитие? 
						
						Сарачини: Туризмът със сигурност е сектор на растежа. Общият брой на туристите се е увеличил с 9,1 % тази година, а също така и продължителността на престоя им. Вследствие на това притокът на чуждестранна валута през първата половина на тази година се е увеличил с 18,5 %.
						Поради повишеното търсене работните места, свързани с туризма, са се увеличили с повече от една трета тази година, сравнено със същия период на 2010 г. 
						Вече са предприети много мерки, като намаляване на ДДС от 18 % на 5 % за хотелските и ресторантьорските услуги. Ще продължим да субсидираме "организираните пътувания на чуждестранни туристи" с увеличаване на броя на чартърите от Холандия, Финландия и Израел и включване на промоционални полети от Чехия и Русия. 
						В партньорство със Световната организация за туризъм ще бъде въведена нова "сателитна сметка в туризма" за определяне на точния брой на туристите, притока на чуждестранната валута, както и за да имаме по-добра представа за потребностите на потребителите. 
						Също така планираме да приложим преработената Национална стратегия за развитие на туризма - повишавайки количеството и качеството на съоръженията и класацията им, както и да изготвим проучване за развитието на планинския туризъм. 
						Правителството ще продължи да развива концепцията на "съвместния брандинг" на Македония като туристическа дестинация и популяризирането на клипове на определени теми или сектори в световните медии. 
						
						SETimes: Какви са прогнозните чужди инвестиции в Македония? 
						
						Сарачини: Македония е започнала значителни инфраструктурни проекти, които служат като катализатор на проекти в други сектори. Очаквам, че чуждестранни - както и местни - компании ще инвестират в свободните зони за развитие на технологиите и промишлеността, особено в Скопие, Тетово и Битоля. 
						Въз основа на приложените мерки и заплануваните дейности в новата правителствена програма предвиждаме размерът на инвестициите до 2015 г. да достигне около 30 % от БВП, или годишен инвестиционен коефициент от 7-10 %. Стига да няма нова световна финансова и икономическа криза, очакваме съвкупният приток на преки чужди инвестиции да достигне над 2 милиарда евро до 2015 г. 
						Голям принос към този растеж ще имат публичните инвестиции, които ще бъдат между 4 и 5 % от БВП. Повишеното доверие на чуждите инвеститори в Македония и предимствата, които страната предлага в свободните зони, ще допринесе за ръст на преките чужди инвестиции. 
						В резултат на вече започналите и бъдещи инфраструктурни проекти очакваме среден годишен растеж в строителството от 7,5 % и 6-8 % в промишлеността, както и спадане на безработицата под 25 %. 
						Селското стопанство, стимулирано от субсидиите и фондовете по ИПА, се очаква да отбележи среден ръст от 5 %. 
						В резултат на растежа на износа и преките чужди инвестиции брутните запаси от чуждестранна валута през периода 2011-2015 г. ще се увеличат и запазят на нивото, достатъчно да покрие за четири до пет месеца вноса на стоки и услуги, което ще способства за стабилността на обменните курсове на чуждестранни валути.

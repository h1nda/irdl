Румъния и Хърватска обсъждат разширяване на икономическото сътрудничество
30/01/2003
Разширяването на двустранното икономическо сътрудничество бе една от основните теми, които румънският министър-председател Адриан Настасе обсъди в Загреб с хърватския си колега Ивица Рачан по време на еднодневното си официално посещение в сряда (29 януари).
(Ромпрес - 30/01/03; Ройтерс - 29/01/03)
 
 
Разширяването на двустранното икономическо сътрудничество бе една от основните теми, които румънският министър-председател Адриан Настасе обсъди в Загреб с хърватския си колега Ивица Рачан по време на еднодневното си официално посещение в сряда (29 януари). Отбелязвайки цялостното подобрение в диалога между двете страни, довело да удвояване на търговския стокообмен през 2002 г., двамата дипломати се съгласиха, че в бъдеще може да се очаква още по-голям растеж.
Един от най-важните проекти, обсъдени от Настасе и Рачан, беше петролопровода Констанца-Омишал, свързващ Черно море със северното крайбрежие на Адриатическо море. Отбелязвайки потенциалните ползи за целия регион, двамата лидери подчертаха важността на ускоряването на работата по неговото завършване.
"Желанието ни е да започнем експлоатацията на петролопровода Констанца-Омишал възможно най-скоро", заяви Настасе след разговорите.
Терминалът в Омишал може да приема най-големите танкери, с товарен капацитет от половин милион тона суров нефт. Омишал е краен пункт и на друг петролопровод, Дружба-Адрия, свързващ руските нефтени находища с Адриатическо море, чийто капацитет е до 300 000 барела на ден.
Обсъждайки опасенията на местните дружества за защита на околната среда относно евентуални разливи на нефт и екологични щети за адриатическото крайбрежие, което е главен източник на приходи от туризъм за Хърватска, Рачан представи уверения, че двата проекта ще бъдат осъществени в съответствие с екологичните стандарти. Настасе заяви, че очаква амбициозният проект за довеждането на каспийския нефт в региона да заинтересова и други балкански страни.
"Хърватска възнамерява да получи одобрението на страните от региона, без което не могат да се създадат добри условия за осъществяване на проекта", каза Рачан.
На срещата бяха обсъдени и други области за сътрудничество, включващи енергийния сектор, тежката промишленост, електрониката, нефтохимическата промишленост и фармацевтиката. Беше отбелязано, че присъединяването на Хърватска към Централноевропейското споразумение за свободна търговия (CEFTA) обезпечава устойчиво развитие на двустранните отношения.
Според Настасе съществуват възможности и за подобряването на бизнес-отношенията между двете страни, като създаване на смесени предприятия, насърчаване на взаимните инвестиции и други инициативи.
По-късно двамата премиери присъстваха на откриването на румънско-хърватския икономически форум, след което бе подписано споразумение за сътрудничество между Румънската търговско-промишлена палата и Загребския панаир.
Настасе се срещна и с хърватския президент Стипе Месич и председателя на парламента Златко Томчич и изтъкна подкрепата на неговата страна за кандидатурите на Хърватска за присъединяване към ЕС и НАТО. Той заяви, че те ще допринесат за обединяването, стабилизацията и напредъка в Европа, както и за укрепването на евроатлантическите връзки.

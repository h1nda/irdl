Хърватия и Турция ще засилят икономическото сътрудничество
04/07/2003
 
ЗАГРЕБ, Хърватия -- Президентите на Хърватия и Турция Стипе Месич и Ахмет Недждет Сезер заявиха на бизнес-конференция в Загреб в четвъртък (3 юли), че двете страни търсят пътища за развитие на икономическото сътрудничество. Сезер отбеляза, че не е доволен от годишния обем на търговията между Турция и Хърватия, който е по-малко от 50 млн. дол. Той изрази надежда, че споразумението за свободна търговия, което влезе в сила във вторник, ще увеличи стокообмена. Сезер също се срещна с премиера Ивица Рачан и председателя на парламента Златко Томчич, пред които изрази пълна подкрепа за стремежите на Хърватия да влезе в НАТО. В петък той ще посети адриатическия курортен град Дубровник. (Медиа Скан - 04/07/03; AФП, НИНА, Би Би Си , Анадолска агенция - 03/07/03)

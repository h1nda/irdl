Управителят на националната банка на Сърбия: Нещата застават по местата си.
					27/09/2004
					С оглед решаване на проблема с увеличеното търсене на чуждестранна валута Националната банка на Сърбия (НБС) предприе три много дискутирани стъпки, говорещи за привързаността й към макроикономическата стабилност: увеличи законните резерви на търговските банки от 3 на 21%, вдигна лихвения процент на държавните бонове, предприе ускорено изтегляне на депозитите на НБС, за да намали обема на паричното предлагане. Управителят на НБС Радован Йеласич говори за различните аспекти на дейността на банката в това специално интервю за Southeast Еuropean Times.
					От Георги Митев-Сантек за Southeast European Times от Белград - 27/09/04
 
					 
						
Управителят на националната банка на Сърбия Радован Йеласич. [АФП]
						След период на обърканост, Националнта банка на Сърбия (НБС) възстанови ролята си в монетарната политика, предприемайки три значителни, но в никакъв случай не популярни стъпки, за да спре увеличеното търсене на чуждестранна валута. Законните резерви на търговските банки бяха увеличени от 3 на 21%, с което се намали динарната ликвидност на банките. Лихвените проценти на държавните бонове бяха вдигнати и по този начин станаха по-привлекателни за инвеститорите, отколкото покупките на чуждестранна валута. И най-накрая, паричното предлагане бе съкратено чрез ускорено изтегляне на банковите депозити на НБС. При помощта на тези мерки централната банка показа привързаността си към макроикономическата стабилност и поддържането на планиран процент на инфлация. Управителят на НБС Радован Йеласич неотдавна даде интервю на кореспондента на Southeast European Times Георги Митев-Сантек и се спря на различните аспекти на дейността на банката.
						
Southeast European Times: Централната банка предприе новите стъпки по-малко от месец след президентските избори, които общо се оценяват като референдум за управляващата коалиция. До какава степен се оказва политически натиск върху централната банка?
						
Йеласич: Не е имало значителен политически натиск и се надявам, че няма да има такъв в бъдеще. Мисля, че всеки съзнава, че най-важното нещо е макроиномическата стабилност. Правителството също трябва да приеме непопулярни мерки и обяви, че ще съкрати бюджетните разходи. Ние не действахме "политически" даже в навечерието на президентските избори, нито пък планираме да действаме по подобен начин в бъдеще. Аз бях критикуван, когато НБС бе единствена опозиция на сегашния бюджет, главно поради високите размери на субсидиите и заплатите в държавния сектор. Сега всичко застава на мястото си. 
						
SE Times: Говори се, че Вие ще направите всичко, което е във Вашите компетенции, за да поддържате планирания процент на инфлация и обменния курс на динара. Означава ли това, че няма да преразгледате предвижданите 8,5% инфлация?
						
Централната банка на Сърбия предприе стъпки, за да противодейства на увеличеното търсене на чуждестранна валута. [Архив]
						
Йеласич: Ние нямаме намерение да увиличаваме планирания процент, но е ясно сега, че ще приключим годината с ниво, което е по-високо от предвижданото. Външни шокове, като рязкото покачване на цените на нефта и металите, също оказаха влияние на това. Една трета от 6,6-те % инфлация, което е нивото, достигнато през първите седем месеца на тази година, се дължи на тези поскъпвания. 
						
SE Times: Според анализаторите световните цени на нефта могат да достигнат $80 за варел до края на тази година. Ще означава ли това над 10% инфлация в Сърбия? 
						
Йеласич: Не означава обезателно това. Вярно е, че 10% поскъпване на цената на дребно на бензина може да увеличи инфлацията грубо казано с 0.8%, но това може и да не стане. По-голямата част на цената на дребно се основава на митата, акциза и данъците. Нещата могат да се изгладят, така да се каже, между еврото, което ние "изнасяме" и долара, който "внасяме" чрез нефта. Но цените на нефта и разликата долар-евро са проблеми за всички, включително и за европейските централни банки. 
						
SE Times: Освен ежедневната борба за стабилност, Вие също така водите дългосрочна битка за съживяване на сръбските банкови и застахователни сектори. Има ли напредък в тези области? 
						
Йеласич: Нещата се движат. В момента ние сме в тръжна процедура за продажбата на първата голяма банка - Юбанка - една от 15-те банки, в които държавата притежава акции. И други големи банки трябва да преминат през подобна процедура, тъй като притежаването на акции не означава само по себе си собственост, но също и управление и отчетност. Правителството трябва да си свърши работата в тази област и най-сетне да приеме обща стратегия по въпроса какво да прави със своите акции. Ние току-що започнахме изпълнението на задачата за регулиране на застрахователния сектор и се готвим за пълно прочистване. 
						
SE Times: Държавният дълг бе значително намален от опрощаването на дългове от кредиторите в Парижкия и Лондонския клуб. Означава ли това, че Сърбия се приближава до първия си международен финансов рейтинг? 
						
Йеласич: Преструктурираният ни дълг по линия на Лондонския клуб вече се търгува на вторичния пазар с неофициален рейтинг Б+. До края на годината ние трябва да обсъдим това с Лондонския клуб и рейтинговите институции и да получим официален рейтинг. Тъй като по силата на сегашните ни договорености с МВФ ние не можем да получаваме кредити с търговски условия, рейтингът преди всичко ще означава окуражаване на инвеститорите, защото това е доказателство за намаляване на инвестиционния риск. Това ще има последици и за нашите компании, които търсят кредити в чужбина. Ефектът трябва да се почувства и сред международните гаранционни фондове, като германския Хермес, например, който в момента ни поставя в категория 7 - най-ниската в Европа.

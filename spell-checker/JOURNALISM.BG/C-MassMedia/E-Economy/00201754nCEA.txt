Ръководителят на Световната банка предупреждава за "нова опасна зона"
					15/08/2011
					Вълнението на пазарите разклати доверието на инвеститорите, каза в неделя президентът на Световната банка Робърт Зелик.
					(УСД, РТТНюз, ЮПИ, Гардиън, Си Ен Ен, Сидни Морнинг Хералд, Шпигел, Уест Острейлиън - 15/08/11; AФП, Телеграф, Сан Франсиско Кроникъл, Блумбърг, Ню Йорк Таймс - 14/11/08; Гласът на Америка - 13/08/11)
 
					 
						
"Сходството между някои събития в Европа и Съединените щати накара много участници на пазара да загубят доверие в икономическото лидерство на някои от основните страни," каза Зелик. [Ройтерс]
						Глобалната икономика навлезе в "нова опасна зона", предупреди в неделя (14 август) в Сидни президентът на Световната банка Робърт Зелик. 
						В обръщение към членовете а Азиатското общество на ежегодна вечеря в най-големия австралийски град той каза, че сътресението на световните финансови пазари този месец е подкопало доверието на инвеститорите. 
						"Това, което се случи през последните две седмици, е, че сходството между някои събития в Европа и Съединените щати накара много участници на пазара да загубят доверие в икономическото лидерство на някои от основните страни," каза Зелик. 
						Фондовите пазари и пазарите на облигации изпаднаха в смут на фона на предупрежденията, че кризата с дълга, която обхвана Гърция и Ирландия, вече се разпространява и към много по-големи икономики в еврозоната, Италия и Испания. Друг фактор, подклаждащ страховете, бе решението на "Стандард енд Пуърс" да свали кредитния рейтинг на Съединените щати от ААА на АА+. 
						Франция, втората по големина икономика сред 17-те членки на ЕС, използващи еврото за своя валута, също стана обект на слухове миналата седмица относно кредитния си рейтинг. 
						"Мисля, че тези събития, съчетани с някои други слабости в естеството на възстановителния процес, ни тласнаха към нова опасна зона. И не казвам тези думи необмислено," каза Зелик. 
						В изказване пред репортери по-късно в неделя шефът на Световната банка подчерта необходимостта от решителни действия за успокояване на играчите на пазара. 
						"Би било важно първостепенните икономически играчи да направят крачки както в краткосрочен, така и в дългосрочен план, за възстановяване на доверието," каза той, призовавайки европейските лидери да осъществят структурни реформи за увеличаване на производителността, разкриване на работни места и свободна търговия. 
						Еврозоната е изправена пред по-сериозни проблеми от Съединените щати, тъй като решенията на правителствата и централните банки често се случват "с един ден закъснение", каза президентът на Световната банка. 
						Ако затъналите в дългове държави като Гърция и Португалия са неспособни да покажат перспективи за растеж, тогава кризата в еврозоната вероятно ще продължи, е отбелязал още Зелик, цитиран от електронното издание за бизнес "РТТНюз". 
						Междувременно филантропът и милиардер Джордж Сорос предложи и двете южноевропейски страни да напуснат не само еврозоната, но и ЕС. 
						"Мисля, че европейските власти подходиха достатъчно погрешно към гръцкия проблем, така че това може и да е най-доброто решение," каза той в интервю за германското списание "Шпигел", чийто превод на английски език ще бъде публикуван в понеделник. "Европа, еврото и финансовата система могат да преживеят напускането на Гърция. Те могат да преживеят и напускането на Португалия." 
						Според известния финансов инвеститор въвеждането на еврооблигации е единственото решение на дълговата криза, която е обхванала 17-членния клуб. 
						"Просто няма друга алтернатива. Ако еврото се провали, това ще причини банкова криза, която ще бъде напълно извън контрола на финансовите власти," каза Сорос. 
						Произтичащата от това световна ситуация би могла да "напомни много на Голямата депресия от 30-те години на миналия век, която също бе причинена от банкова криза", излязла от контрол, каза той. 
						Предупрежденията на Сорос и Зелик идват в навечерието на спешните разговори между лидерите на двете най-големи икономики в еврозоната, германският канцлер Ангела Меркел и френският президент Никола Саркози, които трябва да се срещнат във вторник.

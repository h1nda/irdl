Икономическият растеж предизвика спорове в Албания
					26/01/2009
					Икономическият растеж на Албания през 2008 г. продължава да бъде гореща тема за премиера, неговия министър на финансите, политическата опозиция, МВФ и Световната банка.
					От Йонилда Кочи за Southeast European Times от Тирана – 26/01/09
 
					 
						
Албанският премиер Сали Бериша е критикуван за "оптимистичните" му данни за икономическия растеж. [Гети Имиджис]
						Премиерът Сали Бериша получи остри критики, след като се похвали с високия икономически растеж на Албания за миналата година. Той твърди, че през 2008 г. БВП е нараснал с 9,9 %, но МВФ, Световната банка и членове на правителството са на различни позиции за действителния растеж. 
						Бериша предизвика недоверието на критиците за първи път през юли. "Твърдо съм убеден, че Албания ще има двуцифрен икономически растеж през 2008 г.", заяви Бериша по време на среща на членове на неговата Демократическа партия. 
						 Преди седмици Албанският статистически институт (ИНСТАТ) публикува своя тримесечен доклад, посочвайки 9,9 % очакван годишен растеж на БВП за първите три тримесечия на 2008 г. и последното тримесечие на 2007 г. "Този растеж е подкрепен от повишения принос на телекомуникационните и други услуги", включително туризма и строителството на магистралата между Албания и Косово, се казва в доклада. 
						Министърът на финансите Ридван Боде открито оспори твърдението на Бериша на заседание на Комисията по стратегическо планиране по-рано този месец, като според него очакваният растеж през 2008 г. ще бъде "7 до 8 %". 
						МВФ също отхвърли “розовата” статистика за растежа на ИНСТАТ и съобщи, че очаква 6 % ръст през 2008 г., тъй като световната криза се е отразила отрицателно на Албания през последното тримесечие. 
						"Тримесечният БВП отразява също легализирането на икономиката, което означава, че повече фирми преминават от неформалния към официалния сектор, а това по същество не означава икономически растеж", заяви постоянният представител на МВФ за Албания Ан Маргарет Уестин. 
						Директорът на Световната банка за страната Камий Нуама изрази несъгласие. "Много е важно да се разбере, че съществува разлика между оценките на тримесечния БВП, които показват накъде върви икономиката, и оценката на годишния БВП, която се ... основава на цялото производство на икономиката през годината ", заяви Нуама в телевизионно интервю. "Двете може да се разминават съществено." 
						Политическата опозиция и икономистите в Албания свързват “оптимистичните” икономически твърдения на Бериша с изборите тази пролет. 
						"Това прилича на направена заради изборите грешка. Все още не разполагаме с официалните данни за растежа на БВП през 2007 г. Защо да бързаме да потвърждаваме тези за 2008 г.?", пита Джерджи Филипи, икономист от Европейския университет в Тирана по време на телевизионно интервю. 
						"Колкото по-реалистично правителството оцветява албанската икономика, толкова по-лесно става след това да се предприемат подходящите мерки за намаляване на риска от световните кризи", заяви бившият министър финансите Арбен Малай.

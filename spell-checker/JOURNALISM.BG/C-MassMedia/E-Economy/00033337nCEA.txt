ЕС даде на Румъния още една година да намали бюджетния си дефицит
					09/02/2010
					Приветствайки усилията на Румъния за овладяване на бюджетния дефицит, Европейската комисия даде още време на страната.
					(Финанчиарул, Найн o'клок - 09/02/10; АФП, Ройтерс, ДПА, Медиафакс, Hotnews.ro, Европейска комисия - 08/02/10)
 
					 
						
"Румъния положи сериозни усилия, за да ограничи влошаването на бюджетния дефицит и да запази макроикономическата стабилност през последната година", заяви еврокомисарят по финансовите въпроси Хоакин Алмуния. [Гети Имиджис]
						Европейската комисия (ЕК) предложи в понеделник (8 февруари) даденият на Румъния краен срок за съкращаване на бюджетния дефицит да бъде удължен с една година до 2012 г. поради тежкия икономически спад. 
						"Румъния положи сериозни усилия, за да ограничи влошаването на бюджетния дефицит и да запази макроикономическата стабилност през последната година", заяви напускащия длъжността еврокомисар по финансовите въпроси Хоакин Алмуния. "Влошаването на икономическата ситуация след даването на първоначалните препоръки оправдава удължаването на срока с една година." 
						Обявявайки своето ново предложение, Брюксел заяви, че Румъния е предприела ефективни действия за намаляване на финансовия дефицит, като цитира намаляването на заплатите в публичния сектор и съкращенията в държавните разходи за стоки и услуги. 
						Въпреки тези мерки износът на Румъния е намалял значително, а търсенето на вътрешния пазар е спаднало в резултат на глобалната икономическа и финансова криза. Свиването на икономиката вследствие на това се оценява на 7 % за 2009 г., доста над прогнозираните миналата пролет от ЕК 4 %. 
						След години на силен икономически растеж Румъния беше силно засегната от световната рецесия и през март 2009 г. поиска международна помощ, за да смекчи въздействието на кризата. В замяна на предложения от МВФ спасителен пакет в размер 20 млрд. евро, включващ вноска от 5 млрд. евро от ЕС, страната обеща да изпълни поредица от реформи, за да ограничи държавните разходи. 
						Миналия юни Брюксел предложи срещу Румъния да бъде открита процедура за прекомерен дефицит (ППД) заради финансовия дефицит от 5,4 % от БВП за 2008 г. Това превишава границата от 3 % от БВП, определена за държавите, членки на блока. Направени бяха препоръки дефицитът да се приведе в съответствие с изискванията до 2011 г. 
						Подкрепяйки предложението на ЕК, на 7 юли министрите на финансите от ЕС приеха решение, с което дадоха на Букурещ шестмесечен срок за предприемане на ефективни действия, и посочиха необходимите коригиращи мерки. 
						"Бюджетът за 2010 г. включва и пакет от мерки за намаляване на разходите с около 2 % от БВП, както и повишаване на приходите с около 0,5 % от БВП... В парламента беше внесен Закон за фискалната отговорност, с който се въвежда задължителна средносрочна фискална рамка. Може да се заключи, че Румъния е предприела ефективни действия, както се изисква от препоръката", се посочва в изявлението на ЕК. 
						Алмуния предупреди: "Усилията за консолидиране трябва да продължат... за да се гарантира коригирането на дефицита до 2012 г."

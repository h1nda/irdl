Икономическата криза се отразява силно на Румъния
					24/10/2011
					Въпреки символичния икономически растеж тази година румънците чувстват тежестта на икономическата криза и понижения жизнен стандарт.
					От Паул Чокою за Southeast European Times от Букурещ -- 24/10/11
 
					 
						
Демонстранти провеждат протест "Окупирай Букурещ" в събота (15 октомври) в Букурещ като част от световните протести под надслов "Окупирай "Уол Стрийт", насочени срещу корпоративната алчност и мерките за строги икономии. [Габриел Петреску/SETimes]
						Получила прозвището "Тигъра на Балканите" заради постоянния си икономически растеж до 2008 г., Румъния оттогава се намира в тежка икономическа рецесия. 
						Официално страната излезе от рецесията през първото тримесечие на тази година, когато достигна 0,6 % икономически растеж, но президентът Траян Бъсеску тогава предупреди, че това може да е "излизане от рецесията, но не и от кризата". 
						Съгласно доклад на Евростат, публикуван през лятото, Румъния е била на предпоследно място по стандарт на живот в листата за 2010 г., следвана единствено от България. 
						Неотдавнашен икономически анализ показва точно колко дълбоко кризата е засегнала румънците. През 2011 г. покупателната сила е намаляла с цели 30 % заради намаленията на заплатите и ценовите скокове, последвали повишаването на ДДС с пет пункта. 
						Ситуацията бе утежнена от безпрецедентното увеличение с 16 % през 2010 г. на цените на горивата, които продължиха да се покачват през цялата 2011 г. 
						Нещо повече, румънското правителство намали заплатите на всички държавни служители с 25 % в средата на 2010 г. като част от мерките за строги икономии, насочени към овладяване на големия бюджетен дефицит на страната. 
						Приблизително 15 % от работещите както в публичния, така и в частния сектор са загубили работата си през 2009-2010 г. През 2011 г. официалната безработица изглежда малко по-добре при равнище от 7,2 %. 
						"И аз и жена ми работим на държавна работа и за нас понижаването на заплатите дойде като шок," каза Габриел Думитраке, учител от Букурещ, за SETimes. 
						Думитраке обясни, че е трябвало да намалят разходите си с процента на намалението на заплатите си, но смята, че ситуацията е двойно по-лоша за съпрузите, тъй като са били засегнати едновременно. 
						"Бих разбрал призива на държавата за солидарност в тези трудни времена, ако цените не се бяха покачили толкова. За да се справяме с положението, трябва да разпределяме доходите си на дажби," каза той. 
						Кризата нанесе силен удар и на малките предприятия, водейки до закриването на 200 000 фирми през същия период. 
						Джелу Разоаре, собственик на фирма за довършителни строителни работи, казва, че кризата е довела бизнеса почти до пълен застой, в рязък контраст с положението само преди няколко години, когато този бизнес процъфтяваше. 
						"Преди 2009 г. се наложи да накарам сина ми да се откаже от работата си, за да ми помага във фирмата, защото обемът на поръчките беше толкова голям, че сам не можех да се справям. Сега едва кретаме. Това е период, в който хората не инвестират в жилищата си и се опитват да спестяват, каквото могат. Сега и двамата мислим да си търсим редовна работа," каза Разоаре за SETimes. 
						"Румънците не трябва да имат твърде оптимистични очаквания," каза икономическият редактор Паул Барбу от "Прима ТВ" за SETimes. 
						"Основното краткосрочно предизвикателство е ефектът на доминото, който започва с високата цена на петрола и съответно цените на горивата се отразяват... на останалите цени. Макар че покупателните ни възможности са скромни, те могат да се свият още заради скоковете на цените," каза той. 
						Друг тревожен фактор според Барбу е румънската валута, която сега се обменя при курс 4,3 за 1 евро, доста високо, макар и стабилно ниво. Повечето услуги на местните фирми се изчисляват в евро, а всяко повишаване на курса води до по-високи сметки и банкови преводи.

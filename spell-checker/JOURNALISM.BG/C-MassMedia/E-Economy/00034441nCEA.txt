Световната банка помага за решаване на проблемите с държавните разходи на БиХ
					06/05/2010
					При огромните държавни разходи, които не достигат до най-нуждаещите се, се търси надеждно решение.
					От Златко Ковач за Southeast European Times -- 06/05/10
 
					 
						
Ръководителят на мисията на Световната банка в Босна и Херцеговина Марко Мантованели. [Световна банка]
						Босна и Херцеговина (БиХ) изразходва стотици милиони евра в кешови трансфери за отделни лица, чрез социални помощи и парични добавки за ветерани. Само във Федерация БиХ (ФБиХ) те възлизат на 40% от годишния бюджет. 
						Държавните средства обаче едва достигат до най-бедните граждани на страната и има много малко доказателства за намаляване на бедността. Междувременно надутите държавни бюджети стават фискално неустойчиви. 
						Подобряването на качеството на държавните разходи и осигуряване на обществени услуги за уязвимите, е един от двата стълба на сегашната Стратегия за партньорство за 2008-2010 г. на Световната Банка за БиХ. 
						Миналия месец бордът на изпълнителните директори на Банката одобри Операция за политика на развитие (ОПР) на стойност 84 милиона долара, като средствата се отпускат 60%-40% за ФБиХ и Република Сръбска (РС). ОПР, подготвена по искане на властите на БиХ, цели да осигури бюджетна подкрепа за реформата в държавните разходи. 
						Това на свой ред ще помогне държавната помощ да достигне до най-уязвимите. 
						"Успешното осъществяване на тези реформи ще отключи не само средствата на Световната банка, но и това остава решаващо условие за задоволителното осъществяване на фискалната рамка, съгласувана между БиХ и МВФ", заяви за SETimes ръководителят на мисията на Банката за БиХ Марко Мантованели. 
						ОПР допълва неотдавна одобреното стендбай споразумение с МВФ. Тя също е в съзвучие със сумата, одобрена от Банката през февруари за Мрежа за социална безопасност и Проект за подкрепа на заетостта на стойност 19 милиона долара, както и на кредит от 53 милиона долара за малките и средни предприятия, одобрен също през декември миналата година. 
						Средствата, отпускани от МВФ, обаче може да се окажат застрашени поради неспособност да се съкратят паричните надбавки. На 21 април ветерани от войната протистираха в Сараево, отхвърляйки всякакви промени по отношение на техните надбавки, а правителството не знае как да процедира. 
						Мисия на МВФ е на посещение в БиХ до 17 май, за да реши дали страната изпълнява условията за отпускане на третия транш на стенбай споразумението. Ако БиХ не отговаря на условията, тя ще трябва да намери други източници на средства, тъй като сумите вече са факторирани в съществуващите бюджети. 
						 "Реформите са неизбежни с или без Световната банка и МВФ и те са още по-неотложни поради влиянието на икономическата криза", заяви Мантованели. 
						Неосъществяването на реформите ще доведе до масивни съкращения на паричните надбавки, непропорционално ощетявайки значителен брой граждани, които разчитат на тях за оцеляването си. 
						 Официални представители на банката обясняват, че БиХ получава най-много от всички страни в Европа от програмата за кешови трансфери. Но според сегашната система ползвателите на програмата, които имат големи доходи, получават по-голям дял от държавните средства в сравнение с онези с по-ниски доходи. 
						Постигането на напредък по отношение на амбициозната законодателна рамка, одобрена неотдавна от двете области на БиХ ще позволи на правителствата на областите да направят програмите за социална защита и за ветераните по-справедливи и финансово устойчиви, твърдят официалните представители. Междувременно хората, които не се нуждаят от подобни придобивки поради високи доходи от други източници, няма да бъдат ощетени. 
						Програмата за отпускане на заеми на Банката за 2009-2010 г. също предвижда подкрепа чрез ОПР за бюджетите на БиХ, които се намират под натиск поради спад в приходите. 
						БиХ се присъедини към Банката през 1996 г. и оттогава е получила повече от 1,4 милиарда долара за 66 проекта. Сега портфолиото на Банката за БиХ включва 17 активни проекта на стойност 454 милиона долара.

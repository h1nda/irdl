Сръбската централна банка слага спирачки на лизинговия пазар
					03/11/2005
					Лизинговите компании се радваха на оживен бизнес в Сърбия през последните години, предлагайки краткосрочни улеснения, макар и на прекомерно високи цени в дългосрочен план. Очаква се новите разпоредби на Националната банка на Сърбия да обуздаят бума.
					От Георги Митев-Шантек за Southeast European Times от Белград -- 03/11/05
 
					 
						
Търговските и пътническите автомобили са начело в списъка на артикулите, купувани най-често на лизинг в Сърбия. [AФП]
						През последните няколко години лизинговите компании разшириха своя бизнес в Сърбия със скоростта на светлината. На практика до такава степен, че се наложи Националната банка на Сърбия (НБС) да ги охлажда с нови правила. 
						Лизинговата индустрия се превърна в спасително въже както за физическите, така и за юридическите лица. Най-често закупуваните на лизинг артикули в Сърбия са търговските и пътнически автомобили, потребителски стоки, като телевизори и домашни уреди, както и производствено оборудване и машини. Сърбите, които развиха голям апетит към подобни стоки през годините на разпад и икономическа стагнация, са привлечени от удобствата на лизинга в краткосрочен план и често остават безразлични към дългосрочните разходи. 
						По официални данни оборотът на сръбския лизингов пазар е бил 220 млн. евро за първите десет месеца на 2004 г. Това е четири пъти повече от сумата, регистрирана за първото шестмесечие на 2003 г., когато този вид финансиране бе въведено за първи път. 
						Съгласно новия правилник лизинговите компании ще бъдат задължени да депозират резервни фондове в НБС, а цената на финансовия лизинг ще трябва да бъде оформяна по еднообразен начин. Централната банка ще дава разрешителни на всички участници на пазара, а лизинговите фирми ще трябва да имат поне 100000 евро собствен капитал, сериозен план за бъдещата си търговска дейност и подходящ персонал. 
						За ужас на много потребители лизинг ще бъде разрешаван само за артикули с цена поне 2000 евро -- сума, която се доближава до средната годишна работна заплата в Сърбия -- и няма да бъде допускан за предмети за общо потребление, в т. ч. автомобили и домакински уреди. Транспортният сектор вероятно първи ще изпита затруднения. В Сърбия средностатистическият автомобил или търговско МПС е на възраст най-малко десет години, докато търсенето на нови превозни средства ще се увеличи с отварянето на икономиката към ЕС. 
						Официални представители на НБС обаче настояват, че правилникът няма за цел да създава неудобства за гражданите, а е продиктуван от микрофинансова логика. Освен това, казват те, потребителите често стават жертва на съмнителни лизингови схеми и подписват споразумения, без да са запознати с всички условия. 
						"Ще настояваме лизинговите компании да представят всички разходи, които ще има потребителят в продължение на пет до шест години, точно както ние правим с банковите кредити," казва заместник-управителят на НБС Деян Симич. 
						Лизинговите дружества твърдят,че това ще повиши цената на услугите им. Именно защото не бе необходим депозит в централната банка, твърдят те, на потребителите можеха да се предлагат по-изгодни лизингови условия.

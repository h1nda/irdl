Македония е на ръба на икономическо възстановяване
					29/06/2011
					Очаква се икономиката на Македония да отбележи растеж. Други бизнес новини: Саудитска Арабия инвестира в албански проект за магистрала, а Международният валутен фонд одобрява плащане към Румъния.
					 
						
МВФ: Икономиката на Македония набира скорост. [Reuters] 
						С очаквано темпо на растеж от 3% тази година, Македония е поела по пътя към икономическо възстановяване, сочи проучване на МВФ от този месец. Експерти от фонда пристигнаха в Скопие, за да оценят икономическото и финансово развитие на Македония като част от оценката по Предпазната кредитна линия за страната. Македонските власти още веднъж подчертаха своята решимост да постигнат зададения годишен фискален дефицит от 2.5% от БВП и да намалят дефицита до около 2% до края на 2012 година. 
						*** 
						Официални лица от Албания и Китай се срещнаха в Тирана в понеделник (27 юни), където се договориха да засилят икономическото и търговското си сътрудничество. При разговори с китайския заместник-министър на търговията Джун Шан, албанският премиер Сали Бериша прикани за китайски инвестиции в страната, като цитира богатите минерални ресурси, както и печелившите водноелектрическа и туристическа индустрии. 
						*** 
						Саудитският фонд за развитие одобри заем на стойност 25 милиона щатски долара за изграждането на магистралата "Тирана-Елбасан" в Албания. Саудитският посланик в Тирана Абдула Абдулазиз ал-Абдулкарим обяви новината по време на среща с албанския финансов министър Ридван Боде. Заемът е с лихвен процент от 2 %, падеж от 25 години и 5-годишен гратисен период.
						*** 
						Стабилното кономическо състояние на България
						 остава обвързано с несигурното финансово бъдеще на нейната съседка Гърция, съобщи международната консултационна компания "Ернст и Янг" (Ernst &amp; Young) в най-новата си лятна прогноза. Евентуално некоординирано преструктуриране на гръцкия дълг може да доведе до значително затягане на кредитирането в еврозоната. Ако европейските власти не се намесят, за да облекчат ситуацията, ЕС може да понесе тежки последици. Банковата система на България може да бъде подложена на по-голям натиск в комбинация с намаляващо търсене на експортните стоки. 
						*** 
						Страните от ЕС, които не са членки на еврозоната, могат да бъдат помолени да се присъединят към усилията за спасяване на Гърция от дълговата й криза, според унгарския премиер Виктор Орбан, чиято страна в момента държи ротационното председателство на ЕС. Орбан смята, че страните извън еврозоната могат да бъдат помолени да предоставят определена сума от своите европейски фондове, за да помогнат на Гърция. 
						*** 
						
						Черна гора и Световната банка започнаха преговори по заем на стойност 85 милиона долара, който да подпомогне финансовата система на страната. Според Ян-Петер Олтерс, постоянен представител на финансовата институция в Подгорица, кредитът може да бъде отпуснат към края на 2011 г. или началото на следващата година. 
						*** 
						В понеделник (27 юни) МВФ одобри стендбай плащане към Румъния на стойност 683 милиона долара, след като страната успя да намали бюджетния си дефицит до 1,75 милиарда щатски долара през март. Властите в Букурещ планират да считат плащането за "предпазно", гласи съобщение на МВФ. В него се казва, че "сега са необходими допълнителни усилия за прилагане на по-дълбоките и поставящи предизвикателства структурни реформи в държавния фирмен сектор, за да се осигурят икономическите ползи от предходните реформи и да се подсилят възможностите за инвестиции и растеж." 
						*** 
						Потенциално оттегляне на гръцките банки от румънския пазар няма да окаже сериозно влияние върху местния банков сектор, според американската финансова компания Джей Пи Морган (JP Morgan). Експертите считат, че местните власти разполагат с нужните ресурси, за да поемат евентуално дейността на гръцките банки, които са активни на пазара, и по-късно да ги продадат на други финансови групи. Освен това Националната централна банка ще може да поеме шока в случай на такова развитие. 
						*** 
						Националният въздушен превозвач на Турция "Търкиш Еърлайнс" бе избран за най-добра европейска авиолиния на Световните награди на авиолиниите за 2011 по време на Парижкото въздушно шоу на 22 юни. Скайтракс, най-големият световен сайт за изследвания в сферата на въздушния транспорт, определи победителя чрез допитване до 18,8 милиона авиопътници от 100 страни. "Търкиш Еърлайнс" спечелиха и награди в категориите "Най-добри места в премиум икономична класа в света" и "Най-добра южноевропейска авиолиния". 
						*** 
						Строителството на първата слънчева електроцентрала в Сърбия започна в понеделник (27 юни). Церемонията се състоя в планинския регион Златибор в западната част на страната. Съоръжението с мощност 5mW ще бъде разположено на 6 км от центъра на Златибор. Очаква се първата фаза от изграждането да завърши през пролетта на 2012 година. 
						
						(Различни източници -- 22/06/11-29/06/11)

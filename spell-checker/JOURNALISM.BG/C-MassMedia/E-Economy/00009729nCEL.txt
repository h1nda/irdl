Златен медал за гръцката икономика през 2004 г.
05/02/2004
Олимпийските игри изиграха ролята на катализатор за гръцката икономика. Чрез създаването на нови работни места те спомогнаха за увеличаване на стойността на имотите и нарастване на БВП на страната.
От Георгиос Анагностопулос за Southeast European Times от Атина - 05/02/04
 
 
Макар Олимпийските игри да траят едва 17 дена, те се оказват изключително благотворни, особено за град Атина. Прякото и косвеното им влияние се усеща в сектори и индустрии, които традиционно са били ахилесовата пета на гръцката икономика.
Според Центъра за планиране и икономически проучвания между 2000 и 2009 г. Олимпийските игри ще са допринесли за развитието на икономиката с приблизително 9 милиарда евро чрез новооткрити работни места и подобрена инфраструктура. Това далече надвишава разходите за Олимпийските игри, възлизащи на 6,5 милиарда евро.
Очаква се след игрите БВП да нарасне благодарение на инвестиционния капитал. В продължение на години растежът на БВП беше 0,2 % годишно. През 2004 г. се очаква той да достигне 1 % и да се стабилизира на около 0,4 % през 2005 г. Това е двойно по-голяма стойност в сравнение с БВП преди Олимпиадата.
Увеличението се дължи на нарасналото чуждестранно търсене на гръцки услуги. Подобряването на местната инфраструктура ще доведе до по-голямо търсене на туристически, транспортни и телекомуникационни услуги. Очаква се строителният сектор също да се разрасне и да може да осъществява широкомащабни проекти на Балканите.
В сектора на недвижимата собственост вече се забелязва значителен растеж. Благодарение на олимпийските проекти, които ще бъдат завършени в края на май, стойността на имотите в много райони се увеличи четирикратно. Новите транспортни съоръжения - трамвайната линия, градската железница и разширяването на метрото - способстват за повишаването на цените.
Игрите оказаха благотворно въздействие и върху трудовата заетост. През последните четири години бяха открити повече от 120 000 нови работни места. Това се забеляза и на пазара на работната сила в Сидни, където през 2000 г. бяха открити 130 000 нови работни места. Много от тези работни места са постоянни, тъй като компаниите ще трябва да поддържат икономическото развитие през следващите години.
Налице са и много косвени ефекти в инфраструктурата и в технологичното ноухау. Например транспортните услуги ще бъдат по-ефективни след оптимизирането им за посрещане на търсенето в пиковите часове.
Същото се отнася и за сигурността по летищата, пристанищата и границите. Широкомащабното сътрудничество между въоръжените сили и полицията е от голямо значение, защото то ще доведе до намаляване на престъпността чрез компютризирана разузнавателна система и по-добре обучен персонал.
Системата на здравеопазването също бе подобрена за Олимпийските игри. Сега здравната помощ се предоставя по-бързо благодарение на подобрената логистика и оптимизирания брой на медицинските пунктове в цяла Гърция.
Накрая, страната ще може да представи и различни дестинации за алтернативен туризъм, тъй като повече от 2 000 проекта за селскостопански и археологически туризъм ще бъдат завършени до края на тази година.

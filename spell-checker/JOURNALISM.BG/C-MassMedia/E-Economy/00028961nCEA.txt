Управителят на централната банка на Македония предупреждава за несигурност
					13/01/2009
					Македонците могат да очакват по-бавен икономически растеж и повече трудности при получаването на кредити тази година, смята Петър Гошев от Националната банка. Глобалната финансова криза няма да ни подмине, каза той.
					От Горан Трайков за Southeast European Times от Скопие – 13/01/09
 
					 
						
Управителят на Македонската национална банка Петър Гошев. [Томислав Георгиев]
						Управителят на Македонската национална банка Петър Гошев предвижда икономическият растеж на страната за 2009 г. да бъде между 3 и 4,5 %, с инфлация между 2,2 и 3,4 %. Той каза, че годината „носи голяма несигурност за страните с малки и отворени икономики като македонската икономика,” добавяйки, че икономическият растеж ще се забави спрямо миналогодишния темп. 
						Националната банка ще се съсредоточи върху стабилността на цените като своя главна монетарна цел през тази година. Поради световната икономическа криза Македония трябва да очаква бавен икономически растеж, намален приток на чужда валута, по-малко спестявания и по-малко кредити. Според Гошев за гражданите ще бъде по трудно да получават кредити тази година, дори и чрез кредитните си карти.
						Банковата ликвидност обаче според Гошев не е застрашена, макар и да се изпитват леки затруднения в достъпа до свежи пари. „Има тенденция на много лек спад в ликвидността на банките, но за да се защити стабилността на банковата система, Националната банка взе превантивни мерки,” каза той.
						Банковата система не пострада пряко от кризата, каза Гошев, а 2008 г. като цяло беше успешна. „На банковия пазар през 2008 г. имаше нови трима стратегически инвеститори. Сега в Македония има 14 банки, собственост на чуждестранни инвеститори, което е 84 % от общия капитал на банковата система,” каза той.
						Той отхвърли също така вероятността от девалвация на валутата. „Имаме резерв в чужда валута, който е на стабилно равнище, а ако е необходимо, ще се намесим в пазара на чужда валута, за да стабилизираме обменния курс. През 2008 г. ние се намесихме на [този] пазар. В една част купуваме, в друга продаваме. Брутните резерви в чужда валута са 1,537 милиарда евро. В момента имаме ... резерви, които биха могли да покрият 3,5 месеца внос, което е едно много стабилно ниво.” 
						Основното предизвикателство за Националната банка тази година ще бъде дефицитът по текущата сметка, който през 2008 г. бе 15 % от БВП и се очаква да бъде около 10 % от БВП през 2009 г. 
						Гошев не очаква инфлацията да бъде сериозен проблем. Икономистите прогнозират инфлация между 2,2 и 3,4 % тази година. 
						Скопие е взело мерки и за предотвратяване на рецесия. Властите смятат да облагат с данък печалба само дивидентите и ще намалят тарифите за материали, внасяни от македонските предприятия.
						Те ще опростят също неплатените от фирмите вноски за здравно осигуряване за срок до четири години, при условие че започнат да внасят тези суми в рамките на периода. Правителството ще опрости и наказателните лихви по неплатените от фирмите данък общ доход, данък печалба, данък добавена стойност, имуществени данъци и пенсионни вноски, предаде „Ройтерс”.

ЕС прие мерки за засилване на икономическата интеграция на кипърските турци
					20/06/2008
					Като изрази подкрепата си за усилията за обединение на Кипър, тази седмица ЕС одобри няколко мерки, имащи за цел да улеснят търговията на разделения остров и така да намалят икономическата изолация на кипърската турска общност.
					(АП, Ройтерс, Сайпръс Мейл - 19/06/08; АФП, АП, ДПА, Си Ен Ей, Информационен център на ООН - 18/06/08) (Сайпръс Мейл, Заман, Анадолска агенция - 19/06/08; Хюриет - 17/06/08, 20/06/08; АП, АФП, ЕС - 16/06/08; Европейска комисия - 10/04/08)
 
					 
						
Кипърският президент Деметрис Христофиас и лидерът на кипърските турци Мехмет Али Талят се срещнаха миналия месец. [Гети Имиджис]
						Външните министри на страните от ЕС одобриха тази седмица мерки за облекчаване на търговията между общностите на кипърските гърци и кипърските турци в опит да помогнат за прекратяването на продължаващото 34 години разделение на Кипър.
						В публикуваното изявление след срещата на министрите в Люксембург се казва, че целта им е била чрез промени в правилата, отнасящи се до търговията и пътуванията през "зелената линия" на острова, да подобрят неговата "търговска и икономическа интеграция".
						Европейската комисия (EК) предложи промените в Регламента за "зелената линия" от април 2004 г. преди около два месеца. Трите ключови мерки предвиждат общо премахване на митата върху селскостопански стоки от турската северна част на Кипър, ако те се търгуват в контролираната от кипърските гърци южна част на острова.
						Друга мярка разрешава вноса на стоки от турската северна част на Кипър в гръцката част на острова за период от не повече от шест месеца.
						Освен това при преминаване на линията физическите лица имат сега право да носят в багажа си стоки на стойност 260 евро вместо на стойност 135 евро – увеличение, което има за цел да подпомогне кипърските турци, собственици на магазини.
						Външните министри на страните от ЕС изразиха надежда че новите мерки "ще допринесат за създаването на благоприятен климат на острова, ще улеснят преминаването на линията от хората и ще подкрепят провеждащия се" мирен процес.
						Кипър е разделен на етнически принцип от 1974 г., когато турски военни части нахлуха в северната част на острова, за да потушат кратък преврат, подкрепен от Атина, който имаше за цел да доведе до неговото обединение с Гърция.
						Инициативата за обединение на острова с посредничеството на ООН бе посрещната със силно неодобрение от кипърските гръцки гласоподаватели през април 2004 г. Въпреки че мнозинството от кипърските турци подкрепи плана, накрая само признатата от международната общност гръцка част на острова се присъедини към ЕС на 1 май 2004 г. Само Анкара признава икономически изолираната Севернокипърска турска република.
						Надеждите за обединение бяха съживени отново през март, когато новоизбраният президент на Кипър Деметрис Христофиас и лидерът на кипърските турци Мехмет Али Талят се договориха да започнат подготовка за началото на нови мирни преговори с посредничеството на ООН.
						През април общо 13 работни групи и технически комисии започнаха работа по подготовката за преговорите.
						Христофиас и Талят се срещнаха на 23 май, за да направят преглед на процеса. Тогава се оказа, че групите, които работят по спорни въпроси, като права на собственост, сигурност и споразуменията за разделяне на правомощията, ще имат нужда от още време. Лидерите на общностите ще се срещнат отново през юни и юли, за да преценят дали процесът на преговори може да започне скоро.
						На 19 юни обаче Христофиас изрази в Брюксел своето недоволство от ролята на Турция, като заяви, че преговарящите от страна на кипърските турци търсят одобрението на Анкара за всяко решение. Той също така призова Турция да оттегли до половината от своите военни части от северната част на Кипър.
						В края на своето двудневно посещение в сряда заместник генералният секретар на ООН по политическите въпроси Лин Паскоу изрази увереност, че в крайна сметка мирен договор ще бъде постигнат. "Смятам, че в близко бъдеще ще започнем преговори по същество," каза той в Никозия.

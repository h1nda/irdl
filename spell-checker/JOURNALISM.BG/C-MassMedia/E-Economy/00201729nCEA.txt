Влиянието на гръцката криза върху турската икономика е неясно
					06/08/2011
					Макар че гръцката дългова криза оказа известно влияние върху турско-гръцките търговски отношения, екпертите не са единодушни по отношение на влиянието й в бъдеще.
					От Есра Серез за Southeast European Times в Истанбул - 06/08/11
 
					 
						
Официалните данни показват, че вносът на Турция от Гърция се е увеличил с 82% през първите пет месеца на 2011 г. [Ройтерс]
						Въпреки продължаващата дългова криза в Атина, търговията между Турция и Гърция остава стабилна. Експертите не са единодушни в мнението си за дългосрочното влияние на гръцката криза, като някои твърдят, че влиянието ще продължи да бъде минимално, докато други твърдят, че ще се появят нови възможности. 
						"Не можем да кажем дали в този момент има чисто позитивно или негативно влияние на кризата върху турската икономика", каза за SETimes председателят на турско-гръцкия бизнес съвет в Борда за външноикономически отношения (ДЕИК) Селим Енгел и подчерта, че гръцкият износ и инвестиции в Турция са се увеличили през първата половина на годината. 
						Според заместник-генералният директор на Съвета на турските износители (ТИМ) Мустафа Менте, кризата е оказала минимално влияние върху двустранните икономически отношения. 
						"Износът на Турция за Гърция през първата половина на 2011 г. се е увеличил с 19% в сравнение със същия период на миналата година. Вносът от Гърция също отбелязва възходяща тенденция," каза Менте за SETimes. 
						Турският износ за Гърция достигна 876 милиона долара, което е увеличение в сравнение със 738 милиона долара през първата половина на 2010 г. Официалните данни също показват, че вносът на Труция от Гърция се е увеличил с 82% през първите пет месеца на 2011 г. 
						Менте признава, че дълговата криза се е отразила на Турция на микроикономическо ниво. "Някои фирми като "Гизия" и "Ипекьол" закриха клоновете си в Гърция", отбеляза той. 
						Но според Енгел турски фирми са се оттеглили от Гърция не само поради дълговата криза, а също и за да открият клонове и в други страни. 
						Фирмата за текстил "Ипекьол" затвори осем магазина в Гърция и съобщи, че скоро ще инвестира в Русия. Турската фирма "Гизия" също затвори три магазина в Гърция в началото на годината и оттогава отвори седем нови клона в Турция. 
						"Не мисля, че гръцката криза е оказала голямо влияние върху Турция. Търговските и икономически връзки са доста ограничени и Турция има доста разнообразна структура на износа", каза за SETimes Тимъти Аш, икономист в Роял Банк ъф Скотланд. 
						Кризата в Гърция просто подчерта големия напредък, постигнат от Турция пред последното десетилетие, добави той. 
						Влиянието на кризата обаче бе почувствано в някои райони като Айвалик на Егейско море, където, както Търговската камара потвърди за SETimes, местни фирми са регистрирали повече от 50% спад на бизнеса през първата половина на 2011 г. 
						Традиционно районът посреща много гръцки туристи през лятото поради близостта си до Митилинис, голям гръцки остров. 
						Дълговата криза в Гърция обаче също донесе и нови възможности за турските компании, смята Енгел. "Предприемачески фирми в Турция проявяват интерес към приватизационни планове в Гърция", каза той, имайки предвид плановете на гръцкото правителство да приватизира държавни активи на стойност около 70 милиарда долара. 
						Телекомуникационната компания "ОТЕ", Хеленик постбанк, пристанищата на Солун и Пирея и водоснабдителната компания в Солун са сред компаниите, които гръцките власти смятат да приватизират. 
						Енгел също казва, че Турция помага на Гърция по време на кризата. 
						"Бизнесмени и турското правителство обмениха опит от финансовата криза през 2001 г.", отбеляза той. 
						Според Енгел Турция също помага на своята съседка като намалява бюрокрацията за гръцки фирми и стимулира туризма в Гърция. "Видях осем големи кораба, когато бях на остров Лесбос. Всички те превозваха турски туристи до острова", каза той.

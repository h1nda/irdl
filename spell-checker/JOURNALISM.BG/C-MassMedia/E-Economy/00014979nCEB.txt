Нова програма за възстановяване на икономическото здраве на Македония
					20/06/2005
					Македонският премиер Владо Бучковски е заложил политическия си капитал в две ключови области на политиката: интеграция в НАТО и ЕС и съживяване на вялата икономика. При 37% безработица македонците настояват за истинска промяна. С помощта на екип от местни и международни експерти Бучковски започна амбициозна програма за растеж, обещавайки резултати. Той предвижда до края на 2006 г. да бъдат създадени около 60 000 работни места.
					От Зоран Николовски за Southeast European Times от Скопие -- 20/06/05
 
					 
						
"Главната цел на мерките е осигуряване на по-висок, създаващ нови работни места икономически ръст", каза премиерът Владо Бучковски по време на представянето на правителствената програма миналия месец. [AФП]
						Миналия месец македонският премиер Владо Бучковски представи новата икономическа програма, която изготвиха в продължение на няколко месеца македонски и международни експерти. Програмата от 18 страници съдържа решения за трите ключови проблема в македонската икономика - недостатъчния икономически ръст, безработицата и дефицитите в търговския и текущия баланс. 
						"Главната цел на мерките е осигуряване на по-висок, създаващ нови работни места икономически ръст, който ще постигнем чрез подобряване на цялостната бизнес среда, по-натъшно усилено преструктуриране на предприятията и финансовия сектор, пряка подкрепа за малките и средните предприятия, нови придобивки за експортно ориентираните фирми, премахване на най-често споменаваните бариери пред инвестициите и разширяване на активните мерки за увеличаване на трудовата заетост", каза премиерът. 
						Македонците разчитат много на изтъкнатия икономически експерт и бивш министър на финансите на Германия Тео Файгел, когото Бучковски нае за свой съветник. Проучванията на общественото мнение показват, че бедността и процентът на безработица са на първо място в списъка на тревогите на обществото. Според някои данни безработицата е достигнала 37% миналата година и хората са уморени от състоянието на икономиката. 
						
Според премиера новата икономическа програма ще създаде около 60 000 нови работни места за македонците до края на следващата година. [Томислав Георгиев] 
						Бучковски заложи политическия си капитал на успеха на икономическата програма, както и на усилията за интегриране на страната с НАТО и ЕС. Той предвижда, че до края на следващата година около 60 000 души ще намерят работа благодарение на мерките за намаляване на бедността, изложени в програмата. Набелязан е ръст на икономиката от 4 до 5% през следващите няколко години, амбициозна цел, имайки предвид, че средният ръст на БВП между 1992 и 2002 г. бе отчайващо малък - 0.9 %. 
						"Правителството и икономическите експерти са на едно мнение, че растежът на страната трябва да бъде с няколко пункта по-висок от този на истинските пазарни икономики в ЕС. Това е необходимо, за да се преодолеят различията в нивата на икономическото развитие със страните от ЕС, тъй като Република Македония се придвижва бързо към членство в съюза", каза Бучковски. 
						За да преодолее високата безработица, правителството планира да въведе по-голяма гъвкавост в пазара на труда, да предлага субсидии за завършване на образованието и преквалификация, да предоставя съвместно финансиране на работните места в малките и средните предприятия, да въвлече безработните в обществен труд, организиран от регионалните бюра по труда и да работи за намаляване на различията в нивата на безработицата в отделните региони. 
						Премиерът също така спомена проблема с незаконното наемане на работа. "Ние искаме да помогнем на действително нуждаещите се безработни да намерят работа. Следователно, ние желаем да знаем колко от регистрираните като безработни са действително без работа", отбеляза Бучковски. 
						В същото време правителството планира да се придържа към курса, начертан с помощта на международните финансови институции - МВФ, Световната банка и европейските организации - за да постигне ускорено развитие. Като позитивен знак, той посочи обявеното одобрение на тригодишното стендбай споразумение с МВФ.
						Бучковски и неговите съветници също така се надяват да подобрят бизнес климата чрез такива мерки, като въвеждане на система на универсални магазини. Това, заедно с другите мерки, ще доведе до подпомагане на малките и средните предприятия, ускоряване на процедурите на банкрут и привличане на чуждестранни инвестиции. По време на представянето на програмата Бучковски спомена плановете за подписване на споразумения за сътрудничество с германския гигант в електрониката Сименс, за решението на руската компания Лукойл да открие мрежа от бензиностанции в страната и за готовността, изразена от някои инвеститори, да вложат капитали в инфраструктурни проекти, след като бъдат направени поправките в законите за енергията и водите.
						
Висши македонски служители участваха в тазгодишната среща на високо равнище на ЕБВР в Белград. [AФП]
						Няколко спрени индустриални мощности такива, като мината в Бучим и металургичния комбинат Скопски Легури възобновиха работа през последните няколко месеци, посочи Бучквоски. Чрез привличането на инвеститори и капитали правителството се надява да рестартира и други затворени предприятия, каза той.
						Като част от усилията на правителството Бучковски и финансовият министър Никола Поповски неотдавна присъстваха на годишната среща на ЕБВР, проведена тази година в Белград. Според правителствени източници, на македонската делегация са били представени редица интересни предложения по време на срещите й с европейските банкери на форума. Например, германската Дойче банк и швейцарската банка UBS са проявили интерес да бъдат агенти на Македония в издаването на евро-бонове. Дойче банк също така е изразила намерение да кредитира няколко инвестиционни проекта в Македония. 
						Издаването на евро-бонове би изпратило положителен сигнал на чуждестранните инвеститори за сигурността на инвестираните в Македония капитали, заяви Бучковски. В същото време това би действало като инструмент за вливане на свежи капитали в икономиката, което ще ускори възстановяването. 
						Като част от стратегията за подпомагане на малките и средните предприятия, в това число селското стопанство, правителството предвижда установяване на гаранционен фонд в Македонската банка за подкрепа и развитие. Около 30% от общата стойност на всеки проект ще бъде осигурявана чрез този инструмент. За стимулиране на износа междувременно ще бъдат освободени от мита внасяните суровини, ако те се използват за ориентирани към износ продукти.
						Бучковски признава, че предлаганите мерки са амбициозни. Той, обаче, вярва, че резултатите ще бъдат скоро налице.
						"Трябва да решим проблемите с икономиката и ние с моя екип сме убедени, че това е пътят, който ще доведе до икономически резултати." каза той.

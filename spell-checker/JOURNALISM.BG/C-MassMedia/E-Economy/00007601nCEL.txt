Икономически преглед
11/07/2003
Преглед на бизнес и икономическите новини от Балканите след 4 юли.
(Различни източници -- 04/07/03 - 11/07/03)
 
 
Преглед на бизнес и икономическите новини от Балканите след 4 юли:
Световната банка одобри 18 млн. дол. кредит за Албания, който представлява втория транш по кредитното споразумение за намаляване на бедността. Средствата ще бъдат отпуснати в рамките на националната социално-икономическа стратегия за развитие.
***
Българската млекопреработвателна фирма ЛБ Булгарикум подписа 20-годишен лицензионен контракт, според който южнокорейската компания Вайтъл Фуд ще може да използва търговската марка и технологиите за кисело мляко. В резултат на това Южна Корея става втората най-голяма страна след Япония, произвеждаща българско кисело мляко.
***
Окончателните заявки за покупката на 25% плюс една акция от хърватската национална нефтена и газова компания ИНА се очакваше да бъдат подадени на 10 юли в правителствения ad hoc съвет за приватизация на ИНА. Кандидатите -- австрийската ОМВ, унгарската МОЛ и руската Роснефт -- трябваше да уточнят цените си за миноритарния пакет акции.
***
Световната банка одобри проекта "Коридор Риека" за Хърватия, възлизащ на 156.5 млн. дол. Проектът е предназначен за увеличаване на конкурентоспособността на страната чрез подобряване на международната транспортна мрежа през коридора.
***
Данъчните власти в двете общности в Босна и Херцеговина подписаха меморандум за хармонизиране на общонационалната система на акцизните данъци и тяхното събиране. Документът съдържа комплекс от мерки за предотвратяване избягването на данъци, което е в изпълнение на широкомащабната програма за въвеждане на обща икономическа зона във федерацията.
***
Македонският министър на труда и социалната политика Йован Манасиевски и германският посланик в Македония Ирене Хинрихсен подписаха споразумение за двустранно сътрудничество в областта на социалното осигуряване. По думите на Манасиевски споразумението ще даде възможност на около 9000 македонски граждани да получават германски пенсии.
***
България, която ще поеме председателството на Асоциацията за свободна търговия в Централна Европа (ЦЕФТА) през 2004 г., заяви, че ще покани официално Македония да се присъедини към организацията. Кандидатурата на Македония след това ще бъде разгледана от страните-членки на ЦЕФТА, започвайки от януари.
***
Италианското правителство одобри кредит от 45 млн. евро за Сърбия. Средствата ще бъдат използвани за подпомагане развитието на малките и средните предприятия.
***
Американската агенция за търговия и развитие отпусна безвъзмездно 600000 дол. на сръбските телекомуникационни компании Телеком Сърбия и Сърбия Бродбенд. Парите ще бъда използвани за финансиране на тяхната модернизация.
***
Албанското правителство реши да даде лиценз на трети GSM оператор в страната. Държавната компания Албтелеком ще получи лиценза, за да може да стане по-атрактивна по време на предстоящата приватизация. АМС и Водафон са другите два мобилни оператора в Албания.

Доклад на МВФ критикува сръбския бюджет и предлага нови икономически мерки
					19/04/2007
					Вместо да приема нов несъвършен бюджет, Сърбия трябва да потърси временно продължаване на финансирането и да преосмисли своите приоритети в разходването, заяви Фондът.
					От Давор Коникушич за Southeast European Times от Белград - 19/04/07
 
					 
						
МВФ призовава Сърбия да избере друг икономически път. [Гети Имиджис]
						Проектобюджетът на Сърбия стана обект на остри критики от страна на МВФ. Експертите от Фонда твърдят, че страната се нуждае от цялостна промяна на икономическата си политика, и не препоръчват на парламента да ратифицира бюджета. 
						След няколко дни на преговори с представители на правителството и централната банка мисия на МВФ призова миналия месец Сърбия да ускори структурните реформи и да преразгледа изцяло държавните разходи. Според МВФ запазването на икономическия растеж и ниската инфлация са двете най-големи макроикономически предизвикателства за страната. 
						Като алтернатива на приемането на новия бюджет, посочи той, би могло да се гласува промяна на закона за бюджета, позволяваща тримесечно удължаване на финансирането. 
						"Така ще има достатъчно време да се изготви един добър бюджет за 2007 г., последван от преразглеждане на приоритетите във финансирането на разходите," казва мисията в доклада си. 
						През 2006 г. бюджетният дефицит на Сърбия бе 1,5 % от БВП. Фондът би искал да види повишение на БВП с 2,75 % тази година, за да се "намали търсенето и Сърбия да поеме в устойчива посока". Той призовава Сърбия също така да намали текущия си платежен баланс, да продължи с приватизацията и процедурите по фалит, да повиши пазарната си конкурентоспособност и да започне постоянна борба с корупцията. 
						Експертите на МВФ критикуваха миналогодишните повишения на заплатите с 20 до 30 %. Поради "промените на заплатите и бюджета сегашният дефицит по текущата сметка се увеличи още повече и достигна 13 % от БВП, като се финансира с допълнителни кредити. В резултат на това външният дълг се повиши и достигна 62 % от БВП," казаха те. 
						Същевременно МВФ изказа задоволство от някои предприети досега стъпки и по-специално от спада на инфлацията. "По наше мнение особено важно е да се завърши приватизацията и преструктурирането на публичните дружества, което включва и държавните дружества," каза ръководителят на мисията Питър Дойл. 
						Дана Попович от Центъра за либералдемократични проучвания казва, че промените, предложени от МВФ -- включително намаляване на публичите разходи -- са стъпки в правилната посока. 
						Тези мерки ще "открият пътя за устойчив икономически растеж," казва Попович, признавайки, че прилагането им ще бъде трудно.

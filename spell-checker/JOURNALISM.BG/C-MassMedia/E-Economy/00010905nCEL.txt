МВФ и Световната банка обявяват действия, свързани със Стратегията за развитие на БиХ
24/05/2004
 
САРАЕВО, Босна и Херцеговина (БиХ) - Мисия на МВФ се очаква да пристигне в БиХ в началото на юни, за да обсъди мерки, свързани с прилагането на средносрочната стратегия за развитие на страната. Правителството на БиХ наскоро изработи документ, подготвен с помощта на международната общност. Той излага икономическите и социалните приоритети до 2007 г. Според изпълнителния директор на Световната банка Ад Мелхерт Банката ще инициира провеждането на донорска конференция през септември за набиране на фондове, които ще се заделят за стратегията.
Други новини: първият заместник-върховен представител на международната общност в БиХ Доналд Хейс предупреди в неделя (23 май), че слабият ветеринарен контрол в БиХ представлява риск за здравето, както това пролича от неотдавнашните епидемии от ку-треска и бруцелоза. Хейс призова към спешни действия за хармонизиране на ветеринарната система със стандартите на ЕС и за подобряване на мерките за контрол. (Независне новине - 24/05/04; Фена, ПБС БиХ - 23/05/04; ПБС БиХ - 22/05/04)

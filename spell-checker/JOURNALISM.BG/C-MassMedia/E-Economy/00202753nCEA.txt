Cмяната на правителството е резултат от икономическите проблеми в Румъния
					28/04/2012
					Внезапната политическа промяна в ръководството на Румъния само след два месеца на власт съвпада с чувствителен преход от рецесия към слаб икономически растеж.
					От Паул Чокою за Southeast European Times в Букурещ – 28/04/12
 
					 
						
Виктор Понта, лидер на опозиционната Социалдемократическа партия, разполага с десет дни, за да сформира правителство в Румъния. Той сменя Михай Разван Унгуреану, който загуби вота на недоверие след два месеца управление. [Габриел Петреску /SETimes]
						Президентът на Румъния Траян Бъсеску възложи на Виктор Понта, лидер на Социалдемократическата партия (СДП), най-голямата опозиционна партия в страната, да сформира ново правителство, след като коалиционното правителство на Михай Разван Унгуреану бе свалено в петък (27 април) след вот на недоверие. 
						Унгуреану, който е бивш директор на Службата за външно разузнаване на Румъния, пое властта само преди два месеца, след като предишното коалиционно правителство на Емил Бок подаде оставка заради вълната от обществено недоволство, предизвикана от строгите икономически мерки, които то трябваше да предприеме
						Правителството на Унгуреану падна, след като 235 депутати гласуваха за предложението за недоверие, символично наречено “Спрете това податливо на изнудване правителство! Стига вече!” 
						Поражението му бе предшествано от напускането на значителен брой членове на бившата основна управляваща Либералдемократическа партия (ЛДП). Понта, който постави основата на съюз с дясноцентристката Националлиберална партия (НЛП) през февруари 2011 г., ще трябва да сформира правителство в рамките на десет дни и след това да поиска вот на доверие в парламента 
						Смяната на властта в Букурещ става шест месеца преди парламентарните избори, насрочени за ноември и в условията на продължаващите мисии на МВФ, с който Румъния подписа рамково споразумение през март 2011 г. 
						Един час след падането на правителството на Унгуреану румънската лея падна до най-ниската си стойност по отношение на еврото поради политическата несигурност и тревогите, свързани с икономическата нестабилност. Делегацията на МВФ отложи насроченото си посещение в страната заради преговорите за съставяне на ново правителство. 
						"Мисля, че този вот на недоверие бе лошо решение. Току-що назначеното правителство на Унгуреану трябваше да има възможност да завърши мандата си”, каза за SETimes Септимиус Първу, заместник-директор на водещата румънска НПО “Асоциация Про Демокрация”.
						"Този политически ход поставя под съмнение стабилността на процеса на подготовка на изборите през ноември”, каза Първу. “И не на последно място, бившата опозиция, която сега е на власт, вече даде ясен знак за това, че е против споразумението с МВФ, което може да придаде нов формат на преговорите с международните кредитори." 
						Социалдемократите обаче омаловажиха тази загриженост. 
						"Това е ново начало. Днешният успех е добър за Румъния”, каза за SETimes Джорджиан Поп, депутат от Социалдемократическата партия. “Разликата между предишното правителство и новото ще проличи в начина на управление и аз смятам, че ние ще бъдем различни и можем да решим сегашните проблеми на страната."
						Първу каза, че коалицията между една лява и една дясна партия няма да продължи дълго. “Съюзът между социалдемократи и либерали може да се разпадне също така бързо, както бе сформиран. Той може да съществува поради единствената цел да задържи партиите на власт. В една почтена демокрация, с традиционни политически ценности, такъв съюз не може да съществува дълго време”, каза Първу.
						Предишен подобен пример е на съюз между дясноцентристката Либералдемократическа партия и Социалдемократическа партия в коалиционното правителство от декември 2009 г., което просъществува по-малко от една година.
						В опит да успокои пазарите Бъсеску каза ,че страната е финансова стабилна. “Няма причина за паника на пазарите, тъй като Румъния има последователен финансов буфер във Министерството на финансите, който може да се справи с всякакви събития”, каза той.
						Ако бъде одобрено, правителството на Понта ще се изправи пред много предизвикателства, едно от които е връщането на заплатите на държавните служители до нивото преди орязването им с 25% заради мерките за икономии. Унгуреану вече бе дал да се разбере, че една от главните мисии на неговото правителство ще бъде възстановяването на заплатите в държавния сектор, което мнозина определиха като изборен ход.
						За обикновените хора промяната във властта е нещо обикновено. “Не съм изненадан. Румънските политици са известни с това, че действат против правилата”, каза за SETimes Василе Флореа, 67-годишен пенсионер от Букурещ 
						"Затова не виждам смисъл от смяна на правителството шест месеца преди изборите или от смяна на правителство, което наследява мерки на строги икономии и поставя като своя цел промяната на това положение. Започвам да се питам на кого принадлежи действително тази победа. Новата коалиция, която идва на власт, може да съжалява горчиво за това в момента, когато очакванията на гражданите достигнат връхната си точка”, каза той.
					
				
			
					 
					
 
 

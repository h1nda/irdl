Бизнес: Националната банка на Гърция ще финансира възстановяването на щетите от безредиците
					12/12/2008
					Национална банка на Гърция обяви специални мерки, които ще помогнат за възстановяване на малките и средни фирми, засегнати от продължилите една седмица безредици. Още в деловите новини: Централната банка на Кипър и Централната банка на Катар подписаха споразумение; румънското дружество “Ромпетрол” увеличава капацитета си.
					 
						
Заемът ще покрие щетите, причинени по време на безредиците в Атина тази седмица. [Гети Имиджис]
						Националната банка на Гърция обяви във вторник (9 декември) специални мерки за възстановяване на дейността на малките и средни фирми, на които бяха нанесени щети при неотдавнашните улични безредици. Мерките включват спиране на месечните вноски по заеми за срок до 12 месеца и отпускане на нови заеми с 12-месечен гратисен период за ремонт на повредени предприятия, оборудване и стоки. 
						 *** 
						Животозастрахователната компания “Американ Ризърв” е закупила 61-процентен дял от албанското държавно застрахователно дружество ИНСИГ, съобщи във вторник (9 декември) албанското министерство на финансите. Американската компания е предложила за ИНСИГ цена от 25 млн. евро. 
						*** 
						Централната банка на Кипър и Централната банка на Катар са подписали меморандум за сътрудничество през ноември, съобщи във вторник (9 декември) кипърската банка. Споразумението подчертава взаимния интерес на двете банки към насърчаване на двустранните отношения в надзора над кредитните институции, се казва в официално изявление. 
						*** 
						
Румънската “Ромпетрол Груп” е инвестирала повече от 136 млн. евро през 2007 и 2008 г. за изграждането на офшорен морски терминал в Черно море и за разширяване на своя капацит за транзит на продукти, съобщи компанията във вторник (9 декември). Новият морски терминал ще укрепи връзката между петролните ресурси на Изтока и търговския пазар на Запада, се казва в изявление на компанията. 
						*** 
						Базираната в Холандия световна финансова институция Ай Ен Джи е завършила придобиването на турската пенсионна компания “Ояк Емеклилик”, съобщи във вторник (9 декември) всекидневникът “Хюриет”. Ай Ен Джи се е договорила да придобие шестото по големина пенсионно дружество в Турция за 110 млн. евро. “Ояк Емеклилик” ще бъде интегрирана в “Ай Ен Джи Иншурънс Сентрал Юръп” и през 2009 г. ще получи нов имидж, заявиха от холандската фирма. 
						*** 
						Шведското правителство е дарило във вторник (9 декември) 1,45 млн. евро в помощ на Агенцията по собствеността на Косово. Дарението е в съответствие с дадените от Швеция обещания по време на донорската конференция за Косово през юли в Брюксел. Дарението ще бъдат използвано за решаване на имуществени спорове от конфликта от 1998-1999 г. 
						
 (Различни източници - 05/12/08 - 12/12/08)

Икономическото положение стимулира проституцията в Турция 
					27/08/2004
					Изследване, проведено от Анкарската търговска камара, разбули един нарастващ проблем в Турция - разпространение на проституцията поради икономическите проблеми на страната. 
					От Фатих Баран за Southeast European Times от Истанбул - 27/08/04
 
					 
						
Увеличаването на броя на работните места и услугите ще намали броя на жените, принудени да проституират, каза председателят на Анкарската търговска камара, Синан Айгюн.
						Макар проституцията в Турция да е законна, повечето жени, работещи в бранша, не са регистрирани и много са принудени да се занимават с тази професия срещу волята си, се казва в ново проучване на Анкарската търговска камара (АТК). Изследването е установило, че проституцията в Турция се разпространява поради икономически проблеми. Макар проституцията в Турция да е законна, повечето жени, работещи в бранша, не са регистрирани и много са принудени да се занимават с тази професия срещу волята си, се казва в ново проучване на Анкарската търговска камара (АТК). Изследването е установило, че проституцията в Турция се разпространява поради икономически проблеми. 
						Проучването посочва, че в Турция има около 100 000 проститутки, 30 000 от които в момента чакат да получат разрешителни. Една на 350 жени е изложена на риск от проституция или сексуален тормоз. Има петдесет и шест публични дома, в които работят 3 000 жени; други 15 000 проститутки са регистрирани в полицията. Много от тях не могат да си намерят работа в регистриран публичен дом и предлагат услугите си на улицата, казват авторите на изследването. 
						Според изследването само в югоизточната провинция Диарбекир 6 000 жени работят нелегално като проститутки. В Истанбул има най-малко 500 малолетни проститутки, включително 12-годишни момичета. Освен това, отбелязват авторите на изследването, има и внос на проститутки от Украйна, Молдова, Грузия, Азербайджан и Беларус.
						"Секторът на проституцията има годишен оборот от около 3 милиарда евро. А и съдържателите на публични домове, барманите, собствениците на нощни клубове и хотели, таксиметровите шофьори - всички те получават парче от тортата. Тоест, стотици хиляди хора си изкарват прехраната от проституция", се казва в доклада. 
						На пресконференция, на която бе представено изследването, председателят на АТК Синан Айгюн каза, че този ръст на сексуслугите отчасти се дължи на съществуващата вече цяло десетилетие хлабава администрация, в комбинация с ширещата се бедност. Най-добрият начин за борба с проблема, каза Айгюн, е да се увеличат заетостта и услугите. "Предоставянето на социални осигуровки и помощи на бедните, безработни и неграмотни жени ще намали броя на тези, които са принудени да бъдат подлагани на сексуален тормоз", каза той.
						В същото време престъпността като цяло също се е увеличила в Турция поради икономическите условия. "През 2003 г. в Турция са станали 321 805 престъпления, които са много повече от броя им през 2000 г. - 259 895. Много по-тревожен е фактът, че през първите пет месеца на 2004 г. са регистрирани 143 924 престъпления; очаква се броят им да стигне 350 000 до края на 2004 г.", е установило изследването. Четиридесет и два процента от всички престъпления са станали в трите най-големи града на Турция, като начело е Истанбул, следван от Анкара и Измир.

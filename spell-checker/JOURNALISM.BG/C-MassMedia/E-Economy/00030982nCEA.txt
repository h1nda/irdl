Световната банка подкрепи антикризисния план на Румъния
					20/07/2009
					Заемът от Световната банка ще бъде използван за мерки, които имат за цел намаляване на въздействието на икономическата криза. Това е първата част от триетапна кредитна програма, общият размер на която може да достигне 1 млрд. евро.
					(Блумбърг, Медиафакс, Wall-Street.ro, Хотнюз - 17/07/09; Световна банка - 16/07/09; МВФ - 10/06/09)
 
					 
						
Програмата предвижда да бъде намалено въздействието от кризата върху бедните. [Гети Имиджис]
						Световната банка одобри в четвъртък (16 юли) заем от 300 млн. евро за Румъния, за да помогне на страната да намали въздействието от световните икономически сътресения. 
						Регионалният директор на Световната банка за Румъния Беноа Бларел заяви, че финансирането ще бъде използвано за изпълнение на мерки, предвидени в програмата на правителството за борба с кризата. Целта на заема е "да подсили управлението на държавните разходи, да намали въздействието от кризата върху бедните и уязвими лица и да сведе до минимум рисковете от криза във вътрешния финансов сектор чрез действия за коригиране на съществуващи и потенциални слабости", заяви той. 
						Заемът, който се отпуска за срок от 14 години и е с гратисен период от 13,5 години, е първият етап от предложена триетапна програма за Заем за политика на развитие (ЗПР), общият размер на която може да достигне 1 млрд. евро, обясни банката. Следващите два транша, съответно от 360 млн. и 340 млн. евро, се очаква да бъдат одобрени до средата на следващата година, съобщи Wall-Street.ro. 
						"Изпълнението на програмата за структурни реформи е особено важно, тъй като засилването на устойчивостта на икономиката ще постави Румъния в по-добра позиция да възобнови и поддържа висок растеж в средносрочен план," заяви ръководителката на програмата Свати Гош. 
						Румъния имаше висок икономически растеж в продължение на осем последователни години, но откакто финансовата криза се разпространи по цял свят миналата есен, започна бързо движение надолу. 
						Спадът във вътрешното търсене доведе до забавяне на реалния растеж на БВП - от средно 9 % на годишна база спрямо предходното четиримесечие през първите три тримесечия на 2008 г. до 13-процентен спад през четвъртото тримесечие, се посочва в доклада на МВФ от миналия месец. Низходящата тенденция продължи и през първото тримесечие на тази година. 
						"Растежът на износа също рязко се е превърнал в отрицателен, а вносът е спаднал още по-осезаемо, поставяйки началото на бързо коригиране на дефицита по текущата сметка, който е намалял наполовина през януари и февруари в сравнение със същия период на миналата година," се отбелязва в доклада. 
						През март Румъния се обърна към Европейската комисия (ЕК) и МВФ с искане за многостранна финансова подкрепа, за да се помогне на страната да се защити срещу икономическата криза. 
						 Накрая бе одобрен 24-месечен пакет за спасителни заеми в размер на 20 млрд. евро с основен кредитор МВФ. Договорено бе, че фондът ще предостави почти 13 млрд. евро, а ЕС - още 5 млрд. евро. Останалата част ще бъде осигурена със заеми от Световната банка и други международни институции. 
						Програма ЗПР ще подкрепи реформите, насочени към подобряване на управлението на публичните финанси и укрепване на социалната закрила и финансовия сектор, се казва в изявление на банката от четвъртък. Очаква се правителството да направи първи стъпки за реформи във възнагражденията в държавния сектор, както и мерки за въвеждане на по-голяма стабилност, предсказуемост и прозрачност на държавните разходи. 
						Програмата също така ще подкрепи дейностите за подобряване на финансовото управление в образованието и здравеопазването, както и реформите, които имат за цел укрепване на устойчивостта, функционирането и стабилността на финансовия сектор.

Турция формира икономическата си политика
18/05/2004
В приветствие към 4-я конгрес по икономика в Турция премиерът Реджеп Тайип Ердоган прогнозира, че страната му ще продължи да прилага програмата, подкрепена от МВФ и след февруари 2005 г., когато изтича стенд-бай споразумението с Фонда.
От Фатих Баран за Southeast European Times в Истанбул - 18/05/04
 
 
Заместник- изпълнителният директор на МВФ Ан Крюгер участва в 4-я конгрес по икономика в Измир. [АФП]
Четвъртият конгрес по икономика в Турция приключи по-рано този месец, като повечето от участниците, надхвърлили 1 300 души, се обединиха около становището, че бедността и неравномерното разпределение на доходите са основните проблеми, с които трябва да се справи страната.
"Турция има огромен потенциал за развитие. Тя обаче трябва да създаде благоприятни условия за инвестиране в допълнение към макроикономическата и политическата стабилност. Тя се нуждае от активиране на регионалната динамика и от съответно регулиране на институционалната структура," заяви Конгресът в своя заключителна декларация, прочетена от вицепремиера Абдулатиф Сенер.
В изявлението се посочва краткосрочната цел за хармонизиране на разпределението на доходите с това в Португалия, както и дългосрочната задача да се достигне средната величина на разпределение на доходите за ЕС. В него се призовава за изработване на стратегия, насочено към гарантиране на това да няма турски граждани, изпаднали под чертата на абсолютната бедност.
Водещи турски икономисти, както и международни експерти участваха в петдневните дискусии, целящи да оформят бъдещата икономическа политика на Турция. Сред присъстващите бяха Генералният секретар на ОИСР Доналд Джонстън, заместник-управляващият директор на МВФ Ан Крюгер и вицепрезидентът на Световната банка и главен икономист Франсоа Бургиньон.
Отношенията между Турция и МВФ бяха основната тема в дневния ред. В своето встъпително изказване пред Конгреса турският премиер Реджеп Тайип Ердоган каза, че страната му ще продължи да прилага програмата на МВФ дори и след като изтече стендбай споразумението с Фонда през февруари 2005 г.
"Световните реалности правят невъзможно да се върви напред без МВФ" каза Ердоган, допълвайки, че дори и най-мощните държави имат споразумения с Фонда.
"Турция заема 22-о място в света по БВП. Продуктът на глава от населението обаче е печално нисък. За да се промени това, страната трябва да преодолее макроикономическите проблеми и да гарантира стабилна и балансирана икономическа структура," посочи премиерът.
Първият конгрес, проведен на 17 февруари 1923 г. в Измир, постави основите на икономическата политика на страната. Вторият конгрес бе проведен през 1981 г., а третият- през 1992 г.
Президентът Ахмет Недждет Сезер, председателят на парламента Бюлент Арънч и лидерът на опозицията Дениз Байкал също присъстваха на откриването на конгреса.
По време на това забележително събитие бяха представени 20 анализа измежду 3 000 депозирани разработки. 22 работни групи се фокусираха върху въпроси, простиращи се от туризма до селското стопанство.
Освен това се проведоха седем дискусионни панела. Темите включваха устойчивия висок растеж, макроикономическата стабилност, насърчаването на предприемачеството и засилената конкурентноспособност, разпределението на доходите и стратегиите за борба срещу бедността.

Икономически преглед
18/07/2003
Преглед на бизнес и икономическите новини от Балканите след 11 юли.
(Различни източници -- 11/07/03 - 18/07/03)
 
 
Преглед на бизнес и икономическите новини от Балканите след 11 юли:
Промишленото производство на Хърватия нарасна с 6% в годишно изражение през първата половина на 2003 г., според последните данни на Националната статистическа служба. Само през юни промишленото производство бележи годишен ръст от 7.1%.
***
Чуждестранните инвестиции в Румъния достигнаха 9.5 млрд. дол. в края на май, като нараснаха с 420 млн. дол. от началото на годината, според данни на Агенцията за чуждестранни инвестиции.
***
Дефицитът в текущите плащания на Турция достигна 3.5 млрд. дол. през периода януари-май, според данни на централната банка. Само през май дефицитът се е увеличил с 578 млн. дол. въпреки сезонния ръст на постъпленията от туризма.
***
Българският парламент ратифицира споразумение за заем от 31.9 млн. евро от Международната банка за възстановяване и развитие. Средствата ще бъдат използвани за финансиране на реформите в данъчната администрация и социалното осигуряване.
***
Брутният външен дълг на България спадна на 10.1 млрд. евро в края на май. Цифрата отразява напредъка в изплащането на задълженията на държавата към външните кредитори.
***
Македонското правителство и ЕБВР подписаха споразумение за заем от 40 млн. евро. Средствата са предназначени за строителство на околовръстно шосе около Скопие, което е част от Коридор 8, и пътния участък Смоквица-Гевгелия - част от Коридор 10.
***
Македония и Норвегия започнаха осъществяването на съвместна програма за сътрудничество между малките и средните предприятия в двете страни. Програмата е насочена към предприятията в електро- и машинопроизводството, мебелната промишленост, текстилната и хранително-вкусовата промишленост.
***
Представители на Босна и Херцеговина (БиХ) и на Европейската комисия подписаха споразумение за оказване на помощ в размер на 63 млн. евро на БиХ в рамките на тазгодишната програма на ЕС за възстановяване, развитие и стабилизация. По-голямата част от средствата ще бъдат използвани за улесняване завръщането на бежанците.
***
БВП на Федерация Босна и Херцеговина (ФБиХ) за 2002 г. е 4 млрд. дол, според данни на статистическото бюро на общността. Според същите данни търговският дефицит на ФБиХ е достигнал 1 млрд. дол. през първите шест месеца на 2003 г.
***
Правителството на Албания одобри 2 млн. дол. за завършване на проекта за реконструкция на пътя Рогожине-Елбасан. Участъкът е част от Паневропейския коридор 8.
***
Приватизацията в Косово стартира с продажбата на няколко държавни компании. Около 4.1 млн. евро бяха получени при първия етап на процеса. ЮНМИК е набелязал 410 държавни компании за продажба.
***
Министерството на финансите на Албания завърши преговорите с ЕБВР и Международната финансова корпорация на Световната банка за продажбата на 40% от държавната застрахователна компания ИНСИГ. Подробности не бяха съобщени. Останалите 60% от ИНСИГ вероятно ще бъдат предложени на стратегически инвеститор.

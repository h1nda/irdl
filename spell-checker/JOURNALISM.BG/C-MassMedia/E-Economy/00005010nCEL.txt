Донорите оценяват прогреса в Косово, подкрепят средносрочните икономически приоритети
06/11/2002
Международните донори оценяват прогреса в Косово след края на конфликта през 1999 г. , но също така обръщат внимание на нуждата от убедително изпълнение на програмата от реформи, за да продължат икономическото подпомагане.
(AП, AФП, Новинарска служба към ООН, Световна банка, Seerecon.org - 05/11/02)
 
 
Международните донори оценяват прогреса на в Косово след края на конфликта през 1999г., но също така обръщат внимание на нуждата от убедително изпълнение на програмата от реформи, за да продължат икономическото подпомагане. На срещата в Брюксел във вторник (5 ноември), представители от 34 страни-донори и 13 международни организации оцениха постиженията на Косово след конфликта и обсъдиха средносрочните му перспективи и приоритети. Конференцията се председателстваше от Европейската комисия и Световната банка. Тя беше посетена за първи път от министър-председателя на Косово Байрам Реджепи и други членове на временното правителство. Участваха също ръководителят на МОНК Михаел Щайнер и членове на неговия екип.
Програмата за преструктуриране и възстановяване от 1999-2003 г., която донорите одобриха на първата конференция за Косово, навлезе в третата си година. От ангажиментите на донорите на обща стойност 2.3 млрд евро, разходите се очаква да достигнат 2 млрд евро до края на годината. Средствата са подкрепили забележителния прогрес при старта на държавната администрация, смекчаването на последиците от конфликта и развитието на пазарна икономика. През последните три години повече от 40000 къщи са възстановени или построени наново; 80 процента от здравните заведения в селските райони са реконструирани и оборудвани; ремонтирани са 500 км пътища; добивът на пшеница е нараснал значително и посрещна 66 процента от нуждите на страната през 2000 и 2001 г.; записванията в училищата и университетите също са нараснали значително; а важните обществени институции, включително законодателните органи и органите на реда, са укрепнали.
Но бедността и безработицата все още са високи -- икономиката на областта е една от най-слабите в Европа. "Дванадесет процента от населението живее в абсолютна бедност ... ние не изнасяме почти нищо и на практика не получаваме чуждестранни инвестиции", каза Щайнер. Той изтъкна също нуждата от подобряване на условията за завръщането на бежанците и насилствено изселените от страната (НИС) от малцинствените общности, като призна, че повечето от тези, които не са напуснали Косово, продължават да живеят при "неприемливи" условия. "Ние трябва да предоставим предимствата от прогреса на всички общности в Косово", каза Щайнер, като апелира за още помощи от донорите.
"Само постоянни високи нива на икономически растеж могат да създадат работни места и доходи, които да откъснат много от бедните от мизерията и също така да осигурят икономически възможности за завърналите се", каза съпредседателят на конференцията Кристиан Портман, директор на Световната банка в страната и регионален координатор за югоизточна Европа.
Реджепи предупреди ЕС да не приема никакви клаузи в проекта за конституцията на Сърбия и Черна гора, които споменават Косово като част от новия съюз. Неговият възглед беше подкрепен от Щайнер, който каза, че крайният статут на сръбската област трябва да бъде определен от Съвета за сигурност към ООН.
Донорите одобриха икономическите приоритети, очертани в правителствената програма, включително подпомагането на икономическото развитие и растеж и увеличаване на заетостта; подобряване жизнения стандарт на социално слаби групи и достъпа до по-качествено образование и здравеопазване; осигуряване на ефикасна и прозрачна държавна администрация и осигуряване на равни възможности за всички граждани, подкрепяйки завръщането на бежанците и НИС.
Въпреки че срещата не целеше събирането на нови дарения, донорите прецениха, че ще са нужни допълнителни 450 млн евро за финансирането на програмата на Косово за държавни инвестиции в периода от 2003г. до 2005г., а 50 млн евро ще са необходими за подпомагането на общия бюджет.

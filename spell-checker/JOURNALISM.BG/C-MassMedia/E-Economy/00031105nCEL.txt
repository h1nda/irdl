Инцко наложи временен бюджет на Мостар
					30/07/2009
					 
						САРАЕВО, Босна и Херцеговина (БиХ) -- Върховният представител Валентин Инцко използва в сряда (29 юли) своите "Бонски правомощия", за да продължи временния разходен бюджет на град Мостар от 1 април до 30 септември, тъй като градският съвет не успя да приеме бюджет. Решението ще позволи държавните служители да получават своите заплати и обезщетения. Изключение правят обаче възнагражденията на общинските съветници. На тях ще им бъде платено едва след като приемат бюджет и постигнат съгласие за избора на нов кмет. Длъжността е свободна от месеци, тъй като членовете на съвета не могат да се споразумеят за подходящ кандидат. Патовата ситуация и безизходицата с бюджета "причиниха ненужни страдания и влошаване на положението на жителите на град Мостар, създавайки риск за живота на мнозина", подчерта Инцко. Държавните служители заплашиха да обявят стачка и да поискат да им бъде платено със задна дата, освен ако Инцко не се намеси. (Дневни Аваз, Фена, БХРТ, РТРС, СВП - 29/07/09)

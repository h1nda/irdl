Бизнес: Македония и Албания се договориха за икономическо сътрудничество
					22/02/2008
					Икономическото сътрудничество между Албания и Македония предстои. Още новини от седмицата: Сърбия ще продължи да изплаща външния дълг на Косово; Албания обяви международен търг за държавната фирма АРМО. 
					 
						
Македонският премиер Никола Груевски и неговият албански колега Сали Бериша се срещнаха в Тирана в понеделник (18 февруари). [Гети Имиджис]
						
Македония и Албания ще засилят икономическото си сътрудничество, особено по проекти в областта на регионалния транспорт и енергетика, се договориха в понеделник (18 февруари) в Тирана македонският премиер Никола Груевски и албанският му колега Сали Бериша. Двамата лидери обсъдиха начините за ускоряване на строителството на Европейски коридор 8, както и на магистралата, която ще свързва Албания, Македония и България. 
						*** 
						
Сърбия ще продължи да обслужва външния дълг на Косово, заяви в сряда (20 февруари) министърът на финансите на Сърбия Мирко Цветкович пред осведомителната агенция “Танюг”. Ако Сърбия спре плащанията, това би означавало, че тя признава независимостта на Косово, каза Цветкович. Външният дълг на Косово е отпреди 1999 г. и представлява около 5 % от общия външен дълг на Сърбия. 
						 *** 
						
Албания обяви във вторник (19 февруари) международен търг за продажбата на 85 % от притежавания от държавата дял в петролната компания АРМО. Фирмата се оценява на около 109 млн. евро и притежава две петролни рафинерии с много задължения. 
						 *** 
						
Българската Агенция за следприватизационен контрол наложи глоба от около 123 млн. евро на най-големия металургичен завод в страната, "Кремиковци". Според агенцията собственикът на "Кремиковци", "Финметалс холдинг", който е част от групировката "Глобъл Стийл", трябва да плати глобата или да загуби контрола си върху предприятието. 
						 *** 
						
Хърватският "Загребачки Холдинг" обяви в сряда (20 февруари) намерението си да инвестира около 100 млн. евро в рехабилитацията и разширяването на газопроводната мрежа в Загреб през следващите четири години. Целта на проекта е да се увеличи използването на природен газ -- и евентуално да се разшири присъствието на фирмата -- в района около столицата. Една пета от газопроводната мрежа в Загреб трябва да бъде подменена. 
						
(Различни източници – 16/02/08-23/02/08)

Бизнес: Гръцката икономика се свива
					10/09/2010
					Икономиката на Гърция се свива по-силно от предвиденото. Още в бизнес новините: ЕК и Германия даряват средства на Прищина за обновяване на системата за водоснабдяване.
					 
						
Финансовата криза в Гърция предизвика многобройни протести. [AФП]
						
						Гръцката икономика се е свила с 1,8 % през второто тримесечие на годината, съобщи в сряда (8 септември) Гръцкия статистически институт със седалище в Атина. Тенденцията е по-лоша, отколкото бе предвидено в предварителните прогнози, които очакваха свиване от 1,5 %. През първото тримесечие гръцката икономика се сви с 0,8 %. 
						*** 
						Съюзът на турските камари и стокови борси и Федерацията на египетските търговски камари подписаха на 4 септември споразумение за създаване на съвместна търговска камара с цел подобряване на деловите отношения. Търговският обем между двете страни миналата година надвиши 3 милиарда щатски долара.
						*** 
						Европейската комисия (ЕК) и германското правителство дариха 17 млн. евро на Община Прищина за обновяване и увеличаване на капацитета на системата за водоснабдяване. Дарението, получено във вторник (7 септември), ще бъде използвано за разширяване на системата в новите квартали, създадени след 1999 г.
						*** 
						Управителят на Албанската централна банка, Ардиан Фулани, каза в сряда (8 септември), че западнобалканските страни трябва да построят нови модели на икономически растеж, основани на износа, които са допълващи се, а не конкуриращи се. В изказване на среща в Тирана на представители на местните банки и учени от Оксфордския университет Фулани заяви, че оглавяваната от него институция е решена да подпомага Албания по пътя й към изпълнение на стандартите на ЕС. 
						*** 
						
						Сръбският министър на инфраструктурата Милутин Мърконич и кметът на Суботица Саша Вучинич подписаха в неделя (5 септември) споразумение за финансиране на промишлените зони в северния сръбски град. Двугодишното споразумение е на стойност 944 000 евро. Средствата трябва да се използват за изграждане на необходимата инфраструктура в различните зони. 
						 *** 
						
						Сръбският президент Борис Тадич и премиерът на Република Сръбска Милорад Додик откриха в понеделник (6 септември) нов мост над река Сава край Сремска Рача. Строежът му започна преди три години. Проектът е на стойност 13 млн. евро. 
						 *** 
						МВФ призова в сряда (8 септември) Турция да приеме закон за предложеното фискално правило без повече отлагане, заявявайки, че то ще подобри прозрачността и фискалното управление. Правилото бе предложено от министъра на икономиката Али Бабаджан като заместител на стендбай споразумението с МВФ и средство за намаляване на бюджетните дефицити и съотношението публичен дълг/БВП. Наскоро то бе отложено заради изразените от някои министри опасения във връзка с общите избори догодина. 
						*** 
						Швейцария ще предостави помощи от 58,3 млн. евро на България за подобряване на инфраструктурата, развиване на частния сектор, човешките ресурси, сигурността, стабилността и реформите, обяви правителството в четвъртък (7 септември). Първите проекти се очаква да започнат през декември.
						
						(Различни източници -- 03/09/10-10/09/10)

Хърватската икономика се стреми към стандартите на ЕС
01/06/2004
В усилията си да приближи икономиката към ЕС, Хърватия търси начини за стимулиране на производството и увеличение на експорта.
От Миранда Новак за Southeast European Times в Загреб - 01/06/04
 
 
Според президента Стипе Месич Хърватия трябва да се концентрира върху приближаване на своята икономика към ЕС. [АФП]
По време на честване миналия месец, с което се отбеляза Денят на предприемача, хърватският президент Стипе Месич заяви, че според него модерното и компетентно управление е най-добрият отговор на предизвикателствата, пред които е изправено правителството, тъй като то се стреми към намаляване на безработицата и установяване на външнотърговски баланс.
Според президента именно мениджърите са тези, които могат да дадат на работниците мотивиращи заплати, да въведе нови технологии и сигурни пазари и данъци на държавата.
Според Месич Хърватия трябва да постави акцент върху производството и експорта, тъй като се стреми да хармонизира икономиката на страната с изискванията на ЕС. Сегашният модел на икономически растеж, отбеляза той, се основава върху разходите и публичните инвестиции.
"Желателно би било да се постави за цел постигане на растеж на БНП от над 5 %," посочи Месич, допълвайки, че темпът на нарастване на износа следва да бъде по-голям.
Той също така заяви, че Хърватия се стреми към темп на работна заетост от 65 % сред хората в трудова възраст. Понастоящем този темп е 52 %.
Що се отнася до реформите, които тепърва трябва да се извършат, президентът каза, че много компании не са в състояние да противостоят на конкурентния натиск, който ще дойде с членството в ЕС.
Реагирайки на речта на Месич, премиерът Иво Санадер каза, че зелената светлина, подадена от ЕС, не следва да бъде пренебрегвана и че международният статут на Хърватия трябва да се подобри.
Ключът към икономиката е засилена конкурентноспособност, посочи Санадер. Това ще осигури увеличение на производството, а оттам и на износа, допълни той.
В тази насока премиерът изтъкна, че приветства основаването на Асоциация на износителите и приемането на 55 мерки за увеличение на конкурентноспособността.
Правителството увери хърватските предприемачи, че ще предостави необходимата помощ в хода на приближаването към ЕС - процес, който според анализаторите може да доведе до драматични промени. Именно по тази причина, посочиха те, диалогът в рамките на Икономическия и социалния съвет е от ключово значение и трябва да се постигне възможно по-скоро споразумение по целите на развитието.

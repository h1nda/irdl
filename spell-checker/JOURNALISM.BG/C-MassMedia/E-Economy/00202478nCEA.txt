Гръцката икономическа криза показва реалната цена на корупцията 
					28/03/2012
					Подкупът като начин на живот в Гърция подкопа основите на страната, но това поведение може да се промени.
					От Анди Дабилис за Southeast European Times от Атина -- 28/03/12
 
					 
						
Корупцията на държавно ниво в Гърция бе честа практика в миналото, но контролът над нея става все по-строг. [Ройтерс] 
						Още щом пое поста на министър на държавното развитие на Гърция, Ана Диамантопулу закри инвестиционната служба на агенцията, след като двама от членовете й бяха арестувани по обвинения в изнудване - задържайки договори, докато не получат подкуп. 
						"Трябва да покажем нулева толерантност към тези, които не изпълняват обещанията си", заяви Диамантопулу, повтаряйки често използвания от политиците рефрен, които редовно предприемат мерки против корупцията без резултати. Заради финансовата криза, която руши икономиката и духа на страната, нейното изказване прозвуча различно. 
						Костас Бакурис, председател на офиса на "Трансперънси Интернешънал" в Гърция, заяви, че подкупът е толкова често срещан в страната, че гражданите не виждат, че е незаконен. 
						"Трябва да принудим хората да се държат почтено и да спазват закона. Ако има възможности [за подкуп] и хората знаят, че няма последствия, те ще продължат да го правят. Хората не могат постоянно да действат егоистично", заяви Бакурис за SETimes. 
						От плащане на очаквания подкуп на провеждащите шофьорските изпити, за да се вземе книжка, до даване на допълнителни пари на получаващия заплатата си от държавата лекар, за да положи по-добри грижи, и даване на срещания навсякъде "факелаки" - плик, пълен с пари - на държавен чиновник или професионалист от частния сектор, корупцията в Гърция е толкова широко разпространена, че изглежда залегнала в тъканта на нацията. 
						Подкупването има своята цена, каза Бакурис, който по-рано заяви пред телевизия СКАИ, че "в някои случаи законите всъщност опрощават подкупите", защото има неясни разпоредби и вратички в закона, които позволяват на нарушителите да избягнат наказание. 
						"На теория Гърция изглежда добре", каза той. "Всъщност обаче законите се нарушават и тези, които престъпват закона, получават легитимиране", каза Бакурис, отбелязвайки, че Гърция страда от "криза на ценности". 
						"При кризата борбата с корупцията беше малка, но сега се случват някои добри неща. Започваме да виждаме някои действия за прилагането на законите. Хората не могат да продължават с корупцията, иначе ще има последствия. Мнозинството осъзна, че начинът, по който действаме и правим бизнес, без да сме социално отговорни, ще ни доведе до катастрофа", добави той. 
						Гърция беше класирана на 80-о място от 183 държави според индекса за възприемане на корупцията за 2011 г. на "Трансперънси Интернешънал", под държави като Саудитска Арабия, Тунис и Куба. България беше единствената страна с по-лошо класиране в ЕС и Западна Европа. Съдебната система, медиите и бизнесът са най-податливи на корупция, отбелязва докладът. 
						Диомидис Спинелис, бивш чиновник в министерството на финансите, ядоса данъчните агенти, като заяви, че в тяхната професия властва корупцията, и призова гърците да влязат в интернет и да докладват за случаи на подкупване, изнудване или рекет. 
						Атинският всекидневник "Катимерини" писа, че стандартна практика за чиновниците е да искат дял от всяко държавно финансиране по договори, одобрени от тях, обикновено между 2 и 4 %. 
						Гръцката сметна палата откри, че 658 млн. евро са били незаконно похарчени през 2009 г., когато икономическата криза набираше сила, включително договори, сключени без търгове, незаслужени бонуси и договори с частни изпълнители за работа, която би трябвало да бъде свършена от държавни работници. Никой не е осъден, но от хората, които са взели незаконно пари, бе поискано да ги върнат. 
						Димитри Сотиропулос, професор по политическа социология в Университета в Атина и научен сътрудник в Гръцката фондация за европейска и чуждестранна политика, заяви, че Гърция може би все пак се променя, визирайки разчистването на министерството на Диамантопулу. 
						"Тя напълно смени управата на дирекцията за частни инвестиции", каза той за SETimes. "Не мисля, че всички са виновни. Има корупционни анклави, включващи хора, които е трудно да бъдат задържани, защото има сделки под масата." 
					
				
			
					 
					
 
 

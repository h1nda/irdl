Нарастващата икономика на Турция е само половината от цялостната картина
					18/01/2011
					Миналата година бе забележителна, но някои експерти предупреждават за евентуални неравности по пътя.
					От Алакбар Рауфоглу за Southeast European Times -- 18/01/11
 
					 
						
Жена проси пред джамия в Истанбул. [Ройтерс]
						Надминавайки целевите резултати и пазарните прогнози на правителството, икономиката е нараснала по-бързо от очакваното през 2010 г., съобщи турският Статистически институт в началото на годината. 
						Същевременно правителството на премиера Реджеп Тайип Ердоган, което се надява да бъде преизбрано през юли, очерта амбициозни цели за 2011 г. 
						Националната икономика на Турция е най-голямата в Централна и Източна Европа, според МВФ. Тя е отбелязала ръст от 5,5 % през третото тримесечие на 2010 г. МВФ очакваше ръстът на Турция да бъде 6,3 % за годината. 
						Растежът за цялата година ще бъде обявен през март, но прогнозите са за 6,8 %. Целта на правителството е 4,5-процентен растеж през 2011 г. 
						Някои местни анализатори, като професор Омер Фарук Чолак, изтъкнат турски икономист, казват, че трябва да се вземат под внимание и други фактори. 
						"Това са само числа, но има и други числа, за които правителството не желае да говори," каза за SETimes Чолак, който е председател на Асоциацията за проучване на заетостта и лектор в няколко университета. "Турският народ не може истински да се облагодетелства от това развитие." 
						"Те твърдят, че безработицата е 11 %, но има приблизително 2,6 милиона души, които работят срещу съвсем оскъдно заплащане," каза той. 
						Според Чолак Турция все още не може да изгради просперираща средна класа заради вялите реформи в областта на малкия бизнес. 
						Джавит Кемал, дългогодишен финансов експерт и научен работник от Истанбул, казва, че обществото става все по-поляризирано, тъй като богатите стават по-богати, а за бедните перспективите се свиват. 
						"Всички казват, че се развиваме, но все още не е така," каза той за SETimes. "Не е нужно да сме лидер в Европа или в света, трябват ни работни места, пари." 
						Айше Каплан, на 38 г., бивша банкова служителка от Адана, един от най-големите градове в Турция, е загубила работата си през 2001 г., когато банковият сектор бе обхванат от криза. Оттогава тя работи с прекъсвания като уличен търговец. Когато миналата година подала молба за кредит с цел да започне малък бизнес, банката й отказала. 
						 Всяка година става все по-трудно за образованите хора да си намират работа, каза тя. 
						Според официалната статистика един от всеки четирима души в Адана е загубил работата си през миналата година. "Но всъщност един на всеки двама е останал безработен," каза Каплан за SETimes. 
						"Турция е страна шампион, когато става дума за отпускане на кредити с най-висока лихва. Само в Истанбул, където 70 % от населението са чужденци, хората могат да се възползват от такава политика," каза тя. 
						Някои икономисти обаче настояват, че правителството е на прав път и че по-нататъшният напредък е само въпрос на време. 
						Каан Назлъ е специалист за Турция и Югоизточна Европа в нюйоркската фирма "Медли Глоубъл Адвайзърс". Той казва, че правителството смело е посрещнало миналите кризи и е разработило солидна стратегия за годините занапред. Банковите проблеми, с които Турция се сблъсква сега, са рутинни, добави той. 
						"Ако приходите на банките се повишат с 20 %, и заемите ще се повишат с 30 %. Икономическият ръст е реален, макар че носи своите рискове," каза той за SETimes. 
						 Мехмет Чавлъ, икономист от Анкара, е съгласен, че икономиката се подобрява. Международният натиск обаче ще продължи да упражнява силно влияние тази година, предупреждава той. 
						"През 2011 г. глобалната икономика ще бъде нестабилна и това ще се отрази на всяка страна, която участва в глобалната търговия," каза той за SETimes.

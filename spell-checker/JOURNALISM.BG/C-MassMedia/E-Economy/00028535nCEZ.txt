Бизнес: Световната банка иска подобряване на бизнес климата в Албания
					28/11/2008
					Албанският премиер Сали Бериша получи подкрепа от Световната банка за усилията в областта на реформите. Още от седмицата: МВФ предложи на Турция заем, за да се справи със световната финансова криза; словенското телекомуникационно дружество “Телеком” иска да придобие телеком на Балканите.
					 
						
Албанският премиер Сали Бериша се срещна в сряда (26 ноември) с делегация на Световната банка. [Правителство на Албания]
						
						Албанският премиер Сали Бериша се срещна в сряда (26 ноември) с представители на Световната банка. Делегацията отново подчерта подкрепата на Банката за усилията в областта на реформите, насочени към подобряване на бизнес климата в Албания, и даде на Бериша своите препоръки за по-нататъшни действия. 
						*** 
						Министерството на финансите на Румъния подписа в понеделник (24 ноември) договор за заем от 1 млрд. евро с Европейската инвестиционна банка (ЕИБ), който ще бъде използван за финансиране на проекти в областта на транспорта, околната среда и конкурентоспособността на икономиката. До края на годината ЕИБ ще отпусне на Румъния авансово плащане за предварително финансиране на проекти с европейски фондове. Общата сума ще бъде отпусната до 31 август 2013 г. на максимум 15 транша от 25 до 250 млн. евро. 
						*** 
						МВФ е предложил заем от 19 млрд. долара на Турция, съобщи на 23 ноември всекидневникът “Заман”. Според вестника правителството се е надявало на заем от 20 до 40 млрд. долара за справяне с глобалната финансова криза. При нормални обстоятелства Турция щеше да има право да получи 15 млрд. долара. 
						*** 
						Европейската банка за възстановяване и развитие (ЕБВР) и Международната финансова корпорация (МФК) се съгласиха да предоставят финансиране в размер на 58,8 млн. евро на гръцкия производител на цимент “Титан” за изграждането на завод в Албания. Всяка от двете финансови институции ще придобие дял от 20 % в албанското дъщерно дружество на “Титан”, “Антеа Цимент”. Заводът, на стойност 170 млн. евро, ще бъде построен северно от Тирана и ще произвежда 1,5 млн. тона циментови смеси годишно. 
						*** 
						
						Румънското дружество “Блу Планет”, част от групата “Блу Инвестмънтс Холдинг", ще изгради първата в страната вятърна електроцентрала в източния град Бая, близо до делтата на р. Дунав. Планира се проектът на стойност 60 млн. евро да бъде завършен до края на 2009 г. Румъния ще реализира проекта в съответствие с препоръките на ЕС за осигуряване на по-голяма част от енергията на страната от възобновяеми енергийни източници. 
						 *** 
						Словенската телекомуникационна компания “Телеком” обяви в понеделник (24 ноември), че проявява интерес към придобиването на македонския мобилен оператор “Космофон”. “Космофон”, който е собственост на гръцката ОТЕ, ще бъде продаден през февруари или март заради антитръстови изисквания, след като “Дойче Телеком” придоби 25 % от ОТЕ по-рано тази година. Словенската компания обяви също, че търси и други възможности на Балканите, включително евентуално участие в най-големия телекомуникационен оператор в Босна и Херцеговина “БХ Телеком”, хърватския доставчик на телекомуникационни и интернет услуги “Метронет”, “H1 Телеком” и “Оптима Телеком”. 
						*** 
						Агенцията по приватизацията на Косово започна в сряда (26 ноември) изплащането на почти 1 млн. евро на бивши служители на държавни предприятия, приватизирани по-рано тази година. Около 530 бивши работодатели ще имат право да се възползват от мярката. 
						*** 
						Предприятието за производство на алуминий “Алуминий Мостар” в Босна и Херцеговина ще намали своето производство и ще съкрати персонала си през 2009 г. заради значителни загуби, съобщи компанията в изявление от понеделник (24 ноември). От “Алуминий” твърдят, че вследствие на рязкото спадане на цената на алуминия с 50 % на Лондонската стокова борса приходите на дружеството намаляват с 15 млн. долара месечно. 
						
						(Различни източници -- 21/11/08 - 28/11/08)

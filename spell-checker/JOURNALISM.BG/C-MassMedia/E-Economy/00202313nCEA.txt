Сделка със стоманодобивен завод трябва да донесе ползи за сръбската икономика
					02/02/2012
					Според сръбските власти затварянето на стоманодобивния завод в Смедерево не е приемлив вариант, но намирането на нов партньор може да се окаже трудно.
					От Ивана Йованович за Southeast European Times от Белград – 02/02/12
 
					 
						
Заводът на „Ю Ес Стийл Сърбия“ в Смедерево беше продаден за 1 щ.д. във вторник (31 януари). [Ю Ес Стийл Сърбия]
						Според експерти сръбското правителство разполага с около шест месеца, за да намери партньор, който да поеме управлението на завода за стомана в Смедерево, закупен тази седмица от „Ю Ес Стийл“ за 1 щ.д.; в противен случай поддържането на губещия завод може да се превърне в тежест за държавния бюджет. 
						Младжан Динкич, председател на Обединените региони на Сърбия и бивш министър на финансите, заяви, че държавата ще успее да избегне първоначалните значителни загуби, защото „Ю Ес Стийл“ е оставила нетни вземания по своите сметки, за да финансира производството в продължение на няколко месеца. Държавата е получила около 79,5 млн. евро нетен оборотен капитал, включително материални запаси и суровини. 
						„Това придобиване трябва да бъде временно. Ако през следващите шест месеца не бъде намерен стратегически партньор – в идеалния случай със собствени мини, за да може да намали цената на суровината, както и с пазар извън ЕС – това ще бъде най-големият проблем на новото правителство“, заяви Динкич за SETimes. 
						„Ю Ес Стийл“ продаде завода на правителството във вторник (31 януари) за 1 щ.д. Сделката ще позволи на 5400-те работници в металургичния комбинат да останат на работа, докато държавата търси друго решение. 
						„През последните две години вместо печалби, „Ю Ес Стийл“ регистрира загуби, което доведе до ситуация, в която продажбата на предприятието не може да доведе до положителен резултат“, заяви министър-председателят Мирко Цветкович. 
						„Ю Ес Стийл“ купи завода през 2003 г. за 25 млн. евро. 
						Министърът на икономиката и регионалното развитие Небойша Чирич заяви за SETimes, че правителството е купило завода, защото неговото затваряне би имало широкообхватно въздействие върху икономиката. Последиците от закриването биха се усетили в железопътния сектор, завода за вагони в Кралево и в машиностроенето, заяви той. 
						Цветкович посочи, че правителството се е оказало в ситуация, в която е трябвало да покаже готовност да поеме производствените разходи. Той заяви, че държавният бюджет ще бъде коригиран, за да не се увеличи дефицитът. 
						Според Младен Ковачевич, член на Академията по икономически науки, ще бъде трудно да се намери нов собственик на завода. 
						„Смятам, че „Ю Ес Стийл“ са се опитали да продадат завода и са стигнали до извода, че продажбите на продукция няма да растат и ще има нови загуби. Това поставя въпрос пред сръбската държава – на кого ще продава и на каква цена?“, заяви Ковачевич за SETimes. 
						„По време на криза цените на цветните и черните метали драстично падат и обратното. Не мисля, че лесно ще намерим стратегически партньор. Би било добре, ако това бъде Китай.“ 
						Други, като Никола Маински, секретар на Асоциацията на рудните мини, са по-оптимистично настроени. 
						„Имаме голям опит в стоманодобивната промишленост, която отбелязва ръст от 6,8 % в световен мащаб. Съседните на Сърбия региони са естествен пазар на стомана“, заяви той за SETimes.

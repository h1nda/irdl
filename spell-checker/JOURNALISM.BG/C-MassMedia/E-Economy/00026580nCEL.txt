Ердоган обяви икономически план за действие за Югоизточна Турция
					28/05/2008
					 
						ДИАРБЕКИР, Турция -- Министър-председателят Реджеп Тайип Ердоган обяви във вторник (27 май) дългоочаквания старт на правителствената програма за развитие на бедните провинции в предимно кюрдския югоизток на страната. Целта е да се укрепи единството и целостта на страната, каза Ердоган. Бедността в региона бе от полза за терористичната Кюрдска работническа партия през последните десетилетия. Пътната карта ще осигури завършването на амбициозния 35-годишен проект Югоизточен Анадол (ГАП) до 2012 г. на стойност от около 20 милиарда щатски долара. До сега само 15 % от проектите за напояване и 77 % от енергийните проекти са завършени.
						Други новини от вторник -- Руският газов гигант "Газпром" съобщи, че ще увеличи дневните си доставки на природен газ за Турция, докато страната успее да ремонтира тръбопровода от Иран, повреден при експлозия в понеделник. "Газпром" доставя 30 милиона кубически метра газ на ден, увеличение от предишните 22 милиона кубически метра дневно. (Заман, Хюриет - 28/05/08; НТВ, Синхуа, Би Би Си - 27/05/08)

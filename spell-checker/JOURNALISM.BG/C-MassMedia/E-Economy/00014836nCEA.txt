България и Световната банка подписаха споразумение за заем в размер на 150 млн. долара
					08/06/2005
					България ще получи 150 млн. долара по силата на ново споразумение за заем със Световната банка, подписано в София в понеделник. Финансирането ще подпомогне реформите в различни сектори и се очаква да подобри перспективите на страната за успешна интеграция в ЕС. 
					(Агенция София нюз, Медиапул, Дневник - 03/06/05; Световна банка - 02/06/05)
 
					 
						
Сградата на Световната банка във Вашингтон. [AФП]
						В понеделник (6 юни) България подписа със Световната банка споразумение за заем в размер на 150 млн. долара. Финансирането ще подпомогне реформите в страната и се очаква да подобри перспективите й за успешна интеграция в ЕС. 
						"След години на непрекъснати реформи България е на прага на присъединяването към ЕС през 2007 г.," каза директорът на банката за България, Ананд Сет, след като той и българският финансов министър Милен Велчев подписаха споразумението в София. "Истинското предизвикателство за България сега е да използва времето до присъединяването, за да продължи с реформите, необходими за увеличаване на икономическия растеж и подобряване на жизнения стандарт на всички българи." 
						Третият заем за преструктуриране на българската икономика (ПАЛ 3) отбелязва приключването на програмата ПАЛ, която възлиза общо на 425 млн. долара. Средствата няма да се предоставят веднага, а след като правителството предприеме важни стъпки по изпълнение на новата си стратегия за насърчаване на икономическия растеж и намаляване на бедността. 
						Първият от двата досегашни заема по програмата, ПАЛ 1 за 150 млн. долара, бе одобрен през февруари 2003 г. Той бе предоставен в подкрепа на мерки за подобряване на бизнесклимата, преструктуриране на инфраструктурни сектори и по-нататъшно заздравяване на финансовия сектор. Основната цел на отпуснатите по ПАЛ 2 125 млн. долара бе реформата на държавната администрация. 
						Банката очаква ПАЛ 3 да играе важна роля за напредъка на реформите в България и така да увеличи перспективите на страната за успешно присъединяване към ЕС. "Макар програмата ПАЛ да бе завършена успешно, България все още е изправена пред няколко важни предизвикателства по пътя си към успешна интеграция в ЕС," посочи банката в изявлението си в четвъртък, с което обяви, че е одобрила заема. 
						Изявлението посочи необходимостта от по-нататъшни действия в областта на съдебната реформа и борбата срещу корупцията. ЕС, който подкрепя програмата на българското правителство в партньорство със Световната банка, също призовава за значителен напредък в посочените две области преди планираното приемане на страната в съюза на 1 януари 2007 г. 
						Според банката България трябва да работи и за подобряване на качеството на обществените услуги, предоставяни на гражданите на национално и местно ниво. Освен това тя трябва да засили реформите в областта на образованието и здравеопазването, да подобри транспортните услуги и водоснабдяването, да реализира още реформи в социалната област и да предприеме стъпки за увеличаване на възможностите за заетост, се казва в изявлението. 
						Програмата ПАЛ е постигнала значителни резултати, смята банката. С помощта на заемите 98 % от българските банки бяха приватизирани. Застрахователният сектор е изцяло в ръцете на частни фирми, а 80 % от останалите малки държавни предприятия към 2002 г. намериха купувачи. Друго постижение е подобрената ефективност на енергийния сектор и ж. п. транспорта.

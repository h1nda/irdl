Ашдаун предупреждава за икономическа катастрофа в БиХ
18/12/2002
 
САРАЕВО, Босна и Херцеговина (БиХ) -- Върховният представител на международната общност в БиХ Пади Ашдаун отправи предупреждение към положилите неотдавна клетва законодатели, че е необходимо да извършат реформи в икономиката или в противен случай "рискуват да предизвикат катастрофа с бездействието си". Позовавайки се на високата безработица, слабия икономически растеж и липсата на вътрешни инвестиции, Ашдаун каза, че вливането на повече от 5 млрд долара чуждестранни помощи от 1995 г. досега не е довело до очакваното развитие в икономиката. Той заяви на политиците в Сараево, че разполагат с две - три години, за да направят страната си независима от чуждестранната помощ.
Очаква се Ашдаун да се намеси и за налагането на нов закон за двойното гражданство в БиХ, след като във вторник (17 декември) Камарата на представителите в парламента на БиХ отхвърли проектозакона. Международната общност изрази загриженост, че в резултат много от гражданите на БиХ, живеещи в чужбина, могат да загубят своето гражданство. (Източници на СВП - 18/12/02; АФП, ПБС БиХ - 17/12/02)

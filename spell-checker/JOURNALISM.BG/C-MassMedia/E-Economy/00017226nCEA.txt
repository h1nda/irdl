Арестуван е заместник-управителят на Националната банка на Сърбия
					13/01/2006
					Сръбската полиция задържа заместник-управителя на Националната банка на Сърбия Деян Симич и високопоставен член на Социалистическата партия по подозрения във вземане на подкупи.
					От Игор Йованович за Southeast European Times от Белград – 13/01/06
 
					 
						
Заместник-управителят на Националната банка на Сърбия Деян Симич [Архив]
						Заместник-управителят на сръбската централна банка Деян Симич бе арестуван, след като според съобщенията е приел подкуп от 100000 евро. Според полицията Симич е бил арестуван в апартамента си заедно с висшия функционер на Социалистическата партия на Сърбия Владимир Заграджанин. И двамата са задържани под стража за 48 часа. 
						Според медийни репортажи Симич е взел парите в замяна за намеса в полза на белградска банка, която е в процес на ликвидация. Заграджанин, който е близък сътрудник на бившия югославски президент Слободан Милошевич, е бил според твърденията в апартамента на Симич, за да донесе парите. 
						В коментар за арестите сръбския вътрешен министър Драган Йочич заяви, че те са доказателство за решимостта на правителството да се пребори с корупцията и организираната престъпност. "Всички, които са нарушили закона, трябва да бъдат изправени пред правосъдието, без изключения," каза Йочич. 
						Адвокатът на Симич Сава Анджелкович обаче отхвърли обвиненията, заявявайки, че "някои хора са злоупотребили със служебното си положение и власт", като са арестували неговия клиент. 
						Междувременно Милорад Вучелич от Социалистическата партия заяви, че Заграджанин е бил там по "лична работа" и задържането му няма връзка с партията, чиято парламентарна подкрепа е от решаващо значение за правителството на малцинството на премиера Воислав Кощуница. 
						От Националната банка на Сърбия заявиха, че не разполагат с официални сведения за причините за задържането на Симич. Те посочиха още, че Симич, назначен през септември 2004 г., е вършел много добре работата си по контрола на банковия сектор. 
						Сръбският министър на правосъдието Зоран Стойкович обеща, че 2006-а ще бъде година на решителна борба с корупцията и организираната престъпност.

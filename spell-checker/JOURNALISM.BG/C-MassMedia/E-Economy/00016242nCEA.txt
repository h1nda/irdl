Сърбия и Черна гора е начело в списъка на Световната банка сред страните, реформиращи бизнесклимата си
					13/10/2005
					В нов доклад на Световната банка Сърбия и Черна гора заема първо място сред страните, положили най-големи усилия за подобряване на деловия си климат. Макар и да дадоха положителна оценка на правителството за прилагането на реформите, експерти от банката предупредиха, че темпът на осъществяването им трябва да се запази.
					От Давор Коникушич за Southeast European Times от Белград -- 13/10/05
 
					 
						
Сърбия и Черна гора премахна бюрократичните пречки и направи условията за започване на нов бизнес по-леки, гласи докладът. [Световна банка]
						Сърбия и Черна гора е на първо място в списъка на страните, които са направили най-много за въвеждането на реформи, целящи подобряване на деловия климат, се казва в заключението на неотдавнашен доклад на Световната банка. Докладът, озаглавен "Бизнесът през 2004 г.: Създаване на работни места", предлага първата глобална класация на 155 държави по отношение на основните правила и реформи, свързани с бизнеса. 
						В него се констатира, че бившите комунистически страни от Източна Европа, в т. ч. страните от Югоизточна Европа, са се стремили енергично да насърчават предприемачите и инвеститорите чрез въвеждане на радикални реформи за премахване на бюрократичните пречки и намаляване на данъците. Междувременно Сърбия и Черна гора излезе на първо място сред 12-те страни в света с най-реформаторска политика, като изпревари Грузия, Виетнам, Словакия, Германия, Египет, Финландия, Румъния, Латвия, Пакистан, Руанда и Холандия. 
						"Има други страни, като Словакия, Полша и Украйна, които са отбелязали по-голям напредък от Сърбия и Черна гора в определени области, но като цяло, ако се вземат предвид всички сфери, Сърбия и Черна гора е постигнала най-голям напредък в реформите," каза Весна Костич, говорител на Световната банка в страната. 
						Според проучването с обем 188 страници Сърбия и Черна гора е напреднала в осем от десетте области, изследвани в доклада. Тя е опростила процедурите за започване на бизнес, придобиване на лицензи, наемане и уволняване, регистрация на имущество, плащане на данъци, закриване на фирми и обявяване в несъстоятелност. В две области -- защита на инвеститорите и външна търговия -- не е бил регистриран напредък. Капиталът, изискван за започване на бизнес, е намален от 5000 евро на 500 евро, а времето, необходимо за регистрация на фирма, е съкратено от 51 на 15 дни. 
						Каролина Джангър, директор на белградския офис на Световната банка, приветства напредъка, но отправи и предупредителен сигнал. Важно е, каза тя, темпът да бъде запазен.
						"Случиха се много хубави неща и правителството има донякъде заслуги за това," цитира думите й АП. "Отбелязан е огромен напредък, стига човек да не се отпусне и да реши, че работата е свършена." Сърбия и Черна гора започна своите реформи сравнително късно в сравнение с други страни в региона, отбеляза Джангър, и трябва да продължи да работи усърдно, за да ги настигне. 
						В частност експертите от Световна банка искат да видят ускоряване на съдебните дела, опростяване на разпоредбите, свързани със собствеността върху земята, и улесняване на външната търговия.
						Сръбският министър на икономиката Предраг Бубало приветства доклада, но заяви, че ще мине време, преди реформите да се превърнат в по-висок жизнен стандарт за сръбските граждани. "Промяната се изразява в това, че ще има повече работни места, но ние трябва да се потрудим още и едва след дълъг период от време гражданите ще почувстват, както финансово, така и по други начини, тези подобрения," каза той.
						Чуждите инвеститори са доволни от темпа на реформите и настояват той да не бъде забавян оттук нататък. "Има неща, които не функционират както трябва, но така или иначе, ние не сме очаквали всичко да бъде перфектно след две години. Имаме план и съм удовлетворен, защото виждам напредък," каза директорът на тютюневата фабрика в Ниш Еудженио Сидоли.

Централната банка на Сърбия не е слконна на девалвира динара
					09/08/2007
					Много износители биха искали да видят по-слаб динар, което би позволило на стоките им да станат по-конкурентоспособни на европейския пазар. Правителството обаче е по-загрижено за инфлацията. 
					От Георги Митев-Шантек за Southeast European Times от Белград – 09/08/07
 
					 
						
Управителят на Националната банка на Сърбия Радован Йелашич иска да контролира инфлацията. [Гети Имиджис]
						Вече няколко години се води разгорещен дебат за обменния курс на сръбския динар спрямо еврото. Единият лагер иска да види по-слаб динар, което би позволило на Сърбия да изнася повече стоки и да стимулира икономиката си. Други, загрижени за възможността от инфлация, искат курсът да се поддържа стабилен. Междувременно обикновените граждани биха искали да видят по-висок курс на динара, тъй като това би им помогнало да изплатят кредити, обвързани с еврото. 
						Неотдавна надеждите на онези, които разчитат на повишение на динара, бяха подхранени за кратко. В края на юни местната валута се изстреля нагоре, покачвайке се с 2,66 % в рамките на десет дни. Докато длъжници и вносители празнуваха, износителите се терзаеха. Анализатори изразиха опасения, че местната валута би могла да излезе от контрол, нанасяйки вреди на и без това слабата сръбска икономика. Изправени пред огромни потенциални загуби, някои валутни бюра спряха продажбите на евро до стабилизиране на ситуацията. 
						До началото на юли еврото възстанови предишните си нива от около 81,5 динара. Износителите и някои икономисти обаче не са доволни. Те биха желали централната банка да намали стойността на динара още. 
						 Божидар Джелич, вицепремиер в сръбското правителство, не вижда необходимост от промяна в паричната политика. По скоро, казва той, целта би трябвало да бъде да се намери обща основа между паричната и фискалната политика, позволяваща ниска инфлация и висок промишлен растеж. 
						Позицията на Националната банка на Сърбия и нейния управител Радован Йелашич -- чийто мандат бе потвърден от новия сръбски парламент - е ясна. Основната цел на централната банка е ниска инфлация. Според управителя, ако износителите желаят да увеличат износа си, те трябва да развият производството, да подобрят качеството на своите продукти и прозводствената ефективност и не трябва да основават надеждите си на разлики във валутните курсове. 
						Изглежда, че официалната статистика подкрепя гледната точка на Йелашич. Според данните сръбският износ се е увеличавал дори когато динарът е бил относително висок, а еврото е падало. 
						През първите пет месеца от годината износът е нараснал с 33,4 %, въпреки че вносът също се е повишил с 28,8 %. Някои от основните изнасяни продукти са чугун и стомана, цветни метали, облекла и зърнени храни. Вносът включва петрол и природен газ, автомобили, камиони, машини и чугун. 
						Много икономисти не разглеждат валутните курсове като най-важния фактор, ръководещ сръбските нива на износ. Вместо това те твърдят, че износът е възпиран от лошите опаковки, неизпълнението на сроковете и производствени въпроси. 
						Търговският дефицит на Сърбия остава висок, с 25 % увеличение през първите няколко месеца на годината. По-слабото евро, съчетано с растящо търсене на чуждестранни продукти, е повишило разликата. 
						В краткосрочен план, твърдят някои икономисти, постъпването на евтин внос има благоприятен ефект, тъй като в противен случай търсенето би повишило цените на местните продукти, евентуално предизивиквайки инфлационна криза. Сърбите все още си спомнят, че са носили деветцифрови банкноти в портфейлите си през деветдесетте години. Малцина искат този сценарий да се повтори.

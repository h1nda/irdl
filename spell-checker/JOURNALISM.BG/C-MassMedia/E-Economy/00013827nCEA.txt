Икономиката на Сърбия-Черна Гора е изправена пред предизвикателства
					08/03/2005
					Икономическите дисбаланси се увеличават и могат потенциално да застрашат икономическите постижения на Сърбия-Черна Гора до този момент, предупреди делегация на МВФ, призовавайки властите да ускорят процеса на приватизация. 
					От Давор Коникушич за Southeast European Times в Белград - 08/03/05
 
					 
						
Съгласно прегледа на МВФ преструктурирането на държавните предприятия и стимулирането на приватизацията са решаващите предизвикателства, с които трябва да се справи правителството. [Файл]
						Миналия месец мисията на МВФ приключи редовния преглед на тригодишното финансово споразумение със Сърбия -Черна Гора. Споразумение обаче не бе постигнато по няколко ключови въпроса и преговорите продължават. 
						Мисията трябва да излезе с положително становище по икономическата политика на Сърбия преди Борда на директорите на МВФ да може да одобри нова кредитна линия в размер от 190 млн. щ.д.
						В свое официално изявление анализаторите на Фонда посочват задълбочаващите се макроикономически дисбаланси, които според тях заплашват предходните постижения на страната. По-конкретно, посочи мисията, местното потребление надвишава БВП, преливайки към големия дефицит на Сърбия-Черна Гора по външните сметки и засилвайки инфлацията. 
						Предприетите досега от правителството стъпки вероятно няма да бъдат достатъчни, предупреждават анализаторите, отбелязвайки, че дисбалансите се дължат предимно на бавната приватизация и структурните проблеми в държавните и обществени предприятия. 
						"Тъй като големият структурен дефицит по текущата сметка остава малки възможности за увеличение на ниския дял на инвестициите в БВП, устойчивото икономическо развитие ще налага пренасочване на работната сила и съществуващия капитал към по-продуктивни направления," се казва в изявлението на мисията. Държавните и обществените предприятия вероятно няма да могат да предложат конкурентноспособни продукти за целите на растеж, воден от износа, което е единственият реалистичен начин за получаване на устойчиво нарастване на реалните доходи и работни места."
						"Правителството е разработило план за ускоряване на приватизацията и Фондът го подкрепя," обяснява представителят на МВФ в Белград Харолд Хичхофер. "Необходими са обаче разумен и предпазлив контрол на потреблението и политика по доходите. По-голямата част от заплатите в обществения сектор не бива да нарастват с повече от 7 %, освен когато това се съпътства от съкращаване на служители. "
						Според Мирослав Мишкович, президент на "Делта Холдинг", процесът на приватизацията до този момент се осъществява на фона на значителен хаос. Ако не се установи по-голяма прозрачност, според него "капитали с неизвестен произход ще започнат да прииждат, докато нашите конкуренти в региона ще купуват компании в Сърбия, правейки вложения. Тази тенденция е позитивна, но когато ние се опитваме да правим това в съседни държави, натъкваме се на сериозни пречки." 
						Икономистът Мирослав Прокопиевич междувременно казва, че авторите на икономическата политика в Сърбия трябва да се концентрират тази година върху две неща - увеличаване на трансферираната инфлация и обменния курс на динара. 
						Икономическият растеж не може да се базира на чуждестранни дарения, скромни приходи от приватизацията и евтини печалби, казва Прокопиевич, предупреждавайки, че неадекватната икономическа политика ще стане по-скъпоструваща в бъдеще. Той посочва, че тази година плащанията по държавния дълг могат да увеличат инфлацията отвъд прогнозираните 9,1 %, което е възможно да достигне цели 21 %.

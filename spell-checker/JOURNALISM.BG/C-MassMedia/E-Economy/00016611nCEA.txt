Вторият икономически форум открои регионални възможности
					15/11/2005
					Черногорският премиер Мило Джуканович бе сред участниците във Втория икономически форум във Виена, основна тема на който бяха инвестиционните възможности в десет страни от Югоизточна Европа.
					От Антонела Архин за Southeast European Times – 15/11/05
 
					 
						
"Югоизточна Европа е район, който се развива с бързи темпове -- с икономически ръст от 5 % -- и предлага добри възможности за инвеститорите," каза австрийския канцлер Волфганг Шусел. [Архив]
						Вторият икономически форум, посветен на инвестиционните възможности в десет страни от Югоизточна Европа, се проведе във Виена от 7 до 8 ноември. На събитието присъстваха 200 правителствени представители от Албания, Хърватия, Босна и Херцеговина, България, Гърция, Македония, Румъния, Турция, Словения и Сърбия и Черна гора, както и австрийски финансови експерти и представители на деловите среди. 
						"Югоизточна Европа е регион, който се развива с бързи темпове -- с 5 % икономически ръст -- и предлага добри възможности за инвеститорите," каза австрийският канцлер Волфганг Шусел при откриването на конферецията. Той изрази и подкрепата на Австрия за кандидатурите за членство на страните от региона. 
						Специалният координатор на Пакта за стабилност Ерхард Бусек заяви, че прилагането на реформите дава основания за оптимизъм и е тласък за икономическия растеж. 
						В обръщение към форума черногорският премиер Мило Джуканович каза, че регионът е навлязъл във фаза на по-голяма стабилност. Страните от ЮИЕ вървят по пътя на интеграция в ЕС -- перспектива, която насърчава подобряването на отношенията във всички области, в т. ч. свободната търговия, инвестициите, енергетиката, инфраструктурата, усилията в борбата с корупцията и организираната престъпност, каза той. Независимо от сравнително стабилните макроикономически условия и напредъка в реформите обаче обемът на преките чужди инвестиции остава под възможния, добави Джуканович. 
						Сътрудничеството е особено важно за малките икономики, каквито са тези на страните от Западните Балкани, тъй като за тях това е единственият начин да се приспособят към климата на силна международна конкуренция и да овладеят своето развитие и инвестиционен потенциал, каза Джуканович. 
						Следващата година ще бъде от особено важно значение, каза Джуканович пред форума, посочвайки преговорите за статута на Косово и планирания референдум за независимост на Черна гора като два основни проблема, които очакват своето решение. В заключение той каза, че е жизненоважно ЕС да постави интеграцията на западнобалканските страни сред своите приоритети.
						Проявата бе организирана от Виенския икономически форум в партньорство с посолствата на десетте страни и "Райфайзен банк".

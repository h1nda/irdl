Световната банка подкрепя подобряването на деловия климат в Албания
					15/11/2006
					Заем от Световната банка в размер на 7,3 млн. евро има за цел да помогне на Албания да привлече инвестиции и да насърчи ориентирания към износ частен сектор.
					От Ерлис Селимай за Southeast European Times от Тирана -- 15/11/06
 
					 
						
Заем от Световната банка ще помогне за подобряването на деловия климат. [Гети Имиджис]
						Световната банка одобри заем в размер на 7,3 млн. евро за Албания, който да помогне за привличането на инвестиции и насърчаване на ориентирания към износ частен сектор. Заедно с финансиране от албанското правителство заемът ще даде тласък на усилията за намаляване на разликата между вноса и износа и ще подобри деловия климат, затормозяван от нелоялната конкуренция и регулаторните практики, както и от бюрократичните и административни бариери. 
						Властите признават, че дългосрочният икономически растеж на Албания изисква наличието на делова среда, способстваща за развитие на ориентирания към износ частен сектор. Понастоящем вносът в Албания продължава да расте, а износът остава нисък. 
						"Тази операция ще помогне на правителството да улесни въвеждането на фирмите и операциите в официалната икономика и да засили възможностите на предприемаческия сектор за увеличаване на износа в региона и в ЕС," каза Силвия Миноти, ръководител на екипа на Световната банка, подготвящ проекта. 
						Конкретните цели включват намаляване на разходите, времето и броя на стъпките, необходими за изпълнение от фирмите на правилата, свързани с регистрирането и търговската им дейност. 
						Откакто Албания се присъедини към Световната банка през 1991 г., ангажиментите на институцията към страната надвишават 690 млн. евро, разпределени в 61 проекта. 
						Банката обяви, че относителната политическа стабилност и реформите след 1998 г. са довели до стабилен растеж в дейността на частния сектор. За да се запази обаче ръстът на частния сектор, водещ към намаляване на бедността, е необходимо да се подобри бизнессредата и да се изпълни дневният ред на структурната реформа -- особено приватизирането на предприятията и на финансовия сектор. Проучване на Консултативния отдел за чужди инвестиции определи като основен проблем, възпиращ преките чужди инвестиции, лошото управление и слабите институции. 
						Икономическите резултати на Албания през 90-те години бяха на приливи и отливи. След срива на производството през 1991-92 г. страната изживя период на силен растеж между 1993 и 1996 г. През 1997 г. обаче страната навлезе в период на изключителна социална и политическа нестабилност след рухването на редица измамнически пирамидални схеми и реалното производство спадна рязко. Оттогава икономиката се е възстановила в значителна степен.

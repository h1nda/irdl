Защо не е достатъчен само бърз икономически растеж
					06/11/2006
					Според общоприета максима растежът върви ръка за ръка с политическата стабилност. Това обаче не е задължително, твърди икономистът и бивш министар на финансите на Румъния Даниел Даяну.
					От Даниел Даяну за Southeast European Times в Букурещ – 06/11/06
 
					 
						
Демонстрант на скутер, развяващ унгарското знаме, минава пред полицаи по време на протестите през октомври в центъра ан Будапеща. Политическите безредици в новата страна-членка на ЕС изненадаха много наблюдатели. [Гети Имиджис]
						Неотдавнашните политически събития в Унгария, Словакия, Чешката република и Полша изненадаха наблюдателите в целия свят. Как стана така, че след присъединяването към ЕС, вътрешната политика в тези страни среща подобни обезпокояващи трудности? Вместо консолидиране на демократичната политика, следприсъединителният период се характеризира с разединени, неефективни правителства, коалиции, сформирани от партии с несъвместими философии, а в случая с Унгария - с ескалирането на политическото напрежение в обществен гняв и недоволство. Мнозина са озадачени от тази тенденция. 
						Струва си да си спомним обаче, че тези страни са част от една динамична област на Европа и регистрират годишен икономически ръст, който е неколкократно по-висок от този на старите страни-членки на ЕС (5-6% срещу 1-2 %). Според конвенционалната максима, която свързва политиката и икономиката, там, където икономическият ръст е висок, социалната стабилност и разумната политика имат по-добри шансове да надделеят. В случая с Централна Европа, логичният извод би бил, че поради значителния икономически растеж през това десетилетие, голяма част от населението ще се радва на осезателни икономически придобивки и следователно ще подкрепи управляващите коалиции. 
						Очакваше се, че присъединяването към ЕС ще укрепи основите на тези млади либерални демокрации. А трябва да се вземе предвид и още един фактор. За разлика от гражданите от повечето от 15-те членки на ЕС (с изключение на Португалия и Испания), хората в посткомунистическите страни са живели в система на диктатура. Човек би очаквал те да бъдат по-способни да различат псевдодемократите и евтиния популизъм, били те вляво или вдясно. Би било по-логично един подреден демократичен живот да се охранява по-стриктно в страни, живели дълго време без него. 
						Всъщност продължава дебатът сред икономистите за основите на икономическия растеж и за взаимовръзката между демокрация и просперитет. Някои твърдят, че растежът има най-голямо значение, дори когато предизвиква съществено неравенство сред социалните партньори. Според друга линия на разсъждения обаче, стабилният икономически растеж не трябва да вреди на социалното единство и той трябва да бъде съпътстван от съответстващо производство на обществени стоки. От ключово значение е добрата практика и в държавния и в частния сектор, както и ефективната борба срещу корупцията. 
						Опитът на посткомунистическа Mitteleuropa предполага, че високият растеж сам по себе си не е достатъчен, за да осигури стабилен социален и политически живот. Там, където в Централна и Източна Европа много граждани са изгубили от икономическата надпревара или са се оказали маргинализирани (изключени от придобивките на икономическия растеж) тяхното разочарование вероятно ще бъде използвано от екстремистки партии, а центристките партии ще губят политическа почва под краката си. 
						
Икономистите продължават да спорят за връзката между демокрация и просперитет. [Гети Имиджис]
						Що се отнася до опората, осигурена от членството в ЕС, това в известен смисъл е било по-ефективно по времето, когато страните, за които става въпрос, са се надявали да влязат в блока. Тази надежда е дала възможност на политици с различни идеологически платформи да обединят гражданите под знамето на "завръщането в Европа". Много от тези граждани видяха това "връщане" като покана за присъединяване към общество, подобно на нирвана, с огромни икономически придобивки. Сега хората виждат, че нищо не се е променило драматично към по-добро след май 2004 г. Напротив, изникнали са някои допълнителни проблеми в резултат на трудностите, предизвикани от спазването на правилата на ЕС. 
						Отрезвяването бе неизбежно. То бе подсилено от възраждането на "икономическия патриотизъм" в големите страни-членки на ЕС, сила, която изглежда противоречи на самите принципи, които блокът толкова сериозно се стреми да наложи на бъдещите страни-членки. За да се присъединят към ЕС, източноевропейските страни старателно спазваха интелектуалната и оперативна матрица на Съюза - например пълното отваряне на пазарите, включително тези за финансови и обществени услуги. В тези сектори източноевропейците са много по-либерални, отколкото техните западни колеги. Лесно е да се разбере объркването в някои политически кръгове в Централна Европа, когато "големите" в ЕС проповядват това, което те не вършат на практика. 
						И така икономическият национализъм на Запад подклажда икономическия национализъм на Изток. Други проблеми още повече разгарят огъня - например страхът на Полша от Германия и Русия, които работят заедно в много чувствителната област на енергийно осигуряване. 
						Споменът за миналото не е задължително ефективен антидот за антилиберални чувства. Хората се радват на политическите свободи и обичат да огласяват удовлетворението и тревогите си, но много лесно се забравя състоянието на нещата, когато тези свободи не съществуваха и как това се отразяваше на живота им. По-младите хора, които нямат спомен от комунизма, не знаят какво е представлявал той. Техните критерии са различни. По подобен начин някои на Запад забравят за Втората световна война и нейните зверства, включително и Холокоста. 
						Действителната демокрация и демокрацията на книга са две различни неща. На практика демокрация означава функционирането, за добро или за лошо, на проверки и отчетност. Действителното демократично състояние зависи до голяма степен от морала и от чувството за отчетност на политическите лидери, което може да бъде смайващо при определени условия. Поради тази причина някои говорят за демократичен дефицит в страните-членки на ЕС и за недостиг на отговорни политици, на истинско чувство за държавност. Много митове и клишета са на изчезване в "Нова Европа" и отделни лица или групи реагират по един или друг начин в зависимост от специфичната си нагласа. 
						Обществата в Източна Европа са много по-малко проспериращи, отколкото техните западни партньори в ЕС. В същото време те са изправени пред подобни структурни предизвикателства като стареенето, кризата на системата на помощи за безработни, объркване, свързано с идентичността и растящата имиграция. Високият икономически растеж не е панацея. Той няма да спре политическата реакция, ако правителствата се окажат неспособни да се справят със социалните предизвикателства, които съпътстват модернизацията на фона на глобализацията. Не съществуват лесни решения и политиците ще бъдат подложени на силни изпитания в това отношение през идните години. Извършеното от тях ще повлияе силно на вътрешната политика и на икономиката в техните страни. 
						Нещо повече, случващото се в Централна Европа трябва да прозвучи като предупреждение, когато става въпрос за Балканите. Страните от ЮИЕ също се намират в преход след комунизма, с всички надежди и разочарования, които следват от това. Икономическите тревоги, включително и безработицата, са значителни. "Умората от разширяването" и други бариери отдалечиха перспективата за членство в ЕС за някои страни от региона. Те са изправени пред същите проблеми, които предизвикаха нестабилност в Централна Европа, с тази разлика, че им липсва онова, което да съхрани стабилността.

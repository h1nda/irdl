Световната банка и Румъния ще подпишат ново споразумение за помощ 
					19/01/2011
					 
						БУКУРЕЩ, Румъния -- Световната банка, заедно с МВФ и Европейската комисия (ЕК), ще подпише ново споразумение, най-вероятно двугодишно, за предоставянето на Румъния на финансиране и техническа помощ, съобщи във вторник (18 януари) Питър Харолд, директор на банката за Румъния. Новото споразумение ще бъде подобно на сега действащото и по всяка вероятност ще бъде сключено в рамките на следващите няколко месеца. Последният транш от 400 милиона евро от настоящото споразумение с Банката ще бъде включен в следващото споразумение, каза Харолд. Румъния има сключено с банката споразумение за 1 милиард евро заем за политиките си на развитие като част от почти 20-те милиарда евро финансова помощ, която МВФ, ЕК и други финансови институции предоставят, за да помогнат на страната да се справи с рецесията. (Блумбърг, Hotnews.ro, Адевърул, Зиаре - 18/01/11)

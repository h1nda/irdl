Световната банка одобри заем за подпомагане на социалната интеграция в Румъния
					14/06/2006
					Във вторник Световната банка одобри заем от 58,5 млн. долара за Румъния, който да подпомогне мерките за подобряване на условията на живот и социалната интеграция на някои от най-уязвимите групи и на хората в неравностойно положение.
					(Световна банка -- 13/06/06 - 14/06/06)
 
					 
						
Очаква се проектът за социална интеграция, който отчасти се финансира от Световната банка, да помогне на ромите, на децата от рисковите групи, на инвалидите и на жертвите на битово насилие. [Гети Имиджис]
						Във вторник (13 юни) Световната банка одобри заем от 58,5 млн. долара за Румъния, който да помогне на страната да отговори на нуждите на някои от най-уязвимите й граждани и да улесни гладкото й присъединяване към ЕС. 
						Заемът ще финансира действия, предвидени в Проекта за социална интеграция (ПСИ), разработен в рамките на новата стратегия за партньорство на банката за Румъния. Изпълнението на проекта ще подобри условията на живот и социалната интеграция на някои от групите в най-неравностойно положение в балканската страна: ромската общност, децата от рисковите групи, младежите над 18 години, които напускат държавната система за защита на децата, и хората с недъзи. 
						Тези групи са определени като социално уязвими по силата на документ, подписан от Букурещ с Европейската комисия преди година. Проектът предвижда и мерки за намаляване на рисковете за жертвите на битово насилие, за които също се смята, че се нуждаят от помощ. 
						Ромите, които са 2,5 % от 22-милионното население на Румъния, са една от най-бедните групи в страната и са особено изложени на риск. Детската смъртност в тази група е 4 пъти по-висока от средната за страната, каза Банката в свое изявление във вторник, с което съобщи за одобрения заем. 
						След като едва 13 % от членовете на общността се водят официално на работа, почти три четвърти от тях живеят в бедност. Сред населението като цяло около 30 % от децата на възраст под 15 години са бедни. Според данни на Световната банка всяка година 5 000 румънски деца, за които се е грижила държавата, напускат социалните домове на 18-годишна възраст, макар да нямат нито къде да живеят, нито работа, нито социален опит. Системата за защита за регистрираните над 400 000 хора с недъзи е под необходимия стандарт, каза Банката. 
						Три министерства и две агенции ще прилагат планираните мерки в рамките на ПСИ, който се състои от четири компонента, до 2010 г. 
						Близо една четвърт от парите по ПСИ ще се използват като безвъзмездна помощ за малки инфраструктурни проекти и за финансиране на създаването на услуги за жителите на около 100 ромски поселища. Освен това бедните ромски общности ще получат помощ и за изготвяне на проекти за използване на структурните фондове на ЕС. 
						Проектът предвижда и действия за увеличаване на достъпа до предучилищно образование за деца на възраст от 3 до 6 години, включително деца от групи в неравностойно положение, като ромите. Мерките по този компонент включват възстановяване на заведенията за ранно детско обучение, построяване и обзавеждане на нови съоръжения в общностите с висок процент роми и обучение на необходимия персонал. 
						С повече от половината от средствата ще бъдат подкрепени различни програми за социално подпомагане на хора с недъзи, младежи от рискови групи и жертви на битово насилие. И накрая 1 млн. долара от средствата по проекта ще бъдат предоставени на една от агенциите, които реализират проекта, Националната агенция за ромите, и осемте й регионални клона.

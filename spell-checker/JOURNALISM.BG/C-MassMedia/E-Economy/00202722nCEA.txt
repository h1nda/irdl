Турция и България работят за разширяване на икономическото сътрудничество
					18/04/2012
					Икономическите и търговските отношения между Турция и България се развиват, докато политическите различия остават на заден план.
					От Ериса Даутай Шенердем за Southeast European Times от Истанбул – 18/04/12
 
					 
						
Българският премиер Бойко Борисов (вляво) и министър-председателят на Турция Реджеп Тайип Ердоган говорят пред медиите в Анкара на 20 март. [Ройтерс]
						Турция и България, две съседни държави с обременени от историческото минало политически отношения, сега търсят начини за сътрудничество в областта на търговията, като двете правителства обсъждат проекти за тръбопроводи, възможностите за нови инвестиции и бъдещите перспективи. 
						Числата говорят сами за себе си - обемът на двустранната търговия нараства въпреки икономическите проблеми в еврозоната. От 2001 до 2011 г. износът на Турция за България е нараснал пет пъти, достигайки 1,23 млрд. евро (1,62 млрд. щ.д.). Аналогично през същия период вносът от България в Турция се е увеличил 6,3 пъти, като през 2011 г. е бил 1,89 млрд. евро (2,48 млрд. щ.д.) годишно. Само от 2010 до 2011 г. българският износ за Турция е нараснал с 45 %. 
						Бързият растеж засилва оптимизма на деловите среди за бъдещите икономически отношения в перспективата на новите търговски и инвестиционни възможности. 
						Стоян Сталев, заместник-председател на Турско-българската търговско-промишлена камара (ТБТПК) в София, каза за SETimes, че Турция има неизползван потенциал за търговия и инвестиции. 
						„Българските стоки все още не могат да достигнат в голяма степен огромния пазар на икономическата столица на Турция – Истанбул, с неговите 18 млн. жители, въпреки неговата географска близост. Все още много малко български фирми са трайно представени в Истанбул“, посочи той, като добави, че българските предприемачи не са напълно запознати с възможностите в Турция. 
						Поради икономическия спад в еврозоната и бързия икономически растеж в Турция през последните няколко години България се оказа в по-изгодна търговска позиция в сравнение с Турция, като българският износ за Турция расте по-бързо в сравнение с турския износ за България. 
						„Търговията между двете страни беше балансирана допреди две години, но турският износ намаля, тъй като икономическата криза в ЕС се отрази тежко на икономиката на България… Нашата цел е да върнем тази ситуация в предишното състояние (на баланс)“, заяви за SETimes Ялчън Егемен, председател на Турско-българския бизнес съвет в Съвета за външноикономически отношения на Турция (DEIK). 
						Българският премиер Бойко Борисов посети Турция през март и подписа 17 споразумения, включително за икономическо и енергийно сътрудничество. България изрази намерението си да се присъедини към Трансанадолския проект за газопровод, който ще транспортира азербайджански газ до Европа през Турция. 
						Борисов заяви на пресконференция по време на посещението си, че усилията за изграждането на газопровод за природен газ между Турция и България биха могли да бъдат финализирани преди месец май със съгласието на правителствата на двете държави. 
						По повод на друго свързано с темата събитие Егемен заяви, че Турция, България и Гърция са решили да проведат поредица от делови срещи, на които да бъдат обсъдени сътрудничеството и обменът на информация относно възможностите за бизнес и инвестиции, особено за различни търгове. 
						До този момент най-голямата турска инвестиция в България са заводите за производство на стъкло на „Шишеджам“. През 1997 г. „Шишеджам“ купи българския завод „Соди“ за сумата от 35 млн. щ.д. чрез приватизация и увеличи неговия капацитет. Според Егемен общите инвестиции на „Шишеджам“ в България понастоящем възлизат на около 500 млн. щ.д. 
						Въпреки тези обещаващи сделки между Турция и България обаче някои експерти твърдят, че отношенията се градят върху нестабилна основа. Според Музафер Кутлай, изследователка от турската Организация за международни стратегически изследвания (USAK), Борисов се е опитал да забрани турски публикации и да ограничи правото на глас на етническите турци в България. „Всички тези въпроси имаха отражение върху икономическите отношения и… обемът на търговията е далеч под потенциала на двете страни“, заяви тя. 
					
				
			
					 
					
 
 

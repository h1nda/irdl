Икономиката като решение за намаляване на напрежението в Северно Косово
		25/07/2012
		Косовски официален представител предложи в Северно Косово да бъде създадена свободна икономическа зона. Според експерти обаче върховенството на закона е предварителното условие за подобряване на положението в етнически разделената област.
		От Мухамет Брайшори за Southeast European Times от Прищина – 25/07/12
 
		 
			
Косовският вицепремиер Беджет Пацоли предложи в северната част на страната да бъде създадена безмитна зона като решение на проблемите на района. [Ройтерс]
			Косовският вицепремиер Беджет Пацоли предлага в Северно Косово да бъде създадена икономическа свободна зона като мярка за намаляване на напрежението в района.
			„Ще направя всичко възможно, за да може свободната икономическа зона да заработи. Това ще бъде от полза за международната общност, тъй като средствата, които се изразходват за полицейска дейност, вместо това ще могат да се инвестират в производство”, заяви Пацоли, който притежава няколко частни фирми, в интервю за базираното във Франкфурт издание Вести.
			Той допълни, че както албанците, така и сърбите ще могат да се възползват от зоната, но призна, че идеята все още не е обсъдена, въпреки че я е предложил преди няколко години като икономическо решение за Северно Косово.
			"През следващите 20 или 30 години зоната ще създава хиляди нови работни места годишно", каза Пацоли, като обясни, че ако производителите в Германия в момента плащат данък до 50 %, в свободната зона данъкът ще бъде 5 %.
			Себ Бютючи, изпълнителен директор на Института за балканска политика, каза за SETimesче, въпреки че мерките за стимулиране на икономиката могат да помогнат за намаляване на напрежението, върховенството на закона трябва да бъде гарантирано.
			"Свободната икономическа зона може да помогне за намаляване на напрежението в Северно Косово, но само ако бъде създадена при спазване на принципите на правовата държава. ...Този регион има стандарта на живот в Косово и също така е [икономически] субсидиран чрез двойните заплати на сръбските държавни служители [от държавните постове и в Косово, и в Сърбия], каза Бютючи.
			Бютючи призна, че икономиката е важен фактор, но изграждането на граждански връзки между етнически разделените групи трябва да бъде приоритет. Според него вината трябва да се търси в националистическата политика, а не в икономиката.
			"Икономическото сътрудничество между сърби и албанци вече съществува, но то не намали напрежението, особено в публичната сфера, най-вече защото политиците използват политика с етническа насоченост като популистки начин за спечелване на симпатии. Не можем да търсим причината за напрежението в липсата на икономическо развитие, защото знаем, че политиците използват държавни фирми, за да строят барикади и да осигуряват хора за тях, а млади хора от Сърбия идват, за да застанат на барикадите в Северно Косово”, каза Бютючи.
			Оливер Иванович, държавен секретар в сръбското министерство за Косово на отиващото си правителство, заяви, че албанците в Прищина трябва да приемат, че Северът е различен от Юга и че двата региона трябва да имат собствени програми.
			"Северно Косово ще бъде нещо специално, което може да бъде отразено в безмитната зона", заяви Иванович пред репортери в Сърбия.
			„Ясно е, че принципно всички албанци смятат, че Северът ще бъде малко по-различен", каза той, като добави, че тази идея „показва спецификата на Севера, която се признава от Пацоли, защото това е реалност, която трябва да намери израз в някаква правна и политическа дефиниция", каза Иванович.
			Гражданите на Митровица имат различни мнения за политическия резултат от предложението на Пацоли, но са съгласни, че икономическите проблеми заслужават внимание.
			Според Джемшит Касуми, собственик на пекарна от Митровица, икономиката може да помогне за обединяването на града, както това е ставало преди.
			„Всички ние, сърби и албанци, работехме заедно в заводите и на пазара тук, никога не сме имали проблеми, докато не се появи Милошевич и не започна войната. Хората са безработни и това ги кара да се отнасят негативно един към друг. Мисля, че това е другата страна, причината за която е икономическата ситуация ", каза той за SETimes.
			Драгомир Рашич, художник, каза заSETimes че идеята на Пацоли има своите добри страни.
			"Всички живеят зле, и сърбите и албанците; икономиката не се е променила и се надявам, че идеята му ще се осъществи. Не мисля обаче, че това ще бъде подкрепено в Прищина и Белград, защото тези хора не живеят тук и нямат нашите икономически проблеми", каза той.
		
	
 
					 
					
 
 

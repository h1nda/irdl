Икономически обзор
20/12/2002
Преглед на бизнес и икономически новини от Балканите след 13 декември.
(Различни източници -- 13/12/02 - 20/12/02)
 
 
Преглед на бизнес и икономически новини от Балканите след 13 декември:
Хърватският президент Стипе Месич даде висока оценка на кабинета за постигането на споразумение с МВФ по новата стенд-бай програма. Финансовата сделка за 140 млн щатски долара беше одобрена от парламента на 18 декември и очаква потвърждение от борда на директорите на МВФ в началото на следващата година. Освен условията на финансовата политика, програмата очертава целите по отношение подобряване гъвкавостта на пазара на труда.
***
Гръцката централна банка отчете дефицит по текущата сметка от 6,5 млрд евро през първите 11 месеца на годината, но заяви, че е бил компенсиран от инвестиции в ценни книжа на стойност 9,5 млрд евро.
***
Под натиска на МВФ и Световната банка, Турция изостави плановете си да отложи влизането в действие на новия закон за обществените поръчки . Законът ще влезе в сила от началото на 2003 г.
***
Европейската агенция за възстановяване (ЕАВ) ще отпусне 40 млн евро помощ за Македония през 2003 г. ЕАВ ще продължи да подкрепя възстановяването на кризисните райони и ще започне проекти за укрепване на държавните институции.
***
Световната банка обяви решението си да отпусне 110 млн щатски долара за Босна и Херцеговина през следващите 18 месеца. Средствата ще бъдат използвани за подкрепа на икономическите и политическите реформи.
***
Преговорите между българското правителство и Световната банка за Първия програмен заем за преструктуриране бяха завършени успешно. Банката одобри също заем от 50 млн щатски долара за финансиране на програмата "Социални инвестиции за насърчаване на заетостта" в България.
***
Международната кредитна агенция Муудис повиши перспективата за България от стабилна на положителна, посочвайки прогреса по пътя към членство в НАТО и ЕС като една от причините. Рейтингът на активи в чужда валута остана B1.
***
Върховният представител на международната общност в Босна и Херцеговина (БиХ) Пади Ашдаун, прие бюджета за 2003 г. на общността на Федерация БиХ. Това последно одобрение на бюджета беше необходимо във връзка с изискванията на МВФ за отпускането на следващи траншове по стенд-бай споразумението с БиХ.
***
Американската фондация за развитие започна проекти на стойност 4,3 млн щатски долара в 153 общини в северната Сръбска провинция Войводина. Участието на общините възлиза на 2,3 млн щатски долара, докато неуточнени международни институции участват в проектите с 2,9 млн щатски долара.
***
Американската агенция за международно развитие USAID отпусна 620 000 евро за три инфраструктурни проекта в Никшич, Черна гора. Средствата се разпределят чрез Международната асоциация за управление на градовете и общините.
***
Хърватски строителни компании отчетоха ускорен ръст от 14 процента на годишните приходи от изпълнение на проекти в чужбина. Увеличението идва предимно от бързото навлизане на германския пазар.
***
Японската кредитна рейтингова агенция повиши румънския дългосрочен суверенен рейтинг с една стъпка на BB със стабилна перспектива. Два дни по-рано, международната кредитна рейтингова агенция Муудис отчете повишение В1, различаващо се само с една стъпка, и стабилна перспектива.

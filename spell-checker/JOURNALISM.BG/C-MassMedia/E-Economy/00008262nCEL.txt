Сенчестата икономика в Югоизточна Европа
08/09/2003
&lt;div align="right"&gt;&lt;FONT size="1" color="gray" face="verdana"&gt;[SE Times]&lt;/font&gt;&lt;br&gt;&lt;br&gt;&lt;/div&gt;
Според ЕБВР неофициалният икономически сектор в Югоизточна Европа представлява над 36% от БВП.
От Атанасиос Папандропулос за Southeast European Times от Атина - 08/09/03
 
 
Господ помага на тези, които сами си помагат: тази добре проверена максима обхваща огромен човешки опит. "Духът на самопомощта е коренът на всеки истински растеж на личността и проявявайки се в живота на мнозина, той съставлява истинския източник на жизнеността и силата на нацията", писа преди 150 години моралистът Семюъл Смайлс и без да иска ни даде определението за неофициалната икономика.
Една от основните причини за съществуването на неофициалната икономика се състои в качеството на държавната намеса. Фактически, тази законова нелепост, известна като "сенчеста икономика", е тежката цена на държавния контрол, който бе установен в бившите комунистически страни и в Гърция. Както Бринк Линдсей твърди в своята провокационна книга Срещу мъртвата ръка, оценяването на обема на производството на неофициалната икономика е изключително трудна задача. Как, в края на краищата, би могло да се измери това, което официално се пренебрегва и често се стреми да остане скрито?
В едно неотдавнашно проучване икономистите Фридрих Шнайдер и Доминик Енще се опитват между другото да сравнят официалната статистика за БВП с разчети, направени на базата на потреблението на електричество. Съществува силно и добре определено емпирическо съотношение между потреблението на електричество и цялостната икономическа активност. Kато се сравнят официалните цифри с тези, изчислени въз основа на консумацията на електричество, е възможно да се получи поне обща представа за мащабите на неофициалната или, както още се нарича - неформалната икономика.
Като използват тази методика Шнайдер и Енще установяват, че неформалният сектор има значителен принос в общия продукт в страните с развиващи се и преходни икономики. Ето и някои от изчислените от тях съотношения между обема на продукта на сенчестата икономика и официалния БВП в отделни развиващи се страни: Малайзия, 39%; Перу, 44%; Мексико, 49%; Филипините, 50%; Египет, 68%; Нигерия, 76%. Шнайдер и Енще използват два различни източника на информация, за да изчислят средните съотношения от 20.9% и 31.6% за страните с преходни икономики в Централна и Източна Европа. В бившия Съветски съюз средното съотношение между обема на продукта на неформалната икономика и БВП варира между 35.3 и 43.6%.
Перуанският автор и политически съветник Ернандо де Сото е направил повече от всеки, за да привлече общественото внимание върху неформалния сектор и неговата дейност. В първата по рода си книга от 1989 г. Другият път той показва, че частната собственост и пазарният обмен не само, че далеч не са инструменти на експлоатация, наложени на бедната Латинска Америка, но фактически са предизвикани спонтанно именно от бедните, за да се освободят от непродуктивната политика на колективизма. Големите и динамични неформални икономики, създадени от най-скромните елементи на обществото в условията на официалното безразличие, са доказателство за незаменимата полза на пазарната конкуренция. Това, което обаче не достига на народния капитализъм и от което той силно се нуждае, за да реализира потенциала си на създател на богатства, е официалното му признание и защита от закона, счита де Сото.
Според икономистите от ЕБВР Елизабета Фалцети, Анита Тачи и Питър Санфи измерването на обема на неформалната икономика поражда редица концептуални въпроси, отделно от трудностите, свързани с намирането на достоверна информация за Югоизточна Европа (ЮИЕ). Широкото определение на неформалната икономика обхваща едновременно както законните, така и незаконните дейности. Първите включват бизнеса, който би бил законен, ако бе отчитан пред властите и ако би плащал съответните данъци и такси. Вторите представляват контрабанда на стоки и хора, измами, проституция и други подобни дейности, които вероятно се състоят по-скоро от бартерни, отколкото от парични сделки.
Тук има една съществена разлика. Всички правителства в региона признават, че организираната престъпност е сериозен проблем, с който трябва да се справят енергично и по възможност да го ликвидират. От друга страна, много хора се отнасят по-либерално към законните, но не отчитани дейности, които осигуряват работни места и намаляват бедността. Следователно в момента не е толкова спешно да се легализира неформалният сектор.
Редица изследователи са правили опити да определят мащабите на неформалния сектор в икономиките на страните от ЮИЕ. Това е трудна задача. Първо, някои статистически институции вече са се опитвали да включат неформалните дейности в регистрирания БВП; затова всяко изчисление на съотношението между неофициалния и официалния БВП може да се окаже значително под действителната му стойност. Второ, не е ясно какъв е правилният метод за измерване на неформалния сектор.
Измерването на неформалния бизнес неминуемо се влияе от използвания метод. Например, съотношението на неофициалните икономически дейности и официалния БВП в България през 1995 г, измерено от Лако (1999 г.) е или 34% или 56.7%, в зависимост от използвания метод. В Албания МВФ (2003 г.) изрази скептичност относно занижените данни на официалната статистика за неотчетените дейности и отбеляза, че по-голямата част от икономическите дейности вероятно са именно в неформалния сектор.
Въпреки техническите трудности в измерването обаче е ясно, че неформалните дейности играят по-голяма роля в страните от ЮИЕ, отколкото в страните в преход в Централна Европа. Като се вземе това предвид, ще се види, че действителният дял на частния сектор в икономиките на региона в ЮИЕ е близък по обем с този в по-напредналите страни с преходна икономика.
Трябва ли правителствата на страните в ЮИЕ да бъда обезпокоени от мащабите на неформалната икономика? Истина е, че динамичният неформален сектор може да бъде показател за предприемаческия дух, а също така да осигурява защитна мрежа за тези, които работят там. От друга страна обаче недостатъците на големия неформален сектор са толкова големи, че неговото легализиране трябва да стане главен приоритет във всички страни в региона.

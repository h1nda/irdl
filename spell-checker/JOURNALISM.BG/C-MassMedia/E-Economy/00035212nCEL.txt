ЕК поиска от България да намали бюджетния си дефицит 
					07/07/2010
					 
						БРЮКСЕЛ, Белгия -- Във вторник (6 юли) Европейската комисия (ЕК) постави на България срок до края на 2011 г. да свали бюджетния си дефицит под 3 % от БВП в съответствие с Пакта за стабилност и растеж на ЕС. ЕК е поискала също от правителството да предприеме активни мерки за предотвратяване на нарастването на бюджетния дефицит над предвидените в ревизирания тазгодишен бюджет 3,8 % от БВП. Препоръките, заедно с препоръката за започване на процедура при свръхдефицит срещу България, след като бюджетния й дефицит надхвърли 3,9 % от БВП през 2009 г., ще бъдат внесени в Съвета на Европа за окончателно мнение. За постигането на поставените фискални цели ЕК препоръчва също на правителството да приключи планираните реформи в пенсионната система и здравеопазването, както и реформите в публичната администрация и образованието. Първоначално правителството си беше поставило като бюджетна цел за 2010 г. 0,7 % от БВП, но беше принудено да я ревизира, отчасти поради по-големите разходи, свързани с действащи договори, подписани от предишната администрация. (Фокус, Бизнесуик, БНТ - 06/07/10)

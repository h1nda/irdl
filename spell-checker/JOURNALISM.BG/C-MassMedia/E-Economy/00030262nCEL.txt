ЕК откри процедура срещу Румъния заради бюджетния й дефицит
					14/05/2009
					 
						БРЮКСЕЛ, Белгия -- Европейската комисия (ЕК) реши в сряда (13 май) да започне процедура срещу Румъния заради поддържането на висок дефицит, въпреки че правителството се оправдава за бюджетния недостиг за 2008 г. от 5,4 % от БВП с разходите, свързани със заплатите на работещите в обществения сектор в контекста на световната финансова криза. Според доклада на ЕК Румъния е възприела "проциклична бюджетна политика в периода между 2005 и 2008 г.", водеща до увеличаване на бюджетния дефицит от 1,2 % от БВП през 2005 г. до 5,4 % от БВП през 2008 г., въпреки средния реален ръст на БВП от 6,5 %. В същия доклад ЕК признава неотдавнашните усилия от страна на правителството за справяне с макроикономическите дисбаланси, включващи мерки за финансова консолидация, в бюджета за 2009 г., приет през февруари и променен през април. ЕК обвинява за голяма част от свързаните с дефицита проблеми слабото като цяло бюджетно планиране и изпълнение на бюджета от предишното правителство. (Хотнюз, Медиафакс, Агерпрес, Зиаре - 13/05/09)

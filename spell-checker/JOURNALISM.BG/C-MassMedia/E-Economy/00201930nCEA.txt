Банковите кредити са труднодостъпни за българските фирми
					06/10/2011
					Миналата година българските малки и средни предприятия са имали най-малък достъп до банкови кредити сред 20 страни от ЕС, се казва в ново изследване на Евростат. 
					От Светла Димитрова за Southeast European Times от София -- 06/10/11
 
					 
						
ЕС предлага ограничен кредитен достъп за малките и средните предприятия в България. [Ройтерс]
						Получаването на кредит е било лесна работа за нефинансовите малки и средни предприятия (МСП) в България и 19 други страни от ЕС преди четири години, се казва в публикувано в понеделник (3 октомври) изследване на Евростат. 
						То обаче е станало по-трудно за тях, след като икономическата криза е започнала да се разпространява в света, заключава то въз основа на резултатите от искания за кредит, подадени в периода между 2007 и 2010 г. от такива компании в 20 страни, за които е имало налични данни. 
						Процентът на исканията за кредит от МСП, които са били отхвърлени като цяло, е нараснал повече или по-малко значително във всички изследвани страни, освен в Швеция. 
						Най-голямото увеличение на броя на неуспешните искания за кредит е отчетено в България - от 3 % през 2007 г. на 36 % през 2010 г., казва Евростат. Балканската страна е била и държавата с най-висок процент на отхвърлени искания за кредит сред 20-те, обхванати от изследването. Нещо повече, делът на успешните кредитни искания, т.е. МСП, които са получили исканите пари при условията, които са предпочитали, също е паднал най-много в България - от 87 % от общия брой през 2007 г. на 43 % през 2010 г. 
						Ивайло Георгиев, собственик на софийската фирма "Метал М", е сред онези, които са търсели банково финансиране през този период за набавяне на необходим допълнителен работен капитал. Основната му обслужваща банка обаче отхвърлила искането му за кредит с аргумента, че е рисковано. Впоследствие той получил финансиране от друга банка, но не е било лесно. 
						"Имахме пет срещи с кредитните инспектори. Нашето искане първоначално бе отхвърлено, но след това бе преразгледано и молбата ни в крайна сметка бе одобрена," каза Георгиев за SETimes. "Отне ни около седем месеца да си набавим финансирането." 
						Иван Мидюров, предприемач от черноморския курортен град Приморско, не е имал този късмет, но не съжалява. Точно преди да започне кризата, той искал да построи хотел и след това да го продаде, но молбата му за инвестиционен кредит била отхвърлена. Банковите инспектори решили, че е рискова, обясни той. 
						"По-добре стана, че не ми одобриха молбата, защото най-вероятно щеше да ми е невъзможно да изплатя кредита, като се има предвид какво стана през последните години," каза Мидюров за SETimes. 
						Преди кризата България претърпя дълъг период на стабилен икономически растеж, който доведе също и до непрекъснато увеличаване на пазарните продажби, каза икономистът Георги Ангелов от Институт "Отворено общество" (ИОО) в София.
						"Ето защо достъпът до кредити беше много лесен, докато финансовата ситуация и потенциалът за растеж на фирмите изглеждаха добри," каза той. 
						Но когато удари кризата, икономическата ситуация започна да се влошава, затруднявайки МСП да намират ново финансиране. Те се оказаха неподготвени да се справят с такъв риск, каза Ангелов за SETimes. 
						"Смятайки, че винаги ще разполагат с неограничен достъп до банково финансиране, много от тях започнаха дългосрочни проекти, финансирани с краткосрочни кредити, което бе нерационално," каза той. 
						"Нещо повече, много български компании стоят на ръба на сивия сектор в икономиката, като декларират само част от доходите си," добави Ангелов. 
						Макар и това да не бе голям проблем в ситуацията на широко разпространен оптимизъм преди кризата, то се превърна в проблем, когато започна кризата, когато банковите инспектори започнаха да гледат под лупа балансите и счетоводните отчети на компаниите. 
						"Деловите практики, които работеха по времето на лесния достъп до кредити, ще започнат да се променят и фирмите ще трябва да започнат да разчитат в по-голяма степен на вътрешно финансиране, реинвестиране на печалбите и привличане на нови акционери," заключи Ангелов.

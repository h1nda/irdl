Повечето държави от Югоизточна Европа са постигнали напредък в икономическата свобода, сочи доклад
					14/01/2011
					България, Кипър и Молдова са сред страните с най-голямо подобрение в тази ключова област.
					(Balkans.com - 14/01/11; АФП, София Ехо, ACT Media, Инфотаг, Правителството на Сърбия - 13/01/11; Ройтерс, ДПА, МИА, Фондация „Херитидж” - 12/01/11)
 
					 
						
Според доклад на „Уол Стрийт Джърнъл“ и Фондация „Херитидж” икономическата свобода във всички балкански държави е малко под средната за региона на Европа. [Ройтерс]
						В годишния си доклад, публикуван в сряда (12 януари), американският „Уол Стрийт Джърнъл” и Фондация „Херитидж” посочват, че повечето световни икономики са се завърнали на положителния път към по-голяма икономическа свобода. 
						Авторите на Индекса на икономическата свобода за 2011 г., който обхваща 183 страни и територии по цял свят и класира 179 от тях, вече 17-а поредна година определя Хонконг като най-свободната икономика в света. 
						
						„Уол Стрийт Джърнъл” и Фондация „Херитидж” използват десет показателя за оценка на отвореността на икономиките, прилагането на принципите на правовата държава и конкурентоспособността на включените в изследването страни. Те включват бизнес свобода, свобода на търговията, фискална свобода, държавни разходи, парична свобода, свобода на инвестициите, финансова свобода, права на собственост, свобода от корупция и свобода на труда. Изследваните икономики получават оценки от 0 (най-лош резултат) до 100 (най-добър резултат) по всеки от тези показатели и общата им оценка определя тяхното индивидуално класиране в индекса. 
						 Само шест икономики, в това число Хонконг, Сингапур, Австралия, Нова Зеландия, Швейцария и Канада, са получили общ резултат от повече от 80 точки, за да бъдат определени като „свободни”. 
						В списъка на 19-те държави с най-голям напредък, т.е. страните, които са подобрили своя резултат според индекса с най-малко две точки спрямо предходната година, са включени само три европейски страни – България (2,6), Кипър (2,4) и Молдова (2). 
						Същевременно шест от 14-те страни, които са загубили повече от две точки, също са европейски – Исландия (-5,5), Ирландия (-2,6), Гърция и Италия с по -2,4, както и Албания и Великобритания, чийто резултат през тази година е по-нисък с две точки. 
						Кипър, 18-ата икономика по степен на свобода в света, дължи по-добрия си резултат в индекса за 2011 г. на „значителни подобрения в категориите корупция, труд, инвестиции и парична свобода”. С резултат от 73,3 тя е единствената държава от Югоизточна Европа (ЮИЕ), класирана сред 27-те „предимно свободни” икономики с оценки от 70 до 79,9. 
						
 „Уол Стрийт Джърнъл” и фондация „Херитидж” използват десет показателя за оценка на отвореността на икономиките. [Архив]
						Осем от останалите държави от ЮИЕ – Македония (66), България (64,9), Румъния (64,7), Турция (64,2), Албания (64), Черна гора (62,5), Хърватия (61,1) и Гърция (60,3) – влизат в категорията „умерено свободни” въз основа на оценките им от 60 до 69,9 точки. 
						Тази година Македония е подобрила своята оценка с 0,3 точки и се е преместила с пет позиции нагоре до 55-о място, измествайки Албания като най-свободната икономика на Балканите. По-добрата й оценка през тази година отразява „подобрения в областта на свободата от корупция и паричната свобода”. 
						Според доклада по-добрият общ резултат на България през тази година се дължи на „подобрения в седем от десетте категории за икономическа свобода”. Класирана на 60-о място в света, страната е „устояла относително добре на въздействието на световната икономическа криза, като икономиката е била подкрепена от благоразумната като цяло фискална политика и доброто управление на държавния дълг”. 
						Албания е слязла със 17 позиции надолу до 70-о място в индекса за 2011 г. „най-вече поради намаляването на свободата на търговия, свободата на инвестиции, свободата от корупция, свободата на труда и оценката на държавните разходи”, обясняват авторите на доклада. 
						 Хърватия, която тази година е подобрила цялостната си оценка с 1,9 точки и благодарение на това е успяла да се изкачи с десет места нагоре до 82-ра позиция, показва подобрение по шест от десетте показателя, но въпреки това трябва да се справи с някои продължаващи проблеми, включително корупцията и политическата намеса, особено в съдебната власт. 
						 Единствените държави от региона, които са определени като „предимно несвободни”, са Босна и Херцеговина (57,5), Молдова (55,7) и Сърбия (58), чийто резултати са под средното за света ниво от 59,7 точки за тази година. 
						Косово не е включено в индекса за 2011 г. Държавите с резултат от по-малко от 49,9 точки се определят като „несвободни икономики”. С най-лошо представяне през тази година е Северна Корея с резултат от 1,0 точка.

Икономически преглед
16/05/2003
Преглед на бизнес и икономическите новини от Балканите след 9 май.
(Различни източници -- 09/05/03 - 16/05/03)
 
 
Преглед на бизнес и икономическите новини от Балканите след 9 май:
Министърът на транспорта и комуникациите на Македония Милаим Аждини поднови преговорите с Пост Канада по спрения проект за модернизация на македонската пощенска система. 20-годишният концесионен договор, подписан от предишното правителство миналия юни, предвижда инвестиции от 56 млн. евро.
***
Македонското правителство реши да започне процедура за неплатежоспособност на Нова Македония. Издателството е в тежко финансово състояние, след спирането на продажбата на 70% от собствеността съгласно приватизационен договор, подписан от предишното правителство със словенската фирма Юг Услуги.
***
Турският държавен мобилен телефонен оператор Айчел и Телеком Италия Мобил постигнаха предварително споразумение за сливане, след като неотдавна възникнаха проблеми с турския филиал на италианската компания. Техническата и правната работа по сливането ще приключи до 30 юни.
***
Министър-председателят на Република Сръбска Драган Микеревич назначи Бранко Кръсманович за финансов министър на общността. Службата на Върховния представител одобри назначението на Кръсманович.
***
Унгарската банка ОТП бе определена за победител в търга за приватизацията на 100% от българската банка ДСК. ОТП ще плати 311 млн. евро за придобиването на банката и ще инвестира допълнителни 300 млн. евро през следващите три години.
***
Външнотърговският дефицит на Албания достигна 323 млн. дол. за първите три месеца на годината, според данни, оповестени на 12 май. Вносът е бил 438 млн. дол. а износът - 115 млн. дол. Износът е бил насочен главно към Италия и Гърция.
***
Германското правителство ще отпусне безвъзмезден заем от 39.6 млн. евро на Сърбия тази година. Освен това, Германия даде кредит от 13 млн. евро за енергийния сектор и опрости 25 млн. евро дълг на Сърбия. Германия е предоставила 200 млн. евро помощ на Сърбия от 2000 до 2002 г., повечето от която е безвъзмездна.
***
Правителството на Черна Гора постигна споразумение със словенската банка Люблянска банка за продажбата на дял от 91.5%. Сумата на сделката е 11.1 млн. евро, плюс 30 млн. евро под формата на кредити за икономически проекти.
***
Хърватското правителство ще приватизира 25% плюс една акция от нефтогазовата компания ИНА това лято, съобщи зам.-премиерът Славко Линич. Правителството е в процес на преговори с австрийската компания ОМВ, унгарската МОЛ и руската Роснефт. ИНА, която е най-голямата хърватска компания, отчете 100 млн. дол. печалба за първите четири месеца на тази година.

Банковата приватизацията в Сърбия е почти приключила
					18/09/2006
					Процесът на приватизация на държавните банки в Сърбия се придвижи с една стъпка по-близо до финала си миналата седмица, когато Националната банка на Гърция закупи "Войводянска Банка".
					От Игор Йованович за Southeast European Times от Белград – 18/09/06
 
					 
						
Националната банка на Гърция вече е собственик на мажоритарния дял в сръбската "Войводянска Банка". [Гети Имиджис]
						Националната банка на Гърция (НБГ) закупи миналия четвъртък (12 септември) дял от 99,44 % във "Войводянска Банка" със седалище в Нови Сад за сумата от 385 милиона евро. "Войводянска Банка" е втората по големина в Сърбия и има около 700 000 клиенти. Сръбският финансов министър Маджан Динкич и главният управител на НБГ Такис Арапоглу подписаха споразумението за бившата държавна банка. 
						Правителството "успешно приключи приватизацията на сръбските банки", каза Динкич. От началото на 2005 г. държавата е продала мажоритарните си дялове в "Юбанка", "Континентал", "Новосадска", "Нишка" и "Панонска Банка". От продажбите Сърбия е получила малко под един милиард евро. 
						Към настоящия момент "Комерциялна Банка" е единствената сръбска банка с мажоритарен дял на държавата. 
						Новият собственик на "Войводянска Банка" е обещал да плати 360 млн. евро през следващите три месеца - близо четирикратния размер на капитала на "Войводянска Банка". Останалите 25 млн. евро ще бъдат държани в специална сметка до средата на 2008 г., като освобождаването на тези средства ще зависи от съдбата на проблемните заеми, които "Войводянска Банка" е отпускала на сръбски фирми. 
						В замяна на това НБГ ще предостави заем на сръбския Фонд за развитие на стойност 25 млн. евро за период от седем години и с преференциален лихвен процент. Паричните транзакции трябва да приключат за около три месеца, каза Динкич. 
						Гръцката банка е обещала също да инвестира 40 млн. евро в банката - основно в техника и разширяване на мрежата, както и да задържи 2 415-те служители на работа през следващите три години. НГБ се съгласи също да запази името на банката и централата й в Нови Сад. 
						"НБГ разглежда Сърбия като стратегически пазар," каза Арапоглу, добавяйки, че банката възнамерява да увеличи пазарния дял на "Войводянска Банка". Гръцкият посланик в Белград Христос Панагопулос, който присъства на подписването, заяви че очаква гръцките инвеститори да спомогнат за подобряване на бизнес климата в Сърбия. 
						Продажбата на "Войводянска Банка" идва след забележителната приватизационна сделка по-рано това лято за продажбата на мобилния оператор "Моби 63" на норвежката "Теленор" за 1,5 млрд. евро. Сръбското правителство заяви, че ще инвестира 1 млрд. евро от приватизацията в обновяване на инфраструктурата, за стимулиране на производството и износа, както и за бързото изплащане на външните дългове.

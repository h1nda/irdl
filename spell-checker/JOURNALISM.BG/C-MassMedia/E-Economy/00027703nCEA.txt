Премиерът на Косово обеща да се бори срещу неформалната икономика
					11/09/2008
					Косовското правителство заяви, че сивата икономика представлява значителна част от БВП на страната и пречи на неговия растеж. Премиерът Хашим Тачи обеща да я елиминира.
					От Линда Карадаку за Southeast European Times от Прищина -- 11/09/08
 
					 
						
"Борбата срещу неформалната икономика ... [е основен приоритет] на правителството, което оглавявам,” каза косовският премиер Хашим Тачи. [Гети Имиджис]
						Косовският премиер обещава по-големи усилия в борбата със сивата икономика на добилата наскоро независимост страна. "Борбата срещу неформалната икономика ... [е основен приоритет] на правителството, което оглавявам,” каза Хашим Тачи на конференция по предотвратяване на финансовата престъпност, корупцията и прането на пари. 
						Тачи каза, че правителството има четири основни приоритета: икономически ръст, прилагане на плана на Ахтисаари, добро управление и социална стабилност. Правителството няма да позволи на никого да подкопава демократичното бъдеще на новата държава, обеща той. 
						Според представители на правителството сивата икономика има сериозен дял в БВП и пречи на растежа и развитието на страната, а освен това отнема от държавния бюджет необходими приходи. Правителството е създало работна група въз основа на програма, която засега е в първоначален стадий на развитие и има за цел да препятства неформалния пазар. 
						Корупцията пречи на борбата срещу активността на сивия пазар, призна Тачи. „Определени сегменти в системата на правосъдието от осем години спят върху полицейските досиета,” каза той. „Косовското правителство никога няма да допусне компромиси с онези, които си мълчат и укриват престъпления, или с онези, чието задължение е да се борят с престъпността, но си мълчат или я толерират.” 
						Европейската комисия (ЕК) твърди, че сивата икономика в Косово представлява 35 % от БВП – около 700 млн. евро годишно, според ръководителя на Координационната служба на ЕК в Косово, Ренцо Давиди. „ЕС подпомага Косово с конкретни проекти за борба с неформалната икономика,” е заявил той, цитиран от Косовския информационен център. 
						В последния доклад на ЕК се посочва, че Косово изостава от съседките си и че неговият икономически ръст не върви в крак с неудовлетворените му потребности за развитие, независимо че ръстът в проценти за едногодишен период достигна 3,9 % през 2006 г. и 4,4 % през 2007 г. 
						"Огромното предизвикателство, пред което Косово е изправено на трудовия пазар, е още по-голямо, защото близо 30 000 младежи се вливат в този пазар ежегодно,” предупреди ЕК. 
						Икономическият ръст е едно от основните предизвикателства за властите в Косово. Досега те се съсредоточаваха върху политиката и националната сигурност, но след обявяването на независимост на 17 февруари обществеността очаква от тях да отделят повече внимание на социалните и икономическите приоритети.

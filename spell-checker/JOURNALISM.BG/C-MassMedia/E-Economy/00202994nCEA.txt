Специалистите в региона са силно засегнати от икономическата криза
					17/07/2012
					Независимо дали остават у дома, или се преместват в държави от ЕС, добре образованите и амбициозни професионалисти намират малко отворени врати.
					От Бояна Милованович от Белград и Линда Карадаку от Прищина за Southeast European Times – 17/07/12
 
					 
						
Безработни гърци чакат да получат помощи пред бюро по безработица в Атина. Младежката безработица в Гърция надмина 50 %. [Ройтерс]
						Балканските икономики са сериозно засегнати от икономическите сътресения в еврозоната. Според експерти обаче специалистите от региона, както и онези, които емигрират в държави от еврозоната, срещат особено големи затруднения при намирането на работа. 
						Наличните данни понякога се оспорват – отчитат се само хората, които официално търсят работа през кратък период от време. Въпреки това едва ли някой има съмнения, че специалистите съставляват значителен процент от безработните. 
						Тенденцията на пазарите на труда в еврозоната е низходяща, без да има признаци на възстановяване. 
						„Ако сегашният политически курс не бъде променен бързо, възможно е през следващите четири години да бъдат загубени още 4,5 млн. работни места“, заяви за SETimes Винченцо Сплеция, старши икономист в Международния институт за изследване на труда. 
						По данни на ЕС безработицата в ЕС е почти 23 %, като почти половината от заетите лица работят по временни трудови договори. На Балканите обаче тя е повече от 50 %.
						Според експерти от регистрираните 540 000 безработни в Босна и Херцеговина (БиХ) една пета са високообразовани. 
						Повечето от тях – инженери, специалисти по информационни технологии и други – обмислят да заминат за ЕС поради факта, че професиите им се търсят там, но отново се сблъскват с административни и други пречки при наемането им на работа. 
						„Всяка държава, членка на ЕС, дава предимство на своите граждани, след това на гражданите на други държави, членки на ЕС, а след това на останалите“, посочи Борис Пупич, представител на базирана в Тузла трудова борса, която служи като посредник в отношенията с работодатели от ЕС. 
						Притиснато от смазващия проблем с безработицата, правителството на БиХ скоро ще подпише споразумение за обмен на работна ръка със Словения, за да улесни наемането на граждани на БиХ там. 
						Почти една десета от работната сила в Сърбия е високообразована, но младите професионалисти посочват, че имат малки шансове да натрупат опит, който да им позволи да намерят работа по професията си. 
						Жителката на Белград Милена Станкович, на 30 г., която е магистър по арабистика, не може да намери работа в своята област и сега работи като продавачка. 
						„Мислех, че няма да имам проблем с намирането на работа, но фактът, че знам арабски и английски език, не ми помага. Въпреки това не губя надежда и продължавам да кандидатствам за работа, да разпитвам и да се надявам да практикувам професията си“, каза Станкович за SETimes. 
						Почти две трети от косовските младежи до 25-годишна възраст са безработни; от 350 000 души, които търсят работа, 40 % са квалифицирани специалисти. 
						„Имах намерение да спечеля малко пари, за да финансирам обучението си, но успях да работя само два месеца, защото продажбите на козметични продукти бяха слаби“, каза за SETimes Блеарт Рафуна, на 24 г., студент в Прищинския университет, който започнал работа в козметична фирма, но бил уволнен след два месеца. 
						По-възрастните специалисти, които имат работа, не са в по-добра ситуация, защото са изложени на най-голям риск да изгубят работата си, а хората в същата възрастова група споделят, че ситуацията е безнадеждна. 
						Сръбският икономист Драган Маринкович, на 62 г., работи в частния сектор от 1999 г. насам, но е съкратен преди пет години. 
						„Никой няма дори да ти даде шанс няколко години преди пенсиониране. ...Фактът, че имам диплома за висше образование и десетки години опит, не означава нищо“, каза Маринкович за SETimes. 
						Според косовския анализатор Рамадан Илази, който е съосновател на движението „Фол“, повечето икономически, политически и социални размени в Косово – и на Балканите – протичат в паралелна незаконна система извън рамките на официалната система. 
						„Съответно специалистите не получават възнаграждение за способностите си, защото са възприемани като заплаха за този начин на функциониране“, заяви Илази за SETimes. 
					
				
			
					 
					
 
 

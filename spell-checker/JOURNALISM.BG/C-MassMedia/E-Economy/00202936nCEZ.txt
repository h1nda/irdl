Кипър иска помощ от ЕС за рекапитализиране на банките
					27/06/2012
					Финансовата криза удари още една държава от региона, след като и Кипър поиска спасителен заем. Още в деловите новини: Косово отново започна процедура за приватизиране на държавната пощенска и телекомуникационна компания РТК.
					 
						
Кипър може да се нуждае от 1,8 млрд. евро, за да помогне на една банка. [Ройтерс]
						
						Кипърското правителство официално обяви в понеделник (25 юни) решението си да поиска финансова помощ от ЕС, за да рекапитализира банковата си система, която е силно свързана с гръцката икономика. Точната сума не беше обявена, но местните власти заявиха, че ще бъдат необходими 1,8 млрд. евро, за да се рекапитализира най-голямата "Кипърска популярна банка". Очаква се преговорите да започнат през следващите дни. Кипър вече взе заем от 2,5 млрд. евро от Русия. 
						*** 
						
						България е страната от ЕС с най-ниските цени на потребителски стоки и услуги, според данни на Евростат, обявени в понеделник (25 юни). Цените в страната са с 49 % по-ниски от средните в блока. В Европа като цяло Македония се радва на най-ниските нива на цените в тази категория, които са с 45 % под средните за ЕС. 
						*** 
						
						Косово започва отново процедура по приватизирането на държавната пощенска и телекомуникационна компания РТК, обяви министерството на икономиката в понеделник (25 юни). Предварителният етап ще продължи до 30 юли. Предишната сделка за продажба на компанията беше спряна миналата година поради обвинения в лошо управление срещу висши ръководители на компанията, които принудиха кандидата - хърватската телекомуникационна компания Т-ХТ - да оттегли офертата си. 
						*** 
						Балканските икономики в преход - Албания, Босна и Херцеговина, България, Хърватия, Македония, Черна гора, Румъния и Сърбия - са пострадали най-много от глобалната рецесия през периода 2008-09 г., сочи анализ на "Икономист Интелиджънс Юнит" от 19 юни. Според анализаторите реалният БВП в региона е намалял с 5,2 % през 2009 г. През 2010 г. той е спаднал с 0,4 %, преди да започне леко да се покачва миналата година. 
						*** 
						
						Гръцката телекомуникационна група ОТЕ, най-голямата в Югоизточна Европа, обяви в събота (23 юни), че търси купувач за българските си отдели "Глобул" и "Германос" в опит да помогне с рефинансиране на своя дълг от 3,4 млрд. евро, който трябва да се плати през следващите две години. "Дойче Телеком", която държи 40 % от ОТЕ, продаде 20-процентния си дял от "Телеком Сърбия" в началото на тази година. 
						*** 
						
						Сърбия беше домакин на среща, посветена на зелената икономика и устойчивото развитие в Адриатическо-йонийския регион, като част от срещата на върха на ООН в Рио де Жанейро в четвъртък (21 юни). Министърът на околната среда на Сърбия Оливер Дулич, който беше съпредседател на срещата, заяви, че секторът има потенциал да създаде 500 000 нови работни места в региона през следващите няколко години. Адриатическо-йонийският регион включват Италия, Словения, Черна гора, Босна и Херцеговина, Хърватия, Албания и Гърция. 
						*** 
						
						Босна и Херцеговина беше домакин през миналата седмица на регионален форум, озаглавен "СЕЕновате: в подкрепа на интелигентния растеж", който имаше за цел да покаже най-новите инвестиционни и бизнес възможности в Югоизточна Европа. Събитието привлече повече от 150 представители на малки и средни предприятия, инвеститори и политици от целия регион. 
						
						(Различни източници -- 20.06.12-27.06.12) 
					
					
				
			
					 
					
 
 

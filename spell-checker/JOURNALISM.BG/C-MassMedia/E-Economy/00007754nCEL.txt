Икономически преглед
25/07/2003
Преглед на бизнес и икономическите новини от Балканите след 18 юли.
(Различни източници -- 18/07/03 - 25/07/03)
 
 
Преглед на бизнес и икономическите новини от Балканите след 18 юли:
По време на петия преглед на стендбай споразумението с МВФ турското правителство се съгласи с Фонда, че планираните годишни показатели за дефицита по текущата сметка, търговския баланс и приходите от туризма трябва да бъдат преразгледани. Разговорите по прегледа на споразумението приключиха на 21 юли.
***
Съгласуваната прогноза за годишния размер на инфлацията на база индекса на потребителските цени (ИПЦ) в Турция падна на 23.7% през юли, от 24.9% в началото на годината, според данните, предоставени от централната банка на 22 юли. Плановият показател на правителството за инфлацията на база ИПЦ е 20%.
***
Петата среща на работната група към Съвета на европейските енергийни регулативни органи постигна значителен напредък в създаването на общ електрически пазар в Югоизточна Европа, според гръцката институция за регулиране на електричеството, която бе председател на заседанията на групата. Участниците обсъдиха подробно аналитичните, техническите, финансовите и организационните аспекти на общия пазар.
***
Националната кампания "Да произвеждаме и купуваме наши стоки" започна в Босна и Херцеговина на 23 юли. Официалната церемония по откриване на кампанията се състоя в Търговската палата на Сараево.
***
Парламентите на Република Сръбска и на Федерация Босна и Херцеговина отделно приеха поправките в законите на общността за акцизните такси и данъка върху оборота на стоки и услуги. Поправките ще съдействат за хармонизиране на данъчната система в Босна и Херцеговина и ще ограничат неплащането на данъците.
***
Най-голямата компания за сладкарски изделия в Хърватия Крас е в преговори за придобиване на мажоритарния пакет акции в единствения производител на шоколад в Словения Горенка. Ако преговорите приключат успешно, това ще бъде първото за Крас придобиване на собственост на словенския пазар.
***
Иракско-румънски комуникационен център бе създаден в Багдад в края на миналата седмица по инициатива на група иракски интелектуалци, които са учили в Румъния. Главната цел на организацията е да съдейства за развитието на двустранните икономически отношения, както и за помощта и участието на Румъния във възстановяването на Ирак.
***
Фич Рейтингс вдигна дългосрочния кредитен рейтинг в чуждестранна валута на България с една степен от ВВ на ВВ+. Рейтингът в местна валута също бе повишен с един пункт от ВВ+ на ВВВ-. Това е четвъртото повишение на кредитния рейтинг на България от международна агенция през последните два месеца.
***
България и Румъния са класирани съответно на 40 и 49 място в изследването за глобалната бизнес среда на проучвателния отдел на Икономист. България е получила оценка 6.24 от 10 възможни бала, а Румъния - 5.64. Изследването включва 60 страни.
***
Македонското правителство планира да забрани продажбите на оловен бензин от 2006 г., се казва в проект, изготвен от министерството на екологията. Тази мярка, която според представители на правителството ще бъде поставена на публичен дебат, има за цел хармонизирането на законодателството на страната с това на ЕС.
***
Гръцката компания Юла Гласуъркс предложи да плати 35 млн. евро за закупуване на сръбския производител на стъкла Сръбска Фабрика Стъкла. Сръбската компания прие предложението по принцип и очаква подписването на контракта.
***
Бритиш Америкън Тъбеко (БАТ) е предложила най-високи цени за две сръбски фабрики за цигари, ДИВ и ДИН. БАТ бе единственият кандидат за ДИВ, но Филип Морис и сръбската компания ТДР участваха в търга за ДИН.

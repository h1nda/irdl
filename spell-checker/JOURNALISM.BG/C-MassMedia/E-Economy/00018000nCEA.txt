Икономическият ръст в Сърбия и Черна гора се крепи на регионалния пазар
					23/03/2006
					Подготовката на Сърбия и Черна гора за присъединяване към СТО и ЕС включваше подписването на 28 регионални споразумения за свободна търговия. Макар и на хартия да е направено много, казват анализатори, на практика пречките за свободното движение на хора, стоки и капитали остават.
					От Георги Митев-Шантек за Southeast European Times от Белград – 23/03/06
 
					 
						
Сърбия и Черна гора се стреми към членство в СТО. [СТО]
						Освен Босна и Херцеговина, Сърбия и Черна гора е единствената страна от Югоизточна Европа, която не е член на Световната търговска организация (СТО). Членството в СТО е предварително условие за постигане на членство в ЕС и само по себе си би допринесло в голяма степен за увеличаване на инвестициите и разкриване на нови работни места. 
						Макар че Сърбия и Черна гора са свързани в държавен съюз, двете републики имат отделни икономически политики и системи. Работейки успоредно за реализиране на двете цели, само през последните две години Сърбия прие 150 нови закона. Подготовката за СТО и ЕС включваше подписването на 28 регионални споразумения за свободна търговия. Последното от тях -- подновено споразумение с Македония -- бе подписано миналия октомври. 
						В Западните Балкани търговията е в процес на либерализиране. Поне на хартия политиката на свободна търговия се прилага вече към 90 % от селскостопанската продукция и 98 % от промишлените изделия. На практика обаче бариерите остават, в т. ч. сложните митнически процедури и трудностите в придвижването из региона. Пътуването от Загреб до Солун например отнема цели 17 часа. Това време "трябва да бъде намалено наполовина", казва началникът на отдела за СТО в сръбското Министерство на международните икономически отношения, Ядранка Женич Желкович. 
						Според Мери Махоуни, секретар на Пакта за стабилност за Югоизточна Европа, това, което е необходимо, е по-малко администрация и по-бързо движение на хора, стоки и капитали. 
						В Сърбия бързо трябва да бъдат направени промени, казват анализатори, тъй като обстановката в региона се променя непрекъснато. Например визовия режим със съседна Румъния ще се промени, когато страната стане член на ЕС -- независимо дали на 1 януари 2007 г., или година по-късно, в случай че ЕС задейства "предпазната клауза". България ще се присъедини по същото време.
						 Отварянето на границите ще увеличи сръбската търговия с региона, където се намират единствените страни, с които тя има търговски излишък -- а именно Босна и Херцеговина, Македония и Румъния. Нещо повече, либерализирането на регионалния пазар чрез правилата на СТО и двустранните споразумения ще повишат нивото на преките чужди инвестиции, което на този етап е много ниско. 
						Инвестициите от региона в Сърбия съставляват едва 0,4 % от 714-те млн. щатски долара през 2005 г., съгласно официалната статистика. Изводът е, че развитието на регионалния пазар може да окаже огромно въздействие.

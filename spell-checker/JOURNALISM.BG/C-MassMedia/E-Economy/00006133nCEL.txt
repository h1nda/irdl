Отношенията между страните от Западните Балкани се подобряват, смята представител на Световната банка
11/03/2003
Сътрудничеството между страните от Западните Балкани прави региона по-безопасен, смята представителят на Световната банка Кристиян Портман.
(Световна банка, Радио Гласът на Америка - 14/02/03)
 
 
Напускащият поста си директор на Световната банка за страните от Западните Балкани заяви неотдавна, че регионът е започнал да става по-безопасен. Една от причините за това, добави Кристиян Портман, е нарастващото сътрудничество между страните в него.
След назначаването му през 1997 г. за директор на Световната банка за Босна и Херцеговина (БиХ), отговорностите на Портман постепенно се разширяват и обхващат Албания, Македония, Косово и Сърбия-Черна гора. Той е осъществявал и координирането на съвместните усилия на Банката и ЕС за възстановяване на региона.
Миналия месец Портман заяви пред репортери, че и двете организации са отбелязали положителните ефекти от насърчаването на регионалното сътрудничество и връзките със Западна Европа. "Страните от Западните Балкани отдават голямо значение на регионалната интеграция", каза той, посочвайки важната роля на ЕС и Пакта за стабилност в този процес.
Развитието на обществото - процес, който е силно зависим от индивидуалното участие, също се е доказал като ефективен, каза Портман. През последните пет години в БиХ са предоставени 116 000 кредита на нискодоходни микро-предприятия по проекти на Банката за подкрепа на местните инициативи, които са спомогнали за разкриването на над 170 000 работни места. Изплащането на заемите е почти 100 процента. Според Портман, проектът е един от най-успешните за Банката в региона. Предоставените през последните десет години заеми са повече от 2 млрд долара.
Един от най-важните уроци, извлечени от работата в региона, според Портман е, че след задоволяването на социалните нужди, предоставянето на кредити за малкия бизнес и отделните предприемачи е едно от най-важните условия за възстановяването на страната.
Той отбеляза също успешното осъществяване на пазарните реформи в Сърбия през последните две години и изрази оптимизъм по отношение на Македония, чието правителство, дошло на власт преди около пет месеца, направи етническото помирение един от най-важните си приоритети.
"Много е важно, че това правителство постави войната срещу корупцията сред първите задачи в програмата си", заяви Портман. "Според мен всичко това означава, че правителството гледа сериозно на програмата за икономическо развитие и начините за нейното осъществяване".
Най-голям приоритет за Банката по отношение на бъдещото развитие на страните от Западните Балкани е "свързването на икономическия растеж с развитието на частния сектор", добави той. Портман подчерта, че сигурността, включително съдебна и финансова, е ключ към развитието на частния сектор и към създаването на среда, която да привлече чуждестранни инвестиции и да стимулира икономическия растеж.
Той смята, че предизвикателствата, пред които сега се изправят страните от региона, са установяването на законност, борба с корупцията, привличането на частни инвестиции и намаляването на зависимостта от чуждестранната помощ.
Портман посочва процедурните, съдебните и банкови реформи като области, в които Банката може да окаже подкрепа, докато ЕС може да играе водеща роля в борбата с корупцията.

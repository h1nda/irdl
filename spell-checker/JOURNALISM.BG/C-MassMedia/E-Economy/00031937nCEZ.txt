Бизнес: Управителят на централната банка на Румъния беше преизбран
					09/10/2009
					Мугур Изъреску получи още един мандат като управител на централната банка. Още в деловите новини: в Тирана беше създадена албано-американска фондация; германски туроператор ще рекламира румънския туризъм.
					 
						
Мугур Изъреску. [Гети Имиджис]
						Комисията по бюджет и финанси на румънския парламент подкрепи във вторник (6 октомври) кандидатурата на Мугур Изъреску за управител на централната банка за още един петгодишен мандат. Изъреску е координатор на икономическата политика на Румъния от 19 години. Флорин Георгеску, Бодган Олтяну и Кристиан Попа бяха преназначени като заместник-управители. 
						*** 
						Във вторник (6 октомври) в Тирана беше създадена Албано-американска фондация за развитие. Организацията има за цел да подпомага развитието в областта на образованието, лидерските умения, културния и екологичния туризъм. Фондацията се ползва с подкрепата на USAID. 
						*** 
						Повече от десет чуждестранни дружества проявяват интерес към придобиването на фалиралия производител на млечни изделия "Суедмилк Македония", съобщи синдикът на дружеството Благой Макревски в понеделник (5 октомври) по време на среща на млекопроизводителите в Битоля. До края на месеца се очаква да бъдат получени предложения от няколко потенциални купувачи. 
						*** 
						Германският туроператор ТУИ ще рекламира Румъния от догодина, съобщи във вторник (6 октомври) румънският министър на туризма Елена Удря. ТУИ ще издаде специална брошура за страната. 120 000 екземпляра от брошурата ще бъдат разпространени чрез туристическите агенции в Германия. 
						*** 
						
						Прищина бе домакин на международен форум „Косово - енергийна възможност", който се проведе в понеделник (5 октомври) и вторник в опит да бъдат привлечени чужди инвестиции в областта на енергетиката. Премиерът Хашим Тачи обеща на участниците безопасна и благоприятна среда за инвестиции. Във форума участваха дружества от Германия, Италия, Франция, Австрия и Швейцария. 
						*** 
						Продажбите на автомобили в Турция достигнаха рекорден ръст от 85,3 % спрямо предходната година, като през септември бяха продадени 81 397 автомобила след августовския спад от 18,5 % спрямо предходната година, по публикувани във вторник (6 октомври) данни на Асоциацията на търговците на автомобили. До момента автомобилната индустрия регистрираше загуби поради спада в световната икономика. 
						*** 
						МВФ е поискал от Сърбия да увеличи усилията за хармонизиране на приходите и разходите и да направи държавните дружества по-ефективни, съобщи във вторник (6 октомври) заместник-директорът на фонда Мурило Португал. Португал е обсъдил със сръбските власти реформите в областта на държавните финанси през 2010 г., които ще бъдат обсъдени при предстоящото посещение на МВФ на 20 октомври. 
						
						(Различни източници - 02/10/09-09/10/09)

Делова хроника: Косово ще се присъедини догодина към МВФ и Световната банка
					24/10/2008
					Косово ще се присъедини към МВФ и Световната банка през 2009 г. Още в деловите новини: шведската търговска верига ИКЕА има намерение да открие пет магазина и евентуално завод в Сърбия; годишната инфлация в Черна гора достигна 8,8 % през септември.
					 
						
[МВФ]
						Министърът на финансите на Косово Ахмет Шала съобщи в сряда (22 октомври), че до следващата пролет Косово ще стане член на МВФ и Световна банка. Шала направи това изявление по време на годишната сесия на МВФ, на която той присъства като наблюдател заедно с косовската делегация. 
						*** 
						Икономическият и социален съвет (ИСС) на Хърватия, тристранен орган с участието на представители на работодателите, профсъюзите и правителството, откри на 20 октомври обществено обсъждане на енергийната стратегия на страната. Председателят на ИСС Ивица Мудринич заяви, че до 2020 г. Хърватия планира да инвестира около 10 млрд. евро в своя енергиен сектор, от които с 4,5 млрд. евро ще бъде финансирано изграждането на нови електроцентрали, включително топлоелектроцентрала в Славония. 
						*** 
						Шведският производител и търговец на мебели ИКЕА възнамерява да инвестира между 875 млн. и 1 млрд. евро в пет магазина и евентуално фабрика в Сърбия, съобщи премиерът Мирко Цветкович след среща с председателя на Управителния съвет на ИКЕА Мик Ел Олсон на 17 октомври. Според прогнозите инвестициите ще създадат 9 250 нови работни места до 2015 г. Първият магазин ще бъде открит в Белград през 2011 г. 
						*** 
						На 16 октомври парламентът на Република Сръбска (РС) одобри окончателно концесионния договор на стойност 2,9 млрд. евро с австрийската фирма “Щрабаг” за изграждането на магистрални пътища. Договорът предвижда изграждането на 400 км магистрали, които “Щрабаг” ще оперира в продължение на 30 години, преди правителството отново да поеме контрола върху тях. 
						*** 
						Годишната инфлация в Черна гора е достигнала 8,8 % през септември, отбелязвайки увеличение от 0,9 % от август, съобщи в сряда (22 октомври) статистическата служба “Монстат”. По данни на “Монстат” инфлацията през първите девет месеца на годината е била 6,5 %. Средната нетна заплата в страната през септември е била 429 евро, а брутната заплата е била 630 евро. 
						*** 
						На 19 октомври Летище София получи категория 3-A, което означава, че при мъгла самолетите могат да кацат при 200 м видимост, обясни министърът на транспорта на България Петър Мутафчиев. До този момент България нямаше летище с такава категория. Според Мутафчиев така отменените полети ще бъдат много по-малко. 
						*** 
						Фондовата борса в Атина се срина в сряда (22 октомври), както и други международни пазари. Борсовият индекс падна с 5,28 %, като достигна до 2 025,93 пункта, при оборот от 247,7 млн. евро. Понижение се наблюдаваше във всички сектори с изключение на здравеопазването, където имаше повишение от 0,26 %. 
						
						 (Различни източници --17/10/08-24/10/08)

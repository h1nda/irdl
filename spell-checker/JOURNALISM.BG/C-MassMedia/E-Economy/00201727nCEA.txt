Присъединяването на Хърватия към ЕС и икономиката 
					05/08/2011
					Докато страната очаква да бъде приета в ЕС, мнозина се питат за въздействието върху икономическото им положение. 
					от Ксения Юркович за Southeast European Times от Сибеник -- 05/08/11 
 
					 
						
Туристическите предприемачи в Хърватия очакват положителни последици от приемането на страната в ЕС.[Reuters]
						Присъединяването към ЕС отдавна се смята за нещо като национална мисия на Хърватия, а очакванията са, че то ще донесе големи ползи за страната.
						Достъпът до един по-голям пазар, свободният поток на стоки и капитали, както и по-голямата степен на сигурност за инвеститорите са само някои от предимствата, които членството в блока би могло да донесе на хърватите. 
						"Когато инвеститорите идват в офиса ми, най-често ме питат: 'Кога ще влезете в ЕС?' Тъй като знам, че присъединяването ще е факт след 18 до 24 месеца и това е един разумен период за инвестиции, [им казвам], че съм сигурен, че приемането ни ще даде тласък за нови инвестиции в Хърватия", заяви Домагой Иван Милошевич, вицепремиер за държавните инвестиции, след бизнес обяд, организиран от Американската търговска камара в Хърватия.
						"Очаквам положителни последици. Особено за туризма, приемането ни би могло да означава по-лесен достъп на туристите, след като влезем в Шенген, за което приемането в ЕС е предварително условие. Трябва да спечелим някои европейски грантове. Очаквам вълна от положителни последици", заяви пред SETimes туристическият предприемач Йошко Локас.
						Икономистите са по-предпазливи относно положителния ефект от присъединяването на Хърватия. Зоран Аралица от Загребския институт по икономика е съгласен, че достъпът до големия европейски пазар ще бъде предимство за Хърватия. "Нужна е обаче предпазливост, защото да правиш бизнес на новите регионални пазари [на ЕС] изисква технически и технологични познания и опит, които нашите компании в голяма степен не притежават", каза Аралица пред SETimes. 
						Много малки и средни предприятия в Хърватия таят подобни страхове - че ще бъдат изправени пред недостатък при навлизането на големия европейски пазар, тъй като им липсва конкурентоспособност, както и че, по същата причина, няма да успеят да запазят съществуващите си пазари.
						"Присъединяването към ЕС ще създаде проблеми както за търговията, така и за предприемачите като цяло. Очевидно е, че в технологично отношение те изостават от останалата част на света, където напредъкът е бърз. Невъзможно е да се наваксат пет години на война и икономическата криза, която със сигурност ще продължи до края на годината. Ето защо, дори и най-мрачните сценарии са възможни, като например удар върху търговията и други дейности", заяви пред SETimes Анте Михич от Хърватската занаятчийска камара.
						"Дали малките и средни предприятия ще оцелеят или ще изчезнат зависи основно от вида и начина на работа, както и от устойчивостта на общата задлъжнялост на икономиката на макро ниво. Всъщност двете условия са в сила едновременно", допълва Аралица. 
						Оттеглянето от Централноевропейско споразумение за свободна търговия (ЦЕФТА) и присъединяването към ЕС ще доведе до увеличение на тарифните ставки. Наред с други последици, това може да засегне тютюневата индустрия и хърватския тютюнев завод "Ровин", една от най-печелившите фирми в страната, която изнася до няколко съседни държави, включително Сърбия, Босна и Херцеговина и Македония. Вече има опасения, че процесът може да доведе до по-високи цени и косвено да засили черния пазар.
						"Все пак обаче наближаващото членство на Хърватия неизбежно доведе до започването и засилването на процеса на водене на политики, който подобри вземането на решения на институционално ниво", заяви Аралица, като цитира нарастващият брой на участниците в създаването и изпълнението на политически решения.
						"Сред позитивите [от присъединяването към ЕС] определено е достъпът до европейските фондове", отбелязва той, като допълва, че държавните институции трябва да могат да формулират проектни дейности за финансиране.

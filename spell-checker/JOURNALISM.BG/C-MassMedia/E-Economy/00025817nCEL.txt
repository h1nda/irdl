Турският премиер Ердоган оповести икономически и културни планове за кюрдския Югоизток
					17/03/2008
					 
						АНКАРА, Турция -- В събота (15 март) министър-преседателят Реджеп Тайип Ердоган оповести поредица от икономически и културни инициативи за предимно кюрдското население в размирната югоизточна част на Турция. В интервю за "Ню Йорк Таймс" Ердоган каза, че до 12 милиарда долара ще бъдат изразходвани през следващите пет години, за да се подобри земеделието в предимно селския регион.
						Повечето от парите ще бъдат предназначени за построяване на язовири и напоителни системи, както и за разчистване на мините в голям район по протежение на границата със Сирия. Очаква се проектите да предоставят така нужната вода за напояване на сухите поля, да спомогнат за предотвратяване на бъдещи затруднения в електроснабдяването и да създадат работни места. Ердоган каза също, че скоро ще бъде пуснат многоезичен телевизионен канал, който ще включва и програми на кюрдски език. Ердоган бе заявил, че решението на отдавнашния конфликт с кюрдите не може да бъде намерено единствено по пътя на мерките за сигурност, а трябва да включва също икономическо развитие и културни права. (Ню Йорк Таймс, Търкиш Прес - 15/03/08)

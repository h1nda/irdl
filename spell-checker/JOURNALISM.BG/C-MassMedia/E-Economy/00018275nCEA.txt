Гранично-пропускателен пункт в Македония, обновен по проект на Световната банка
					18/04/2006
					Очаква се опашките на оживения гранично-пропускателен пункт в Табановце да намалеят значително в резултат на проект за обновяването му, финансиран от правителството и Световната банка.
					От Марина Стояновска за Southeast European Times от Скопие - 18/04/06
 
					 
						
Обновеният гранично-пропускателен пункт в Табановце бе отворен на 12 април. [Томислав Георгиев]
						Реконструираният наскоро гранично-пропускателен пункт в Табановце, който свързва Македония със съседна Сърбия, бе отворен на 12 април в рамките на Регионалната програма за улесняване на търговията и транспорта в Югоизточна Европа (УТТЮИЕ). Проектът бе финансиран от правителството и Световната банка. 
						Табановце е един от най-оживените гранични пунктове, през който преминават близо 700000 МПС и между 2,5 и 2,8 милиона пътници годишно. Обновеният граничен пункт, който разполага с шест платна на изхода и осем платна на входа за Македония, би трябвало да повиши ефективността си. Построена е нова сграда за митницата и полицията, както и спомагателни съоръжения, като подстанция и дизелови агрегати. 
						"Разходите за транспорт в Македония са по-високи от тези в други страни с 10 до 20 % поради това, че страната е изцяло заобиколена от суша," каза на церемонията по откриването на 12 април Сандра Блуменкамп, представител на Световната банка за Македония. "Това се отразява и на превозвачите. Ето защо страната трябва да направи всичко необходимо да намали тези разходи. Модернизирането на ГКПП е само един от елементите." Подобни усилия, каза Блуменкамп, ще спомогнат и за привличането на инвеститори. 
						"Проектът за улесняване на транспорта, който обединява страните от Югоизточна Европа, има за цел да улесни търговията и да гарантира бързото движение на стоки и пътници, както и да попречи на корупцията," каза министърът на финансите Никола Поповски. За новия ГКПП той каза: "Промените създават по-благоприятна среда за инвестиции в целия регион и отворена и конкурентоспособна икономика. Този пункт е част от Коридор № 10 и е особено важен за международната търговия." 
						Програмата УТТЮИЕ цели да намали нетарифните разходи за търговия и транспорт, както и да предотврати контрабандата и корупцията. Тя е също така предназначена да спомага за по-гладкото и по-евтино преминаване на търговските потоци през границите в Югоизточна Европа, както и да осъвремени митническите процедури съгласно стандартите на ЕС. Програмата включва още Албания, Босна и Херцговина, България, Хърватия, Молдова, Румъния и Сърбия и Черна гора. УТТЮИЕ е общ проект на правителствата на тези страни съвместно с Инициативата за сътрудничество с Югоизточна Европа (ИСЮИЕ), Световната банка, ЕС и Съединените щати.

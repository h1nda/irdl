ААПФ инвестира в албанската икономика
					12/01/2006
					Основан през 1994 г. в рамките на американска инциатива за насърчаване и развиване на частния сектор в посткомунистическа Източна Европа, Албано-американският предприемачески фонд е спомогнал за финансирането на различни бизнесначинания и е инвестирал в големи проекти, като например "Америкън банк ъф Албания".
					От Ерлис Селимай за Southeast European Times от Тирана -- 12/01/06 
 
					 
						
Една от най-големите инвестиции на ААПФ досега е основаването на "Америкън банк ъф Албания", която бе открита през септември 1998 г. [AБA]
						Основан преди повече от десет години, Албано-американският предприемачески фонд (ААПФ) е инвестирал близо 62 млн. долара в различни сектори на албанската икономика, като прозрачността, върховенството на закона и борбата с корупцията се разглеждат като основни въпроси в дневния му ред. 
						Фондът е основан през 1994 г. в рамките на американска инициатива за насърчаване и развиване на частния сектор в страните в преход от Източна Европа. Програмата се разглежда като алтернатива на преките чужди помощи, тъй като избягва усложненията на традиционната административна бюрокрация. 
						ААПФ не само предоставя финансова помощ, но действа и като пряк инвеститор, като спомага за финансирането на печеливши дейности в различни сектори на икономиката. За повече от десет години Фондът е направил 62 инвестиции в 25 албански компании. По този начин той е удвоил първоначално предоставения му капитал от американското правителство. Фирмите, финансирани от ААПФ, са допринесли с близо 419 млн. долара за БВП на страната, като са разкрили над 2700 работни места. 
						Постигнати са успехи, независимо от първоначалните трудности, казва председателят на борда на ААПФ, Майкъл Граноф, като посочи за пример пречките, съществували през първите пет години. Сред тях са били "несигурната обстановка, дължаща се на пирамидалните схеми, широко разпоространената корупция и бедността," посочва Граноф. 
						През последните десет години най-големите инвестиции на ААПФ са били в модернизирането на албанското международно летище "Майка Тереза" и основаването на "Америкън банк ъф Албания" (АБА). АБА, която бе открита на 24 септември 1998 г., се стреми да предоставя на албанския пазар банкови услуги, чийто стандарт е сравним с този в Съединените щати. 
						"Нашата главна цел е да създадем повече възможности за работа и също така да насърчаваме свободната частна инициатива", казва почетният президент на ААПФ Доминик Скалионе. 
						ААПФ е неполитическа американска корпорация, основана по Закона за подкрепа на демокрацията в Източна Европа от 1989 г. Фондът е регистриран през 1995 г. и има офиси в Ню Йорк и Тирана.

Липсата на правителство в БиХ вреди на слабата икономика на страната
					22/11/2011
					Загубите на инвестиции за милиони нанасят тежки вреди на и без това нестабилната БиХ и водят до повишаване на безработицата.
					От Бедрана Калетович за Southeast European Times от Сараево – 22/11/11
 
					 
						
Липсата на правителство и нестабилната икономика са само някои от най-належащите проблеми пред БиХ в момента. [Ройтерс]
						Кризата на политическата сцена в Босна и Херцеговина (БиХ) започна преди повече от година; страната продължава да е без правителство, а партиите се занимават с политически дрязги. Резултатът е икономическа стагнация и тежък удар върху процеса на интеграция в ЕС, докато през това време съседните държави напредват по пътя към членство. 
						„Времето не е на наша страна, тъй като се стремим към по-добра политическа атмосфера, която да способства за създаването на благоприятна икономическа среда. През тази година преките чуждестранни инвестиции (ПЧИ) са намалели с 50 % и е ясно, че в това състояние не можем да привлечем нови чуждестранни инвеститори“, заяви управителят на централната банка на БиХ Кемал Козарич в интервю за базирана в Баня Лука медия. 
						„Всички досегашни дейности, включително приемането на закони, са спрени и се чака новото правителство. Дори ако имахме търпението спокойно да чакаме промяна, ние губим [потенциални] чуждестранни партньори, които просто не смятат, че са налице условия за сигурност на инвестициите в толкова нестабилна политическа среда“, посочи за SETimes Джемила Агич, директор на Центъра за екология и енергия. 
						Обществото плаща най-висока цена за политическата криза и доверието на гражданите в демократичните институции намалява. Въпреки това фокусът на политическата криза е преди всичко върху политиците и в далеч по-малка степен върху икономическите последици от нея. 
						„В загубите не се включва размерът неустойките. БиХ е загубила най-малко 168 млн. евро през периода без правителство, заяви за SETimes Лейла Драгнич от Центъра за политика и управление. 
						Загубата на инвестиции и време не е единственият проблем. Фондовете от ЕС, по-специално 303,2 млн. евро по Инструмента за предприсъединителна помощ (IPA), са замразени, защото все още не е сформиран министерският съвет на БиХ, който одобрява проектите. 
						„Всички загубени инвестиции се отразяват на броя на безработните в страната. [Вече имаме] висока безработица и според оценките повече от 530 000 души търсят работа, което влошава ситуацията“, каза за SETimes Касим Селимович от търговския отдел на Стопанската камара. 
						Министърът на промишлеността, енергетиката и минното дело на окръг Тузла Желко Кнежичек, който започна своя мандат скоро след изборите, е съгласен с това. 
						„Създаването на правителство означава да се поеме отговорност за всички проблеми и загубата на време за ненужни неща не е в интерес на никого. Окръзите със сформирани администрации се опитват да се борят с проблемите, които засягат гражданите, но е ясно, че не можем да направим много, докато държавата не създаде своите структури“, заяви Кнежичек за SETimes.

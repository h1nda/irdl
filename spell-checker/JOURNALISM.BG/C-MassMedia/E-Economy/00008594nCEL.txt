Според турския банков регулаторен орган фамилията на магната е присвоила почти 6 млрд. щ.д.
06/10/2003
Според инспектори Кемал Узан и неговата фамилия са присвоили суми, равностойни на 3 % от БВП на Турция, използвайки специално създадена компютърна програма за прикриване на своите дейности.
(ФТ- 06/10/03; Би Би Си - 28/08/03; АФП - 26/08/03; Ройтърс, АФП - 20/08/03; ФТ, АФП - 26/07/03)
 
 
Инспектори от турския орган за банкова надзор обявиха, че магнатът Кемал Узан и фамилията му са присвоили почти 6 млрд. щ.д. при най-голямата според тях банкова измама в историята на Турция, съобщи Файненшъл Таймз в понеделник (6 октомври). Членовете на фамилията Узан и висши представители на Имар Банк, притежавана от фамилията, се предполага, че са използвали специално създадена компютърна програма за прикриване на банкови депозити, които им е позволило да присвоят суми, равностойни на 3 % от БВП на Турция.
Турската Агенция за Банкова регулация и надзор (АБРН) е изпратила до прокурора доклад от 54 страници, резултат от разследване, започнало през юни, заедно с искане за възбуждане на съдебно преследване срещу 22 лица, за които се твърди, че са замесени в престъплението. Списъкът включва Кемал Узан, брат му Явуз, синът му Хакан, както и висши служители в компанията Узан.
Другият син, Джем Узан, лидер на Партията на младежта, се предполага, че не е включен в списъка. Той отправи обвинение, че разследването е политически мотивирано и цели да блокира възхода на партията му.
"Банката е укрила повече от 90 % от депозитите, които е събрала и не ги е показала в сметките си, които е публикувала пред обществото и в официални документи," се казва в доклада на АБРН. Според турското законодателство в областта на застраховането на банковите депозити липсващите фондове се превръщат в автоматично задължение на държавата.
По време на участието си в сесията на Общото събрание на ООН в Ню Йорк външният министър Абдулах Гюл каза, че властите са шокирани от размера на злоупотребите в Имар Банк. Освен че са закрили банката, те са конфискували две енергийни предприятия, притежавани от групата, затворили са временно три телевизионни канала, контролирани от фамилията Узан, подменили са ръководството на втората банка, притежавана от клана, както и са обявили за невалиден резултатът от търга за приватизацията на турския нефтохимически гигант ПЕТКИМ, който фамилията бе спечелила.
През август съд в Ню Йорк осъди фамилията Узан да заплати 4.3 млрд. щ.д. на Моторола. Според съдията фамилията е задържала парите на Моторола за себе си, извършвайки "огромна измама...чрез почти безкрайна серия от лъжи, заплахи и мошеничества."
Групата Узан се превърна бързо в промишлено-търговска империя през 90-те години на миналия век, установявайки контрол върху 100 предприятия, включително банки, енергийни предприятия, телевизионни станции и втория най-голям оператор на мобилни телефонни в страната Телсим.
Неотдавна Турция поиска от Интерпол да арестува Кемал Узан и брат му Явуз, след като те не се явиха пред съда, за да отговорят по обвинения във връзка с измамите в Имар. Като част от разследването, по-рано бе арестуван третият брат Бахатин. Междувременно за Хакан Узан се твърди също така, че е изчезнал няколко дни, преди властите да издадат заповед за неговото задържане и за ареста на баща му.
В хода на разследването властите са замразили банковите сметки на фамилията и са наложили забрани за пътуване на нейни членове. Полицията е провела няколко обиски на имоти, собственост на Узан.

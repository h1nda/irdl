Бизнес: В Турция бе открит Световният икономически форум 
					24/11/2006
					Основна тема на ежегодния форум тази година са въпросите на енергетиката и транспорта. Още в деловите новини от тази седмица: хърватската компания "Подравка" води преговори за закупуване на мажоритарен дял в производителя на храни и напитки от Баня Лука "Витаминка"; македонската компания On.net възнамерява да започне да предлага телефонни услуги.
					
 
					 
						
Турският премиер Реджеп Тайип Ердоган говори по време на срещата на Световния икономически форум в Истанбул в четвъртък (23 ноември). [Гети Имиджис]
						Основни теми на Световния икономически форум, който бе открит в Истанбул в четвъртък (23 ноември), са регионалната енергийна политика, енерготранспортните ресурси и сигурността на транзита. Турският министър на промишлеността и търговията Али Джошкун, който говори на церемонията по откриването, посочи, че Турция е поставена на 17-о място сред 20-те най-силни икономики в света през последните няколко години. Той каза, че страната му е пример за стабилност за Близкия Изток, Кавказ и балканските страни. 
						*** 
						Само две компании - австрийската "Телеком Аустрия" и сръбската "Телеком Сърбия" - са представили оферти в търга за приватизация на 65 % от фирмата "Телеком Сръпске" в Република Сръбска (РС) до крайния срок 20 ноември. Министърът на транспорта и далекосъобщенията Неделко Чубрилович каза, че малкият брой оферти няма да повлияе на намерението на кабинета да продаде "Телеком Сръпске" за най-малко 400 млн. евро. 
						*** 
						Държавната комисия за енергийно и водно регулиране в България наложи глоба от 11 000 евро на австрийската компания EVN за надписване на сметките за електроенегия за август. EVN управлява две регионални електроразпределителни фирми в България, в Пловдив и Стара Загора. Недостатъчната подготовка е довела до надписване сметките на абонатите. 
						*** 
						
Хърватската компания за храни и фармацевтични продукти "Подравка" води преговори с регистрираната в Австрия "Крайс Индустрихандел" за закупуване на мажоритарен дял в производителя на храни и напитки от Баня Лука "Витаминка". Местната преса съобщава, че цената на дела от 76 % на "Крайс Индустрихандел" във "Витаминка" може да достигне 30 млн. евро. 
						*** 
						Нов газопровод, свързващ новите платформи на хърватската компания за нефт и газ ИНА в северната част на Адриатическо море с терминала в Пула и след това с Карловац, бе официално открит на 22 ноември. Общите инвестиции в проекта надхвърлят 100 млн. евро. Според премиера Иво Санадер се очаква новият газопровод да намали проблемите с доставките през зимата и да позволи да се развият мрежи за газоснабдяване в региона. 
						*** 
						
Македонският Интернет доставчик On.net обяви миналата седмица плановете си от 24 януари да започне да предлага телефонни услуги на местния пазар - в конкуренция с "Маседониън Телекомюникейшънс" (МТ), която е собственост на унгарска компания. Компанията е подписала споразумения за взаимно свързване с MT и управлявания от гръцка фирма мобилен оператор "Космофон" и очаква да подпише споразумение с другия безжичен оператор, "T-Мобайл Македония". 
						
(Различни източници 17/11/06-24/11/06)

В Истанбул започват срещите на МВФ и Световната банка
					07/10/2009
					 
						АНКАРА, Турция -- Държавите от Централна и Източна Европа успяха да избягнат свои собствени финансови кризи, но рисковете остават, заявиха в съвместно изявление от вторник (6 октомври) трима от големите кредитори - Европейската банка за възстановяване и развитие, Европейската инвестиционна банка и Световната банка - през първия ден от ежегодните срещи на МВФ и Световната банка в Истанбул. В началото на годината трите институции подеха инициатива за финансиране на икономиките в региона, като отделиха за това 25 милиарда евро. "Очакваме стабилно възстановяване през следващата година за България, Румъния и Турция", каза ръководителят на операциите за Централна и Източна Европа на "Уникредит Банк" Фредерико Гициони. Като цяло МВФ и Световната банка заявиха, въпреки че световната икономика излиза от рецесия, безработицата ще се увеличи през следващите 12 месеца.
						Срещите станаха повод за широкомащабни протести в Истанбул. Във вторник полицията използва сълзотворен газ, за да разпръсне стотици протестиращи на площад "Таксим", само на 100 метра от сградата, където се провеждаше конференцията. Протестиращите хвърляха "коктейли Молотов" в близост до конгресния център, където финансовите министри и другите участници обсъждаха световната икономика. Съобщенията за броя на арестуваните се разминават значително. Сблъсъците продължиха и в сряда. (Заман, Джумхуриет, Радикал, Си Ен Ен, Ройтерс - 07/10/09; АП, Ройтерс, Гласът на Америка, Би Би Си - 06/10/09)

Икономически преглед
17/01/2003
Преглед на бизнес и икономически новини от Балканите след 10 януари.
(Различни източници -- 10/01/03 - 17/01/03)
 
 
Преглед на икономически и бизнес новини от Балканите след 10 януари:
Световната банка ще продължи да подпомага социалните и икономическите реформи в Босна и Херцеговина (БиХ), заяви напускащият поста директор в банката за страната Кристиян Портман по време на посещението си в Сараево на 14 януари. Той подчерта, че БиХ навлиза в решаваща фаза на преминаване от период на физическо възстановяване към самостоятелно развитие. Той изрази подкрепа за планираните реформи, обявени от новия министър-председател на БиХ Аднан Терзич.
***
Турция обяви приватизационната си програма за 2003 г. на 13 януари. Очакваните приходи са 4 милиарда долара, доста повече от планираните 2,5 милиарда долара, представени пред МВФ.
***
Турското Министерство на туризма обяви, че ще се опита да привлече 15 млн. туристи през тази година, които ще донесат на страната 13 милиарда долара. През 2002 г. Турция беше главната туристическа дестинация, посрещайки около 13,3 млн. чуждестранни туристи, с 14 процента повече в сравнение с 2001 г.
***
Бошко Стефановски бе избран за председател на Македонската агенция за приватизация. Той е висш служител в Стопанска Банка в Скопие. По време на първия мандат на премиера Бранко Цървенковски преди няколко години е оглавявал Агенцията за държавни вземания.
***
Строителството на Дунав мост II между Видин, България и Калафат, Румъния, ще започне най-рано през 2004 г. Въпреки забавянето, специалистите, работещи по проекта, са уверени, че ще се включат в крайните срокове.
***
Американският инвестиционен фонд Салфорд реши да увеличи уставния капитал на Сръбския производител на млечни продукти Имлек, купувайки 44-процентен дял от компанията на стойност 35 млн. долара (33,2 млн. евро). След операцията фондът ще контролира 58 процента от компанията.
***
Румънското правителство одобри на 15 януари продажбата на допълнителни 19 процента от националната телекомуникационна компания Ромтелеком на гръцкия телеком ОТЕ за 273 млн. долара. Сделката ще приключи до една седмица, след което ОТЕ ще има контрол над 54 процента от акционерния капитал.
***
ЕБВР потвърди интереса си за закупуване на миноритарен дял в румънската търговска банка BCR. На 16 януари ЕБВР подписа с BCR споразумение за отпускане на кредит от 50 млн. евро. От своя страна, Международната финансова корпорация също ще обсъди вариант за придобиването на миноритарен дял от капитала на BCR, която държи почти една трета от активите на румънската банкова система.

Икономически преглед
09/05/2003
Преглед на бизнес и икономическите новини от Балканите след 2 май.
(Различни източници -- 02/05/03 - 09/05/03)
 
 
Преглед на бизнес и икономическите новини от Балканите след 2 май:
Турция отчете за април положителен бюджетен баланс от 984 млн. дол., с което общият му годишен размер достигна 2.36 млрд. дол. Приходите възлизат на 4.27 млрд. дол., а разходите, които не включват плащанията на лихвите по дълга, са в рамките на 3.28 млрд. дол. Общият бюджетен дефицит достигна 1.7 млрд. дол. след плащанията на 2.7 млрд. дол. лихви по дълга.
***
Туристическите пътувания с чартърни полети в Гърция са се увеличили значително през април, според данните на Службата за гражданска авиация. Броят на туристите, посетили Корфу, е нараснал с 11%, на Кос - с 46% и на Родос - с 20%.
***
Надзорният съвет на агенцията за приватизация в България отхвърли проектоконтракта за продажбата на наземно-жичния телеком БТК на Вива Венчърс. Бордът препоръча започването на преговори с класирания на второ място консорциум Коч Холдинг/Тюрк Телеком или откриването на нова процедура за продажба.
***
Посланикът на САЩ Джеймс Джефри запозна представители на албанските бизнес среди с възможностите за участие в следвоенното възстановяване на Ирак. Търговската камара на САЩ ще предостави необходимата информация за контакти с главните американски контрактори.
***
Роял Дъч/Шел изрази интерес да участва в приватизационния търг на най-голямата компания в Румъния Петром, съобщиха от румънската агенция за чуждестранни инвестиции. Очаква се правителството да обяви търга за Петром до края на юни със срок за внасяне на офертите - края на септември.
***
Хърватската нефтогазова компания ИНА регистрира чиста печалба от 129 млн. евро за миналата година, постигайки годишен ръст от 57 %. До края на годината ИНА планира да създаде съвместно предприятие със Сирия за изследване на ресурсите от природен газ.
***
Представители на македонското правителство и Световната банка подписаха кредитно споразумение за подобряване управлението на държавния сектор. То предвижда отпускане на заем от 16.7 млн. дол за реформите в държавния сектор. Заемът е със срок на погасяване 35 години и гратисен период от 10 години.
***
В Македония пристигна техническа мисия на МВФ, за да извърши преглед на условията за изпълнение на стендбай споразумението от 28 млн. дол., одобрено от борда на Фонда на 30 април. Ръководителят на мисията Франек Розвадовски заяви, че МВФ очаква от правителството да проведе реформите в съчетание със стабилна монетарна политика.
***
Босна и Херцеговина (БиХ) и Иран подписаха двустранна спогодба за икономическо сътрудничество по време на посещението на иранска бизнес делегация в Сараево на 6 май. Иранските компании проявяват интерес към вноса на машини и текстилни продукти, а също и на резервни части от БиХ.
***
В Белград бе създадена германска бизнес асоциация, която ще защитава интересите на немските фирми, опериращи в Сърбия, и ще стимулира развитието на бизнес отношенията между Сърбия и Германия.

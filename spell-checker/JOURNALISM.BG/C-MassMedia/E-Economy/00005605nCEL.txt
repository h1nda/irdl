Икономически обзор
10/01/2003
Преглед на бизнес и икономическите новини от Балканите след 3 януари.
(Различни източници -- 03/01/03 - 10/01/03)
 
 
Преглед на бизнес и икономическите новини от Балканите след 3 януари:
Програмата за развитие на ООН заяви, че през 2003 г. подкрепата за реформи в управлението и икономиката в Югославия, която скоро ще се трансформира в държавата Сърбия и Черна гора, ще се концентрира върху реформите в публичната администрация в централните правителствени агенции и укрепването на администрацията в провинция Войводина. Дейностите ще бъдат ко-финансирани от Фонд за институционално развитие към програмата.
***
Турското правителство реши да се откаже от петгодишния си план за възстановяване на спестявания във фалирали банки, като заяви, че товарът е прекалено голям за държавния бюджет. Само през 2002 г., Турция е изплатила 8,9 квадрилиона лири на граждани.
***
Гръцкият финансов и икономически министър Никос Христодулакис съобщи на 8 януари, че държавата ще емитира необлагаеми съкровищни бонове на обща стойност 2,5 млрд. евро за финансирането на социални дейности. Първичният пазар за държавни ценни книжа, понастоящем ограничен за търговските банки, ще бъде отворен за отделни инвеститори.
***
На 21 януари се очаква българският финансов министър Милен Велчев и делегацията на ЕС в България да подпишат споразумение, според което се предоставят 240 млн. евро за финансиране. Средствата ще бъдат разпределени между седем различни проекта, включително водоснабдяване и изграждане на пътища.
***
На 8 януари българският Върховен административен съд отказа да разгледа жалбата на Вива Венчърс, която е избрана за купувач за Българската телекомуникационна компания. Компанията настоява за подновяване на процедурата за продажба на държавния телеком.
***
Македонската Банка за подкрепа на развитието обяви, че ще предостави 63 млн. евро по правителствената програма за насърчаване на предприемачеството и конкуренцията. Световната банка ще даде своя принос, като организира обучение на 500 македонски мениджъри в чужди компании.
***
Македонското правителство реши да помоли Европейската комисия за помощ при решаване на спора за разположената в Скопие петролна рафинерия Окта, собственост на Хеленик Петролеум. Причината е сегашното решение на съда да бъде премахнат монопола на Окта върху вноса на петрол в Македония.
***
Телеком Италия Интернешънъл се съгласи да продаде обратно 29-процентния си дял от мобилния оператор Телеком Сърбия на правителството за 195 млн евро. В момента, държавата притежава 51 процента от телекома, докато гръцката фирма ОТЕ контролира останалите 20 процента.
***
Сръбският министър на приватизацията Александър Влахович съобщи, че приходите от приватизация тази година се очаква да достигнат 350 млн евро, а през 2004 г. ще бъдат поне три пъти по-високи. В челните места на програмата за приватизация ще бъдат компании от нефтенената и тютюневата промишленост, както и сектора за мобилни комуникации.
***
Събранието на кредиторите на банкрутиралата хърватска верига за продажби на дребно Диона съобщи на 5 януари, че ще предложи компанията за продажба. Търгът ще се проведе в началото на февруари, а началната цена ще бъде около 67 млн евро.
***
Румънското правителство откри процедура за приватизацията на компаниите за електроразпределение Електрика Банат и Електрика Доброгеа. Консултант в търговете ще бъде френската банка BNP.

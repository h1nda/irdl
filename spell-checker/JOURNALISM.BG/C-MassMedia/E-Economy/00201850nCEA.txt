Koсово изгражда отношения с Гърция и ЕС в областта на икономиката
					10/09/2011
					Въпреки позицията на Гърция за независимостта на Косово, официалните представители смятат Атина за важен търговски партньор и за съюзник в аспирациите за интеграция в ЕС.
					От Мухамет Брайшори за Southeast European Times в Прищина - 10/09/11
 
					 
						
Гърция подкрепя аспирациите на всички народи в Югоизточна Европа да станат част от ЕС, каза гръцкият външен министър Ставрос Ламбринидис (вляво) по време на пресконференция с косовския премиер Хашим Тачи. [Ройтерс]
						Министърът на външните работи на Гърция Ставрос Ламбринидис се срещна с премиера на Косово Хашим Тачи в четвъртък (8 септември), за да потвърди перспективата на страната му на фона на европейската перспектива за целия регион. 
						Ламбринидис каза, че Гърция признава аспирациите на всички народи в региона да бъдат част от ЕС. Тази визия, отбеляза той, се превърна в конкретен план, известен като "Дневен ред 2014". 
						"Tози план ще бъде разработен върху основите на "Солунския дневен ред 2003", когато всички страни членки на ЕС се споразумяха за европейската перспектива на региона. Перспективата включва и Косово", каза Ламбринидис. 
						Той изрази удовлетворение, че диалогът между Прищина и Белград е постигнал конкретен напредък и подчерта, че той трябва да продължи в тази посока. "Така ЕС и по-специално Гърция ще бъдат наблизо", каза Ламбринидис. 
						Той се срещна с премиера Хашим Тачи и посети сръбския православен манастир в Грачаница. 
						След срещата Тачи каза, че отношенията между Косово и Гърция са на добро ниво и добави, че от известно време гръцки компании присъстват в Косово. 
						"Присъствието на гръцкия бизнес в Косово е значително, което е успех. Искаме да подчертаем, че гръцката бизнес общност е добре дошла да инвестира в Косово", каза Тачи. 
						През следващите месеци Косово се надява да се присъедини към Европейската банка за възстановяване и развитие. Официални представители в Прищина разчитат на подкрепата на Гърция за получаването на членство. 
						Политическият коментатор на Косово Фатлум Садику каза за SETimes, че Гърция не е проблем за Косово, тъй като страната е част от Югоизточна Европа и разбира проблемите на региона. 
						"Макар че Гърция не признава Косово, те знаят, че създавайки пречки, както правят Румъния или Испания, би означавало да създадат проблеми и заплахи в региона, а тъй като са част от региона, те познават проблемите и причините, които са ги предизвикали", каза Садику.
						Косово, добави той, не упражнява натиск върху Атина да промени позицията си по отношение на независимостта. 
						"Правителството няма да настоява за признаването й", каза той. "Те са намерили модус вивенди с Гърция, а именно, че гръцката страна няма да представлява пречка за присъединяването на Косово към международни организации и към европейския интеграционен процес." 
						Генералният секретар на Търговската камара на Косово Берат Рукичи каза за SETimes, че Косово може да извлече икономически придобивки от географското положение на Гърция. 
						"Koсово може да използва Гърция като място за търговия и икономически действия, благодарение на пристанищата й като Солун например, които играят важна роля в търговските отношения с други континенти", каза той. "Косово трябва да осъзнае значението на преките контакти не само с Гърция, но и с всички страни, в които то има икономически интереси." 
						Непризнаването не представлява пречка за двустранните икономически отношения, каза той. 
						"Koсово има полза да поддържа добри отношения с всички страни, с онези, които признават и с онези, които не признават Косово. Някои страни не проявяват готовност да изразят подкрепата си поради политическата чувствителност на въпроса. Много от страните обаче, които не са признали Косово, са предложили подкрепата си и са проявили интерес към по-широки търговски контакати", каза Рукичи. 
						Според Садику Гърция вероятно ще бъде една от главните страни, които ще помогнат за напредъка на европейската перспектива на Косово. 
						"По отношение на "Дневен ред 2014", прокламиран от премиера Папандреу, Гърция ще бъде главната страна, която ще окаже натиск върху другите страни членки на ЕС да предложат по-ясна европейска перспектива за Косово, като дадат възможност за свободно движение и договорни отношения между Съюза и Косово", каза той.

Бъдещият македонски премиер посочи икономиката и борбата с корупцията като основни приоритети
		16/08/2006
		Бъдещият македонски премиер Никола Груевски обяви членовете на кабинета си във вторник, като посочи икономическото възстановяване и борбата с корупцията и организираната престъпност като основни приоритети. 
		(МИА, Макфакс - 16/08/06; AП, Макфакс - 15/08/06)
 
		 
			
В понеделник (14 август) бъдещият македонски премиер Никола Груевски (в средата) се срещна с представители на НСДП, за да договори окончателно състава на кабинета. [Томислав Георгиев]
			Повече от две седмици, след като получи мандат за сформиране на новото македонско правителство, във вторник (15 август) бъдещият македонски премиер Никола Груевски представи предложението си за кабинет пред парламента. 
			ВМРО-ДПМНЕ на Груевски беше победител на изборите в Македония на 5 юли, като спечели 32,5 % от гласовете, което й даде право на 44 места в 120-местния парламент. 
			След няколкоседмични консултации лидерът на ВМРО-ДПМНЕ каза, че новото македонско правителство ще включва представители на четири други партии -- Демократичната партия на албанците (ДПА), Новата социалдемократическа партия (НСДП), Социалистическата партия (СП) и Либералната партия (ЛП). 
			Освен премиерския пост, ВМРО-ДПМНЕ ще получи още десет места в кабинета. Членовете на партията Зоран Ставревски и Габриела Коневска-Трайковска бяха номинирани за заместник-премиери, съответно по икономическите въпроси и евроинтеграцията. Имер Селмани от партията на Арбен Джафери ДПА бе посочен за заместник на Груевски по прилагането на Охридското рамково споразумение. 
			Четвъртия вицепремиерски пост получава Живко Янкуловски от НСДП, който ще отговаря за селското стопанство и образованието. 
			Представителите на ВМРО-ДПМНЕ Трайко Славевски и Антонио Милошоски ще оглавят съответно министерствата на финансите и на външните работи, докато Гордана Янкуловска е посочена за вътрешен министър. Освен това партията ще получи министерствата на правосъдието, местното самоуправление и транспорта и съобщенията. Двама чужденци от македонски произход, Глигор Ташкович и Веле Шамац, ще бъдат министри без портфейл, които ще отговарят за чуждестранните инвестиции. 
			Селмани ще бъде не само заместник-премиер, но и ще оглавява министерството на здравеопазването. ДПА, която спечели 11 парламентарни места на изборите през юли, получава също и министерствата на екологията, културата и образованието, които ше бъдат оглавени съответно от Имер Алиу, Илириян Бекири и Сюлейман Рушити. 
			Освен че ще има един вицепремиер, партията на Тито Петковски НСДП, която има седем представители в парламента, получава и две министерски места. Лазар Еленовски ще бъде министър на отбраната, а Вера Рафайловска -- министър на икономиката. 
			Ацо Спасовски от партията на Любисав Иванов СП е определен за министър на селското стопанство, а Люпчо Мешков от партията на Стоян Андов ЛП -- за министър на труда и социалната политика. 
			Парламентът трябва да гласува предложения кабинет на 25 август, когато Груевски ще представи и програмата на правителството. 
			Преди това заседание бъдещият премиер посочи икономиката и борбата срещу организираната престъпност и корупцията като основни приоритети. 
			"Приоритет на правителството ще бъде икономическото възстановяване," каза Груевски. "Това ще бъде дълго, трудно и болезнено пътуване, но ние разполагаме с екип от способни и честни хора, които ще положат максимални усилия." 
			Като коментира продължаващите блокади на пътищата, организирани от партията на етническите албанци Демократичен съюз за интеграция (ДСИ) в знак на протест, че нейни представители не са включени в правителството, Груевски каза във вторник пред македонската телевизия A1, че няма законово изискване, което да го задължава да включи в кабинета си партията на Али Ахмети. 
			"В съответствие със законите и конституцията на Македония аз съставих правителството, проведох разговори с всички партии, включително и с ДСИ, а законите и конституцията не ме задължават да включа ДСИ в състава на правителството," е казал Груевски, цитиран от информационната агенция "Макфакс". 
			35-годишният Груевски, който беше финансов министър в предишния кабинет на премиера Любчо Георгиевски, е лидер на ВМРО-ДПМНЕ от месец май 2003 г.

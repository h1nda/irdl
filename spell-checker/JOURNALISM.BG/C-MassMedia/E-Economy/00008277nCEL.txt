Гръцките държавни банки ще бъдат приватизирани заедно с други активи
09/09/2003
Министърът на финансите и националната икономика лансира план за приватизация на всички държавни банки до края на годината. Други държавни компании чакат на опашката.
От Джордж Анагностопулос за Southeast European Times в Атина - 09/09/03
 
 
Гръцкият министър на финансите и националната икономика Николаос Христодулакис се опитва да преобразува банковия сектор чрез приватизация на всички държавни банки до края на годината. От началото на 2004 година всички членове на кабинета и политици ще бъдат фокусирани почти изключително върху изборите през април, следователно поставеният от Христодулакис краен срок е от решаващо значение.
Този месец правителството ще започне опитите си за продажба на 21 % от Националната банка на Гърция (НБГ), 9 % от Комерциална банка и мажоритарния пакет от Пощенската спестовна банка (ПОСБ), който всички търговски банки ще искат да придобият.
Този план се очаква да засили конкуренцията, да създаде повече работни места в сектора, както и да изтласка нагоре общия борсов индекс. Това са изключително необходими действия в момент, когато процентът на нови назначения в банките спада поради преориентацията на клиентите към банкирането по интернет. От гледна точка на правителството те са освен това изключително необходими в момент, когато управляващата партия ПАСОК изостава с 6 до 10 % след опозицията в проучванията на общественото мнение.
Смята се ,че Христодулакис предпочита чужди инвеститори за НБГ след провала в последния момент на неотдавнашния опит за сливането й с Алфа Банк. Двете банки са съответно №1 и №2 на пазара.
Що се отнася до Комерциална банка, министърът ще трябва да изчака решението на Креди Агрикол за това, дали тя проявява интерес към покупка на предлаганите 9 %. По силата на предишно споразумение, съгласно което Креди Агрикол е закупила 11 %, тази банка е предпочитаният сега купувач. Въпреки че френската банка тепърва трябва да заяви своя интерес, може да се окаже, че тя няма друг избор. Ако друга фирма влезе в гръцката банка, тя ще има опцията да изкупи още 9 % от Креди Агрикол.
По отношение на ПОСБ, по-доброто решение може да се окаже продажбата й на търг в полза на най-високата оферта с изискването за ангажимент към нейната модернизация. Този процес обаче отнема време и вероятно ще предизвика политически вълнения. В резултат на това Христодулакис може да бъде принуден да я продаде на борсата чрез сливане с Атика Банк.
Освен банките, нерешени стоят и други приватизационни въпроси. Вечно закъсалата компания "Олимпик Еъруейс" е първа в списъка. Държавната електрическа компания ще преживее трети етап на денационализация; този етап се очаква да бъде по-успешен от първите два, тъй като Телас, телеком филиалът на фирмата, заема първо място на пазара.
Компанията " Атинска вода" и новосъздадената Държавна газова компания също се очаква да разпродадат свои акции на частни инвеститори.

Евровизия 2008: икономическа победа за Сърбия
					19/06/2008
					Като домакин на песенния конкурс Евровизия 2008 Сърбия надмина предшествениците си, като освен финала организира два полуфинални конкурса и многобройни репетиции.
					От Давор Куникушич за Southeast European Times от Белград -- 19/06/08
 
					 
						
[Гети Имиджис]
						Белград успешно организира песенния конкурс Евровизия 2008 миналия месец, като спечели финансово и икономически и привлече туристи в Сърбия. 
						Организацията на конкурса струва на Сърбия 21 млн. евро. Националното радио и телевизия (РТС) похарчи 8,5 млн. евро, докато държавата даде на РТС над 10 млн. евро за закупуването на оборудване с по-висока отчетливост на изображението. Само градската управа на Белград инвестира 2 млн. евро. 
						По време на събитието между 11 000 и 15 000 туристи посетиха Белград и донесоха на града около 10 млн. евро преки доходи. Посещенията на туристи донесоха общи приходи на Сърбия на стойност приблизително 15 млн. евро, заяви изпълнителният продуцент на сръбските медии за Евровизия 2008 Сандра Суша. 
						"Внимавахме за всяко евро ... РТС похарчи 8,5 млн. евро, но Сърбия спечели над 1 милиард евро... По време на десетдневния си престой в Белград [журналистите ] се забавляваха в града ни и разбраха, че сърбите са дружелюбни и открити хора, които знаят как да живеят,” каза ръководителят на РТС Александър Тиянич след края на конкурса. Окончателният финансов отчет за събитието обаче ще бъде публикуван следващия месец. 
						Медийните експерти се съгласиха, че рекламата на Белград е била по-важна от всички приходи от събитието. „Страхотно е да имаме такъв вид реклама, когато те гледат милиони и когато си организирал събитието толкова добре. Най-после направихме нещо широкомащабно,” каза един редактор на белградски вестник за Southeast European Times. 
						Репортажи в медии от цял свят оцениха усилията на Белград. 
						"Песенният конкурс Евровизия 2008 в Белград ще бъде запомнен като великолепен спектакъл,” писа ИТАР-ТАСС. „Сърбите се възползваха от възможността да променят своя имидж пред света от онзи, който имаха при Милошевич, в този на днешна Сърбия като нормална страна,” писа Си Ен Ен. "Сърбия и Белград доказаха, че са част от Европа," предаде Би Би Си. 
						Голяма част от 3 500-те журналисти, отразяващи песенния конкурс, бяха единодушни, че организацията е била отлична. Мнозина изразиха възхищението си от белградската "Арена", където се състоя конкурсът и където сцената символизираше сливането на двете реки в Белград – Сава и Дунав.

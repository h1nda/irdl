Световната банка отпусна заем, за да подкрепи реформите в България
					15/05/2009
					Новият одобрен в четвъртък заем от Световната банка ще подкрепи реформите в социалния сектор в България, които имат за цел улесняване на създаването на работни места и модернизиране на образователната система.
					(Ройтерс, News.bg, Информационна агенция Фокус, Новините, София Ехо, Dnevnik.bg, Медиапул - 15/05/09; Световна банка, Новините - 14/04/09)
 
					 
						
Част от заема ще бъде използвана за финансиране на реформите в образованието. [Гети Имиджис]
						Световната банка одобри в четвъртък (14 май) заем от приблизително 150 млн. евро за България, който ще бъде използван, за да се подкрепят реформите в здравеопазването и образованието и мерките за подпомагане на заетостта в период на повишени икономически рискове. 
						"България има за цел в средносрочен план да доближи стандарта на живот в страната до този на своите европейски съседи, въпреки сегашния икономически спад, и повишаването на производителността лежи в основата на тази програма," заяви директорът на банката за централноевропейските и балтийските страни Орсалия Каланцопулос. 
						Новият заем е третият и последен от поредицата заеми за институционалната реформа в социалния сектор, която е заложена в цялостната стратегия на банката за България за периода 2007-2009 г. 
						Очаква се мерките, които се подкрепят от тази програма в областта на социалния сектор, да помогнат за полагането на основите на "по-висока производителност ... по-добър инвестиционен климат и по-ефективно здравеопазване, образование и системи за социално подпомагане", заяви Каланцопулос. 
						Последните международни оценки сочат, че резултатите в образователния сектор на България са ниски в сравнение с други страни от ЕС. Нещо повече, въпреки 25-процентния спад на населението на страната в училищна възраст, отбелязан от 1992 до 2005 г., процентът на отпадналите от средните училища ученици е почти три пъти по-висок отколкото в други нови членове на Съюза. 
						Поради тази причина новият заем ще подкрепи мерки за повишаване на качеството на образованието в България, отчасти чрез подобряване на управлението на училищата и външно оценяване на постиженията на учениците. 
						Програмата също така има за цел да помогне на България да изпълни реформи в здравния сектор, които трябва да направят системата финансово устойчива, да създадат основа за подобряване на качеството на услугите и да рационализират политиките за закупуване и възстановяване на стойността на фармацевтични продукти. 
						Освен това новият заем ще помогне за създаването на нови възможности и стимули за привличане на хората към пазара на труда и за преминаване към по-производителни работни места, се казва в изявление на Световната банка. 
						Въпреки че безработицата в страната през 2008 г. достигна рекордно ниски нива, равнището на заетост остава ниско в сравнение с повечето държави от Европейския съюз и доста под целта на блока от 70 % до 2010 г. Очакваният икономически спад в резултат на световната финансова криза може да се отрази отрицателно на усилията на българите да намерят работа, отбелязва банката. 
						Одобреният в четвъртък заем е за срок от 17 години и включва петгодишен гратисен период, се казва в изявлението на банката. 
						В него също така се цитира изказване на директора на институцията за страната Флориан Фихтъл от София, че "реформите в социалния сектор, които се подкрепят чрез този заем ... са допълнени с мерки, които да намалят непосредствените социални последици от икономическата криза." 
						Според новите официални данни икономиката на страната се e свила с 3,5 % през първото тримесечие на тази година спрямо същия период на 2008 г.

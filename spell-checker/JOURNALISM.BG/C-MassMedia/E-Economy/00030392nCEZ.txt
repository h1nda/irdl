Дипломатически дневник: Бакоянис и Йеремич разговаряха за стабилността и икономиката
					26/05/2009
					Сръбският външен министър Вук Йеремич посети Атина в понеделник (25 май). Още в дипломатическите новини: председателят на председателството на БиХ Небойша Радманович е в Сърбия; държавният секретар на САЩ Хилари Клинтън ще посети Гърция следващия месец.
					 
						
Гръцкият външен министър Дора Бакоянис. [Гети Имиджис]
						
						Гръцкият външен министър Дора Бакоянис се срещна в понеделник (25 май) в Атина със сръбския си колега Вук Йеремич. Двамата обсъждаха перспективите на Сърбия за присъединяване към ЕС, регионалната стабилност и двустранните икономически отношения. Йеремич подчерта необходимостта от облекчаване на визовия режим на ЕС за Сърбия. Бакоянис изрази решителната подкрепа на Гърция за икономиките на балканските страни – независимо от глобалната икономическа криза – заявявайки, че тяхното развитие е въпрос от първостепенна важност. 
						*** 
						
						Турският президент Абдула Гюл отпътува във вторник (26 май) на официално петдневно посещение в Киргизстан и Таджикистан. Гюл ще се срещне с киргизкия и таджикския си колега, за да обсъди двустранните отношения и регионални и международни въпроси. Той е придружаван от държавния министър Фарук Челик и от министъра на промишлеността и търговията Нихат Ергюн. Турско-киргизкият и Турско-таджикският делови съвет също ще проведат срещи за подписване на няколко двустранни споразумения. 
						*** 
						Председателят на председателството на Босна и Херцеговина (БиХ) Небойша Радманович замина в понеделник (25 май) на официално посещение в Сърбия. Очаква се той да проведе разговори с президента Борис Тадич, премиера Мирко Цветкович и председателя на парламента Славица Джукич-Деянович. 
						*** 
						Държавният секретар на САЩ Хилари Клинтън обяви в петък (22 май), че ще посети Гърция в края на юни, за да присъства на среща на ОССЕ. Гърция, която понастоящем заема председателството на ОССЕ, ще бъде домакин на насрочената за 27 и 28 юни на о. Корфу неофициална среща на външните министри от организацията. 
						*** 
						Главният прокурор на Хагския трибунал за военни престъпления Серж Брамерц е на посещение в Хърватия от понеделник (25 май) до сряда. Брамерц се срещна в понеделник с вицепремиера Ядранка Косор в Загреб, за да обсъди изчезналите „артилерийски дневници”, които Трибуналът изисква от Хърватия, за да проведе съдебното производство срещу Анте Готовина, Иван Чермак и Младен Маркач. Косор увери Брамерц, че хърватското правителство ще положи допълнителни усилия да намери документите. В рамките на посещението си Брамерц ще посети също така регионална конференция за военните престъпления на о. Бриюни. 
						*** 
						
						Хърватският вътрешен министър Томислав Карамарко и сръбският му колега Ивица Дачич подписаха в понеделник (25 май) в Риека споразумение за полицейско сътрудничество с цел увеличаване на усилията на двете страни в борбата срещу международната организирана престъпност. Дачич предложи да бъде създаден регионален център срещу организираната престъпност със седалище в Белград. Карамарко оцени сътрудничеството между хърватските и сръбските полицейски служби. Двамата министри подписаха също споразумение за съвместна борба срещу незаконната имиграция. 
						*** 
						
						Черногорският президент Филип Вуянович бе на двудневно посещение в Босна и Херцеговина (БиХ) в края на миналата седмица. Там той се срещна с членовете на тристранното председателство, върховния представител в БиХ Валентин Инцко и босненски сръбски лидери. 
						
						(Различни източници -- 19/05/09-26/05/09)

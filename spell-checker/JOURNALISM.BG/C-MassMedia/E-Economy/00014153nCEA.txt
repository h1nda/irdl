ЕК похвали усилията на Гърция за намаляване на бюджетния дефицит
					07/04/2005
					В сряда Европейската комисия похвали Гърция за усилията й да приведе бюджетния си дефицит в съответствие с правилата на ЕС до края на 2006 г. Но тя предупреди също, че може да се наложи страната да вземе допълнителни мерки.
					(Файненшъл таймс - 07/04/05; ЕС, АФП, АП, Дау Джоунс, Атинска информационна агенция, Македонска информационна агенция - 06/04/05; Файненшъл таймс - 01/04/05)
 
					 
						
"Предстои ни сериозно усилие за промяна и трябва да увеличим натиска върху събирането на държавните приходи," каза гръцкият финансов министър Георгиос Алогоскуфис. [АФП]
						В сряда (6 април) Европейската комисия (ЕК) похвали усилията на гръцките власти да приведат големия бюджетен дефицит на страната в съответствие с правилата на ЕС. В свое изявление ЕК съобщи заключението си, че правителството предприема ефективни действия за изпълнение на изискванията, определени преди два месеца. 
						"Гръцкото правителство заслужава похвала не само за това, че прилага с твърдост бюджета за 2005 г., но и за това, че обяви допълнителни мерки за тази година," каза Хоакин Алмуня, еврокомисар по валутните и икономически въпроси. "Като се имат предвид съществуващите рискове, приветствам неговото намерение да представи бюджет за 2006 г., в който дефицитът да бъде под 3 % от БВП." 
						През февруари финансовите министри на ЕС дадоха на Гърция срок до края на 2006 г. да сведе бюджетния си дефицит под границата от 3 % от БВП, която се прилага в страните от еврозоната. Ако не направи това, страната може да стане обект на съдебни действия и глоби, предупредиха те. 
						Преработената правителствена програма за стабилност за 2004 - 2007 г. показва спад на бюджетния дефицит от 6,1 % от БВП през 2004 г. на 3,7 % за тази година и 2,9 % през 2006 г. За 2007 г. е планирано допълнително намаляване от 0,5 % и тогава се очаква дефицитът да спадне до 2,4 % от БВП. 
						Статистическото бюро на ЕС, "Евростат", обаче посочи, че може да се наложи размерът на дефицита за 2004 г. да бъде коригиран нагоре, след като окончателно бъдат отчетени разходите за минали години, свързани със здравеопазването и Олимпиадата. 
						Стратегията на правителството се основава на комбинация от мерки за увеличаване на постъпленията и съкращаване на разходите, които позволяват натрупване на първичен излишък от 0,7 % от БВП през 2005 г. Като предупреди за възможните рискове през тази и следващите години, в сряда ЕК призова страната да приложи необходимите постоянни мерки, за да гарантира, че ще бъде постигнат планираният бюджетен дефицит за 2006 г. 
						Според преработената гръцка програма за стабилност се очаква действителният растеж на БВП да спадне от 4,2 % през 2004 г. до 2,9 % от БВП през тази година, а след това да се задържи на 3,0 % през 2006 и 2007 г. ЕК очаква дългът на Гърция да спадне от 109,5 % от БВП, колкото е тази година, на 104,7 % в края на тригодишната програма. 
						Една от мерките, предприети неотдавна от гръцкото дясноцентристко правителство за намаляване на бюджетния дефицит, бе увеличаването на данък добавена стойност (ДДС) от 18 % на 19 % от 1 април. Акцизите върху цигарите и алкохола също бяха увеличени. Тези увеличения, каза финансовият министър Георгиос Алогоскуфис миналата седмица, ще бъдат придружени от допълнителни мерки, за да се гарантира, че целите ще бъдат постигнати. 
						"Предстои ни сериозно усилие за промяна и трябва да увеличим натиска върху събирането на държавните приходи," каза Алогоскуфис пред "Файненшъл таймс" миналата седмица."Вземаме енергични мерки и срещу опитите да не се плаща ДДС, както и срещу голямата контрабандна търговия с горива."

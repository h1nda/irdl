Икономиката е в центъра на вниманието след изборите в Турция 
					14/06/2011
					Въпреки впечатляващия растеж Турция е изправена пред сериозни икономически проблеми 
					От Алина Лехтинен за Southeast European Times от Истанбул - 14.06.2011 г.
 
					 
						
Експерти твърдят, че прегряващата икономика се нуждае от спирачка. [Ройтерс]
						След приключването на изборите правителството е изправено пред редица предизвикателства, породени от прегряващата икономика на Турция, включително бързо разрастващият се дефицит по текущата сметка, растящата инфлация и високите темпове на нарастване на безработицата.
						Окан Конан, 24-годишен, с колежанско образование, е прекарал цяла година в търсене на работа. Той е един от многото временно и постоянно безработни младежи в Турция. При ниво на безработицата от 11,5 % и безработица сред младежта от 20 % следващото правителство е изправено пред предизвикателството да намери начин да осигури подходящи и продуктивни работни места на десетките хиляди младежи, присъединяващи се към работната сила ежегодно. 
						Липсата на работни места обаче е само един от многото икономически проблеми, пред които ще се изправи ПСР по време на третия си мандат. 
						Експертите са загрижени от бързото влошаване на дефицита по текущата сметка, който в момента е 8 %. Миналата седмица рейтинговата агенция „Муудис” го определи като един от най-сериозните рискове за турската икономика. 
						Дефицит по текущата сметка на дадена страна възниква, когато общият внос на стоки, услуги и преводи надхвърля износа й на стоки, услуги и преводи. 
						„Дефицитът по текущата сметка на Турция достигна нови рекордни нива и е вероятно да се устреми още по-нагоре през оставащата част от годината”, заяви главният икономист на „Аи Ен Джи Банк” - Турция, Сенгюл Дагдевирен. „Това означава, че за да се поддържат сегашните нива на растеж, необходимостта на страната от чужд капитал нараства бързо.” 
						Въпреки ръста на износа, до момента той не е в състояние да достигне бързо разрастващия се обем на вноса. В опит да спре притока на горещи пари миналата година правителството намали лихвените проценти, което доведе до увеличаване на броя на потребителските кредити, увеличение на вътрешното потребление и инфлационен натиск. 
						Сметката по вноса също набъбва поради исторически рекордните цени на стоките - и зависимостта от вносен петрол - много от които са суровини за производство на експортни стоки. 
						Прегряващата икономика е изправена и пред заплахата от инфлация, като нивото на инфлацията през май (в сравнение с април) беше 2,24 %, най-високото от октомври 2008 г. Същевременно инфлацията през май, сравнена с тази през същия месец миналата година (водещата инфлация), беше 7,17 %.
						Главният икономист на „Би Джи Си Партнърс”, Йозгюр Алтуг, не вижда обаче в това специална причина за загриженост, тъй като тя произтича от сезонното увеличение на цените на храните. 
						В момента прогнозата на Централната банка за инфлацията в края на година е 6,9 %. 
						Въпреки това, при цени на хранителните продукти на стоките, достигащи рекордно високи стойности, същинската и водещата инфлация остават тревожни, особено като се има предвид, че те засягат потребителите и индустриите, които разчитат на вносни стоки. 
						След приключилите избори правителството ще трябва да обърни внимание на икономиката. Все още ни предстои да видим как ПСР ще се справи с тези проблеми, но експертите се обединяват около мнението, че трябва да бъде направено много, за бъде стабилизирана икономиката. 
						Според Дагдевирен едно от най-големите предизвикателства, стоящи пред правителството, ще бъде вземането на предохранителни мерки срещу свръхдефицита по текущата сметка. „Очаквам по-големи фискални ограничения по тази причина”, каза той. 
						Икономистът на „Ерсте Груп” Йозлем Дериджи се присъединява към това мнение: „Оценявайки баланса по текущата сметка като главна рискова област, ние очакваме от ПСР да се съсредоточи на първо място върху финансовата стабилност, вероятно с въвеждането на допълнителни мерки, които да подкрепят Централната банка в усилията й за снижаване на дефицита по текущата сметка.” 
						„В дългосрочен план ще са необходими структурни реформи, като например намаляване на зависимостта на износа от вноса, за увеличаване на лихвените проценти по депозитите, за да се осигурят по-високи нива на средния растеж”, каза Дериджи.

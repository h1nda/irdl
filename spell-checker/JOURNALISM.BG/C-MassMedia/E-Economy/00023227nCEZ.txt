Бизнес: Централните банки се договориха за сътрудничество 
					13/07/2007
					Централните банки на Кипър и шест балкански държави сключиха споразумение за сътрудничество. Още от седмицата: МВФ одобри отпускането на средства за Албания и България, но отбеляза забавяне на промишления растеж. 
					 
						
"Рамката ще подобри сътрудничеството и ще позволи на регулаторните органи [в региона] да работят по-ефективно с банковите институции, които стават все по-сложни," каза гуверньорът на централната банка на Гърция Николас Гарганас. [Централна банка на Гърция]
						Централните банки на Албания, България, Кипър, Гърция, Македония, Румъния и Сърбия сключиха меморандум за сътрудничество на среща на представители на банките в Атина в събота (7 юли). Споразумението предвижда обмен на информация в борбата срещу прането на пари. 
						 *** 
						Основният телекомуникационен оператор на Федерация Босна и Херцеговина (БиХ), "БиХ Телеком", подписа в неделя (8 юли) сделка за 3,8 млн. евро с хърватския телекомуникационен доставчик "Ериксон Никола Тесла". Хърватската фирма ще осигури на "БиХ Телеком" 50 нови базови станции. 
						*** 
						Министерството на промишлеността и търговията на Косово предложи изменение на данъчния кодекс, за да засили растежа и подобри бизнесклимата. То предложи данъкът върху печалбата да се намали от 20 на 10 %, а данъкът за всички месечни доходи над 80 евро да стане 10 %. Месечният доход под 80 евро ще бъде освободен от данъчно облагане. 
						*** 
						Съветът на МВФ завърши третия преглед на изпълнението от Албания на условията по Споразумението за намаляване на бедността и подпомагане на растежа и Споразумението за разширено финансиране. Той одобри отпускането на транш от 2,7 млн. евро на страната. 
						*** 
						Промишленият растеж на България е намалял от 11,7 % годишно през април на 6,9 % годишно през май, според Националния статистически институт. Намаленият темп се дължи основно на минно-добивния сектор, където производството е спаднало с 9,7 % спрямо предходната година. 
						*** 
						Международната рейтингова агенция "Стандард енд Пуърс" потвърди дългосрочния рейтинг на дълга на Хърватия в чужда валута на BBB+/A-3 и на рейтинга на дълга на страната в местна валута на BBB+/A-2, със стабилна прогноза. Агенцията се позовава на добрите финансови резултати, структурните реформи и направените промени с оглед на изискванията за интеграция в ЕС. 
						
(Различни източници – 06/07/07-13/07/07)

Икономическата криза поражда несигурност в Черна гора
					07/05/2009
					Полузавършеното преустройство на крайбрежната алея в един от най-престижните курорти в Черна гора символизира изпадналата в затруднения икономика на страната.
					От Неделко Рудович за Southeast European Times от Подгорица -- 07/05/09
 
					 
						
Спрян строеж в Будва. [Гети Имиджис]
						Най-богатата община в Черна гора трябваше да спре преустройството на един от най-добрите си курорти заради липсата на средства. Само седмици преди основния туристически сезон град Петровац не прилича на райското кътче от пощенските картички. Вместо това той предлага полузавършена крайбрежна алея, непочистени плажове и прашни пътища. 
						Не е ясно колко дълго ще трябва да почака градът, докато просперитетът се върне. Община Будва не може да си позволи да плати на строителните фирми, за да довършат работата. Общината, която някога се гордееше, че сред нейното население от 15 000 души има повече от 100 милионери, сега гъмжи от служители, които не са получавали заплати от четири месеца. 
						Репутацията на Будва се дължеше на продажбите на жилища, апартаменти, хотели и земя по крайбрежието на чужденци. Сега, когато кризата засегна целия свят, отпусналите кредитите банки продават същите тези жилища. 
						Самата община има дълг от 20 млн. евро - най-вече заради пропаднали строителни проекти - и е изправена пред възможността банковата й сметка да бъде блокирана. Не само Будва среща подобни трудности. Миналата седмица прогнозите за 4 % спад на БВП на Черна гора за тази година помрачиха предишните прогнози на правителството за ръст до 2,5 %. 
						"Основните приходи в черногорския бюджет през първото тримесечие на тази година бяха 216 млн. евро - около 13,8 % по-малко от очакваното", съобщи министерството на финансите. Министърът на финансите Игор Лукшич сега преговаря с “Дойче Банк” по уточняването на условията на заем от 75 млн. евро в подкрепа на черногорския бюджет от 1,6 млрд. евро. 
						Правителството, което вече получи заем от 150 млн. евро от Европейската инвестиционна банка за подпомагане на ликвидността на финансовите институции, също води преговори с МВФ и други международни кредитори. 
						"МВФ е готов да подкрепи нашата финансова система при определени условия," заяви Лукшич, завръщайки се след срещите с МВФ и Световната банка във Вашингтон миналия месец. 
						Бюджетът страда от липсата на чуждестранни инвестиции, източник на приходи, който внезапно пресъхна. През 2007 г. страната получи почти 60 млн. евро приходи от приватизация - тази сума спадна до 11,5 млн. евро през 2008 г. През 2008 г. договорените инвестиции са донесли 20,5 млн. евро - десет пъти по-малко, отколкото през 2007 г., заяви по-рано тази седмица вицепрезидентът на Черна гора Вуица Лазович. 
						Според него има две причини за срива в приходите от инвестиции. "Едната е кризата на световния пазар, а втората е, че нямаме много фирми, особено привлекателни, които можем да предложим за продажба."

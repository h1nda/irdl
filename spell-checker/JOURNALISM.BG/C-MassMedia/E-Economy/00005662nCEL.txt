Македония и Русия обсъждат разширяване на икономическите връзки
15/01/2003
Във вторник (14 януари) външните министри на Македония и Русия - Илинка Митрева и Игор Иванов, обсъдиха планове за разширяване на двустранните икономически връзки. След разговорите с Митрева в Москва, Иванов посочи като специална област за бъдещо сътрудничество енергийния сектор .
(AП, МИА, Макфакс, РИА Новости - 14/01/03)
 
 
Във вторник (14 януари) руският външен министър Игор Иванов се срещна в Москва с македонската си колежка Илинка Митрева, за да обсъдят плановете за разширяване на двустранните икономически връзки. След срещата Иванов посочи като специална област за бъдещо сътрудничество енергийния сектор.
"Сега, когато политическата ситуация в Македония се стабилизира, се откриват големи възможности за засилване на икономическото сътрудничество", заяви Иванов на пресконференцията. Той подчерта също, че Русия подкрепя суверенитета и териториалната цялост на Македония.
На свой ред, Митрева изказа благодарност за помощта, която Русия оказа на нейната страна по време на кризата през 2001 г. "Македония няма да забрави това", каза тя. "Ние искаме да изразим нашата признателност към Русия за приноса й към стабилността в целия регион".
Митрева също така отправи покана към Русия да участва в предстоящата приватизация на големи стопански предприятия в Македония. Иванов съобщи, че този въпрос ще бъде обсъден на заседание на Руско-Македонската междуправителствената комисия в Скопие през следващия месец. Участниците ще обсъдят също начини за стимулиране на двустранните търговско-икономически отношения и ще подпишат споразумение за свободна търговия. Според Митрева, такова споразумение ще бъде от полза и за двете страни.
След приключване на преговорите по споразумението, македонският премиер Бранко Цървенковски ще посети Русия, водейки делегация от министри и бизнесмени. Очаква се това да стане през юни. Руският президент Владимир Путин вероятно ще посети Македония по-късно тази година.
Някои от по-конкретните области за сътрудничество, обсъдени по време на визитата на Митрева в Москва, бяха природния газ, нефта и електроенергията. Според македонските новинарски агенции, Русия е проявила интерес към проектите за изграждане на газопроводна мрежа в Македония и доставката на оборудване за електроцентралите Битоля 2, Осломей и Неготино.
Освен въпросите за икономическо сътрудничество, Митрева и Иванов обсъдиха също международното развитие, интеграцията на Югоизточна Европа в евроатлантическите структури и други теми от взаимен интерес. Иванов изрази подкрепата на Москва за кандидатурата на Македония в ЕС. Според него "проблемът със стабилността в страната [Македония] е от голямо значение за международната общност, и неговото решаване до голяма степен зависи от цялостната ситуация на Балканите".
Във вторник двамата външни министри подписаха Консулска конвенция. "Русия напълно подкрепя усилията на македонските лидери за запазване на териториалната цялост и суверенитета на страната", каза Иванов.
Относно проблемите на Балканите Иванов заяви, че "въпросите за Косово трябва да се решават въз основа на Резолюция 1244 на Съвета за сигурност към ООН, докато за разрешаването на проблемите в Босна и Херцеговина все още е необходимо участието на международната общност, в съответствие с Дейтънските споразумения". Иванов изложи идеята за създаване на Балканска конференция, която ще има за цел да гарантира зачитането на международно признатите граници в тази част на света от страна на участващите в нея, и ще се ангажира и с други мерки за насърчаване на регионалната стабилност и мира.
На срещата беше обсъден и проект за сътрудничество в областта на културата за периода 2003-2005 г. Той предвижда организиране на "Дни на Русия" в Македония през юли и август тази година, а след това и "Дни на Македония" в Русия през 2004 г.

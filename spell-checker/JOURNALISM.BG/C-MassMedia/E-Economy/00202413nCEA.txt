Хърватското правителство силно затегна бюджетния колан 
					06/03/2012
					Резките бюджетни съкращения, намаляването на заплатите и масовите уволнения показват тежки времена за хърватите. 
					От Дражен Ремикович за Southeast European Times от Загреб -- 06/03/12
 
					 
						
Тежки времена очакват хърватите на фона на стигналите рекордно високи стойности цени на храните и ставката на ДДС. [Ройтерс] 
						Първите последици от мерките за строги икономии в Хърватия настъпиха на 1 март, когато правителството приложи по-висока ставка на ДДС от 25 %, увеличена с 2 %. Само в Унгария и Исландия от европейските страни ставката на ДДС е по-висока. 
						Цените на храните също са се увеличили, а цените на петрола и газа се повишават с 3 % от вторник (6 март), достигайки рекордно високи нива. 
						Министърът на финансите Славко Линич каза, че повишаването на ДДС може да е болезнено, но е необходимо. 
						"Важно е гражданите да разберат, че приходите от повишаването на ДДС няма да бъде похарчени за правителството и неговата администрация, а използвани за създаване на работни места," каза Линич пред репортери в Загреб по-рано този месец. 
						По-високата ставка на ДДС е само една от мерките за икономии, предложени от правителството в държавния бюджет за 2012 г., приет през февруари като "разумен и реалистичен", но тя предизвика всеобщо недоволство. 
						Хърватският държавен бюджет за 2012 г. е 14,6 милиарда евро, докато разходите ще възлязат на 15,5 милиарда евро, дори и след намаленията на заплатите и съкращенията в публичния сектор. Рейтинговата агенция "Фич" тази седмица потвърди кредитния рейтинг на Хърватия като ВВВ-, най-ниската оценка за инвестиции, и й даде отрицателна перспектива заради бюджетния дефицит. 
						Дарко Шолич, на 28 г., от Загреб, каза, че решението на правителството да спестява от заплати и работници е било очаквано. 
						"Хората със сигурност не могат да очакват политиците да намалят собствените си заплати. Просто трябва да приемем, че всяка мярка за икономии ще бъде насочена срещу гражданите и работниците," каза Шолич за SETimes. 
						Макар че правителството обяви икономии в размер на повече от 660 млн. евро, тази сума бе намалена на 440 млн. евро. Икономическите анализатори не са доволни от решението, заявявайки, че правителството трябва да се ангажира докрай с икономиите. 
						Сандра Свалек, директор на Загребския институт по икономика каза, че обявените от правителството големи инвестиции в публични предприятия са нереалистични. 
						"Не може да се пести от нещо, което нямаш. Правителството прогнозира също 0,8 % коефициент на растеж на БВП за тази година, но нашите анализи показват, че Хърватия ще има отрицателен растеж на БВП между 0,5 и 1,5 %. Дори и когато икономиите бъдат приложени, Хърватия ще продължи да има висок бюджетен дефицит," каза Свалек за SETimes. 
						Много министерства получиха по-малко пари от миналата година. Министерството на земеделието получи близо 60 млн. евро по-малко, а същата сума е отрязана и от фирмения бюджет на държавните железници. 
						Правителството обяви съкращения в железопътната компания, а 180 работници във финансирания от държавата вестник "Весник" получиха заповеди за уволнение, след като правителството реши да спре финансирането му. 
						На срещата на Социалния съвет в края на февруари Младен Новосел, председател на Хърватския работнически съюз, възрази срещу представителите на правителството, които обявиха икономии от около 260 млн. евро от съкращения в публичния сектор чрез намаляване на придобивките за служителите и уволняване на около 5 000 работници на свободна практика. 
						"Попитах представителите на правителството на срещата, ако петте хиляди души в публичния сектор са излишни, защо тези хора са били наети на работа. Не получих директен отговор. През последните няколко години в Хърватия повече от 100 000 души загубиха работата си в промишлеността," каза Новосел за SETimes. 
						Асоциацията на хърватските работодатели заяви, че намалението на правителствените държавни разходи с 440 млн. евро е изненадващо, и припомни първоначалния план за икономии на повече от 700 млн. евро. 
						"Определено сме неудовлетворени от крайния срок за хармонизиране на новата ставка на ДДС. Периодът, в който правителството обяви повишението на БВП до 1 март, датата, на която то влиза в сила, е просто прекалено кратък и отправя отрицателно послание до потенциалните инвеститори в Хърватия," каза говорителката на Асоциацията Лиляна Хечимович за SETimes. 
						Златко Тушак, депутат от Партията на труда, каза, че реакциите към новите бюджетни съкращения са оправдани. 
						"Предложеният бюджет предизвика много негативни реакции, но ако икономиите се осъществят на правилните места, подобренията ще се забележат до няколко месеца. Правата на работниците в Хърватия обаче точно сега са далеч от средните за Европа," каза Тушак за SETimes.

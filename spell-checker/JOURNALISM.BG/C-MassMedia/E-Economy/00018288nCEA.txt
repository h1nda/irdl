Новият управител на Централната банка на Турция обеща строга финансова политика
					19/04/2006
					Във вторник турският икономист ветеран Дурмус Йълмаз встъпи в длъжност като нов управител на Централната банка на страната, като обеща да продължи борбата с инфлацията и да поддържа политика на ценова стабилност.
					(Интърнешънъл Хералд Трибюн, Търкиш Дейли Нюз - 19/04/06; Файненшъл Таймс, АП, Ройтерс, AFX, Заман - 18/04/06) 
 
					 
						
Дурмус Йълмаз, новият управител на турската Централна банка, говори пред медиите във вторник (18 април) в Анкара. [Гети Имиджис]
						Във вторник (18 април) турският президент Ахмет Недждет Сезер одобри новия управител на Централната банка на страната, като с това сложи край на седмиците на несигурност, след като отхвърли първия номиниран от правителството кандидат за този важен пост. 
						Дурмус Йълмаз пое поста след Сюрейя Серденгечти, който се пенсионира на 14 март в края на петгодишния си мандат, по време на който помогна на Турция да се съвземе от дълбоката финансова криза, започнала през 2001 г. 
						Отначало правителството предложи за приемник на Серденгечти Аднан Буюкдениз, главен изпълнителен директор на "Албарака Тюрк", финансова групировка, създадена с арабски капитали, която оперира в съответствие с ислямските правила и не начислява лихва. 
						Кандидатурата предизвика притеснения за бъдещето на лихвената политика на Централната банка и в крайна сметка бе отхвърлена от президента на страната, който е привърженик на светското управление. 
						Получилият образованието си във Великобритания ветеран икономист Йълмаз, който е на 59 години, започва да работи за Централната банка на Турция (ЦБТ) през 1980 г. Той е назначен за неин директор през 1995 г. и за заместник изпълнителен директор през 1996 г. Йълмаз е член на управителния съвет на финансовата институция от 2003 г., а от 2004 г. е член на комисията за контрол на паричната политика. 
						При поемането на новия си пост във вторник Йълмаз обеща да се придържа към строга монетарна политика, в съответствие с ангажиментите на страната по силата на подкрепената от МВФ икономическа програма за 10 млрд. долара. Новият управител на ЦБТ посочи, че основните му приоритети ще бъдат изпълнение на целите, свързани с инфлацията -- която трябва да бъде 5 % през 2006 г. и 4 % през 2007 г. и 2008 г. -- и постигане на ценова стабилност. 
						"Постигането на тези цели е наша основна задача," каза Йълмаз на първата си пресконференция, като обеща да подкрепя правителствените политики за растеж и заетост, при условие че те не застрашават целите за овладяване на инфлацията. Той обеща също, че плаващият обменен курс ще остане в сила. 
						"Турция се възползва от златна възможност да се спаси от разрушителната сила на инфлацията след повече от 30 години," добави Йълмаз. "Процесът на забавяне и снижаване на инфлацията вече почти е завършил успешно. Следващата ни цел е да постигнем ценова стабилност и да я задържим постоянна." 
						Назначаването му на поста бе приветствано от Световната банка, която е дала на Турция заеми за над 15 млрд. долара след присъединяването на страната към банката през 1947 г. 
						"Финансовите пазари реагираха положително на назначаването му на този пост," каза директорът на Световната банка за страната Андрю Воркинк в декларация. "Световната банка смята, че той ще е отличен управител в предстоящия важен период." 
						Икономисти и финансови експерти също смятат, че Йълмаз е в общи линии положителен избор. 
						"В общи линии това е доста солиден избор, той само трябва да докаже на пазара, че ще бъде независим," е казал Майкъл Бюканън, директор за глобални макроикономически и пазарни проучвания в "Голдмън Сакс и Ко." от Лондон, цитиран от "Ройтерс". "Мисля, че просто трябва да се покаже, че монетарната политика до голяма степен ще се осъществява на база на данните, и да се продължи сравнително безрисковата стратегия, която банката следваше при управлението на Серденгечти, като също така не се намаляват лихвите под политически натиск и валутата не отслабва прекомерно отново под политически натиск." 
						Първото предизвикателство за Йълмаз, според "Файненшъл Таймс", ще бъде да председателства заседанието на комисията по парична политика следващата седмица. Други важни задачи за новия гуверньор включват възстановяване на ръководството на банката след серията от оставки и пенсионирания през последните седмици.

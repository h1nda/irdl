Предизвикателствата пред икономическата политика на Румъния през 2004 г.
		16/02/2004
		Въпреки че съкращава разстоянието до членството в ЕС през 2007 г., Румъния все още се бори с двуцифрена инфлация и с нарастване на търговския дефицит. Икономистът и бивш министър на финансите на Румъния Даниел Дъяну разглежда проблемите, с които страната трябва да се справи по пътя на икономическото възстановяване.
		Анализ от Даниел Дъяну за Southeast European Times от Букурещ - 16/02/04
 
		 
			Румъния завърши 2003 г. с положителни, но не безупречни икономически резултати. Страната регистрира икономически ръст от около 4,7%. Инфлацията спадна на 14,1%. Изпълнението на бюджета приключи с дефицит от 2,3% и резервите на централната банка се увеличиха до почти 8 млрд. евро. Преките инвестиции в страната, макар и не драстично, също нараснаха, като прехвърлиха 1 млрд. евро. Тези резултати бяха съпроводени от повишаване на рейтинга, даден от основните агенции, въпреки че Румъния е все още няколко пункта под инвестиционното ниво.
			Картината обаче се разваля от нарастването на дефицита на текущия баланс, възлизащ на около 6,5% от БВП, което е приблизително 3% повече в сравнение с предишната година. В допълнение към това продължи напрежението, свързано с недостатъчното преструктуриране на промишлеността, което вероятно е допринесло за увеличаването на търговския дефицит. Илюстрация на тези напрежения са съществуващите големи дългове в икономиката.
			Състоянието на икономиката на Румъния през 2004 г. е важна от гледна точка на направлението, в което тя се развива с оглед присъединяването на страната към ЕС през 2007 г. Дефлацията достигна критическата си точка; по-нататъшното й развитие е свързано с фискалната и финансовата дисциплина, която от своя страна зависи от преструктурирането на няколко ключови промишлени сектори, като например производството и доставката на електроенергия.
			Кои са факторите, определящи нарастването на дефицита на текущия баланс през 2003 г.? Макроикономическото обяснение би изхождало от миналогодишния икономически ръст. За разлика от други години ръстът през 2003 г. бе подхранван по-скоро от вътрешното търсене, отколкото от износа. Други причини могат да се открият в недостатъчната финансова дисциплина и неефективността на икономиката, силната зависимост на износа от междинния внос и влошаването на търговските условия за румънската икономика. Нефтът бе по-скъп. Тежките суши наложиха допълнителен внос на зърно и хранителни продукти. Другите фактори включват слабата способност да бъдат произвеждани национални продукти; реалното покачване на курса на националната валута; поскъпването на еврото спрямо американския долар, което направи вноса от доларовата зона извънредно привлекателен. В същото време бяха съкратени общите субсидии, предоставени на износителите през 2000 г. Потребителският кредит също изигра роля.
			
Продължителни суши направиха невъзможно производството на селскостопански продукти в Румъния, което наложи те да бъдат внасяни от чужбина. [AFP]
			Приетите от правителството основни задания на икономическата политика през 2004 г. включват намаляване на инфлацията до 9%; ръст от 5,5% на БВП; съкращаване на дефицита на текущия баланс до 5,8% от БВП, макар че тази цифра все още се обсъжда с експертите от МВФ. Възможността тези задания да бъдат изпълнени трябва да бъде разгледана в зависимост от влиянието на предстоящите избори, ръста на дефицита на текущия баланс и структурните пречки. Особено забележими са квазифискалните дефицити, които могат да обременят значително бюджета, ако не бъдат взети необходимите мерки. От друга страна, задачата да бъдат завършени преговорите с ЕС тази година може да осигури стабилна политическа основа.
			Ясно се очертават два аспекта на политическите задачи. Единият е много амбициозното намерение да се намали инфлацията от 14,1 на 9%. Вторият аспект е засилващият се конфликт между целта да бъде постигнат икономически ръст и необходимостта да се контролира дефицита на текущия баланс.
			Предизвикателството да бъде свалена инфлацията на едноцифреното ниво трябва да се разглежда в контекста на недостатъчното преструктуриране на икономиката и съществуването на дългове. Строгите бюджетни ограничения не действат повсеместно и фирмите, работещи на загуба, трупат дългове и квазифискални дефицити. Високата инфлация се използва от много компании като средство за стабилизиране на дълговете в реални стойности и съответно за оцеляване. Текущата дефлация обременява губещите фирми. Ако не бъде постигнат значителен напредък в преструктурирането, продължаващите големи квазифискални дефицити ще разбият бюджета и икономиката в бъдеще. Дефлацията в един момент ще доведе до безизходно положение, ако бюджетните ограничения не започнат да функционират безпрекословно.
			Може също така да се каже, че планираният темп на дефлация влиза в конфликт с задачата да бъде постигнат икономически ръст в условията на дефицит на текущия баланс. Можем да си представим сценарий, при който задачите на растежа ще бъдат по-лесно постижими чрез поддържане на тазгодишния дефицит с надеждата, че евентуалните по-големи чуждестранни инвестиции и постъпления в страната ще направят финансирането относително лесно. Желанието да се поддържа планирания 5,5% икономически ръст изглежда доста привлекателно в светлината на очаквания натиск по време на изборната година. Това смесване на политическите цели може да застраши макроикономическия баланс, като се залага на крайно променливи фактори.
			Свалянето на инфлацията до едноцифрено равнище и значителното съкращаване на текущия дефицит - с 0,7 - 0,8% от БВП - изисква да бъде твърдо сдържано вътрешното търсене. Ако другите условия останат непроменени, това неизбежно ще се отрази на динамиката на БВП. Разбира се, трябва да се отчита ефектът и на изборния фактор, който може да причини отклонения в политиката.
			Съществуват предпоставки за ограничаване на съпътстващите щети, предизвикани от популистките мерки поради фактора ЕС - Румъния желае да затвори колкото се може повече глави в преговорите тази година. Ако отклоненията в политиката останат малки, едноцифровата инфлация може да бъде постигната при текущ дефицит под 6% от БВП. От друга страна, насочване на усилията върху икономически ръст може да навреди на останалите цели. Използването на различни политически прийоми, целящи оптимизация в условията на ограничения, трябва да включва и разумна либерализация на капиталовата сметка.

Финансовите министри на ЕС определиха 2006 г. като краен срок за Гърция да намали бюджетния си дефицит 
					18/02/2005
					На Гърция бе даден срок до края на 2006 г. да приведе бюджетния си дефицит в съответствие с правилата на Пакта за стабилност и растеж на ЕС. Ако не успее да направи това, на страната могат да бъдат наложени сериозни санкции. 
					(АФП, EUobserver, АП, Ройтерс, Атинска информационна агенция - 17/02/05; Дау Джоунс - 16/02/05)
 
					 
						
"Днешното решение в общи линии отговаря на цялостната стратегия на Гърция да изпълни задължението си да намали дефицита под 3 % в срок от две години", каза министърът на икономиката и финансите Георгиос Алогоскуфис. [АФП] 
						В четвъртък (17 февруари) финансовите министри на ЕС решиха да дадат на Гърция срок до края на 2006 г. да намали бюджетния си дефицит под тавана от 3 % от БВП, приложим за страните от Еврозоната. Ако не успее да направи това, на страната могат да бъдат наложени глоби, възлизащи на половин милиард евро. 
						"Като признава, че поправките в бюджета, необходими за цялостно коригиране на ситуацията през 2005 г., могат да се окажат икономически непосилни, съветът (на финансовите министри на ЕС) реши да удължи срока от 2005 г. ... до 2006 г.", казаха финансовите министри в свое изявление след срещата в Брюксел. 
						Гърция бе помолена също да представи през март доклад за мерките, които планира да осъществи, за да намали бюджетния си дефицит, който се изчислява на 5,5 % от БВП през 2004 г. 
						Еврокомисарят по финансите Хоакин Алмуня каза пред репортери в четвъртък, че Гърция ще се постарае да свали дефицита си до 3,6 % тази година и е обещала да предприеме допълнителни мерки, за да гарантира, че бюджетният й дефицит през 2006 г. няма да надвиши 3-процентния лимит, определен за Еврозоната. 
						В своето изявление финансовите министри на ЕС поздравиха гръцките власти за решимостта им да продължат с финансовата консолидация и строго да се придържат към бюджета за 2005 г., одобрен от парламента. 
						Като цитира представител на ЕС, базираното в Брюксел информационно Интернет-издание "Euobserver" съобщи, че министрите са се договорили тази година финансите на Гърция да бъдат поставени под наблюдение, за да се гарантира, че властите ще изпълнят поетите от тях задължения. 
						Гръцкият министър на икономиката и финансите Георгиос Алогоскуфис приветства решението на своите европейски колеги да дадат на страната му две години, а не една, за да намали държавните разходи и да ограничи бюджетния си дефицит. 
						"Днешното решение в общи линии отговаря на цялостната стратегия на Гърция да изпълни задължението си да намали дефицита под 3 % в срок от две години", е казал Алогоскуфис, цитиран от "Ройтерс", пред репортери в Брюксел. "Получихме допълнителната година, която искахме от самото начало. Имаме необходимото допълнително време в случай че не успеем да поставим дефицита под контрол през 2005 г." 
						Решението, взето в четвъртък, е най-строгата мярка, предприета от ЕС срещу страна членка. Ако Гърция не успее да свали бюджетния си дефицит за 2006 г. под 3 %, вероятно ще започне съдебен процес и могат да й бъдат наложени глоби в размер до 0,5 % от БВП, равняващи се на около 500 млн. евро. Така тя може да стане първата страна от ЕС, която ще бъде наказана за нарушаване на Пакта за стабилност и растеж на блока - правилата, на които се базира еврото. 
						Проблемите на Гърция започнаха след миналогодишните разкрития, че Атина е представяла невярна икономическа статистика в продължение на няколко години преди въвеждането на еврото през 2002 г. Преглед на бюджетните данни доказа, че дефицитите на страната не биха й позволили да се присъедини към Еврозоната. 
						Други новини: Нов анализ на "Прайсуотърхаус Купърс", публикуван в сряда, прогнозира, че гръцката икономика ще забави развитието си тази година, като очакваният растеж на БВП ще бъде 2,75 %. Забавянето отчасти ще се дължи на структурните мерки, приети от правителството за намаляване на бюджетния дефицит, се казва в доклада.

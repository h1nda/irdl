БиХ получи заем от $20 млн. от Световната банка за благоустройство на градовете
09/07/2004
 
ВАШИНГТОН, Съединени щати -- Бордът на директорите на Световната банка одобри в четвъртък (8 юли) заем в размер на 20 млн. щатски долара за Босна и Херцеговина (БиХ) по проект за градската инфраструктура и предоставянето на услуги. Средствата ще бъдат оползотворени за повишаване на качеството и надеждността на инфраструктурните услуги в градските райони и в подкрепа на перспективите за местно развитие.
Други новини: Съветът за сигурност на ООН потвърди, че мандатите на върховния представител на международната общност Пади Ашдаун и СФОР остават без промяна. Решението бе взето на заседание при закрити врати в четвъртък, свикано за обсъждане на проекторешение в подкрепа на Дейтънското мирно споразумение. В изявление след заседанието Съветът за сигурност също така подчерта, че успешното реализиране на споразумението зависи най-вече от властите в БиХ и от оказваното сътрудничество на трибунала за военни престъпления на ООН в Хага.
Късно в четвъртък сили на СФОР претърсиха три апартамента в Борик, предградие на Баня Лука, Република Сръбска. СРНА цитира полицейски източници, заявили, че проверката е имала за цел задържането на офицера от армията Драган Лалович. Той не бе открит, но от апартамента му бяха иззети документи. (НТВ Хаят, СРНА - 09/07/04; Уеб-сайт на Световната банка - 08/07/04)

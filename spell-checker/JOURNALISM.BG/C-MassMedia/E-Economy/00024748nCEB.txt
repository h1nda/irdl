Световният икономически форум: спада конкурентноспособността на повечето страни от ЮИЕ
					03/12/2007
					Институционални и пазарни слабости, проблеми с инфраструктурата и лош климат за иновации са сред проблемите, цитирани в нов доклад.
					От Светла Димитрова за Southeast European Times в София -- 02/12/07
 
					 
						В световен мащаб всички страни от Югоизточна Европа (ЮИЕ) с изключение на Хърватия и особено Турция, станаха по-малко конкурентноспособни, отколкото бяха преди година, според Доклада за глобалната конкурентноспособност 2007-2008 на Световния икономически форум (СИФ), публикуван на 31 октомври. 
						Индексът на глобалната конкурентноспособност (ИГК) на проучването включва 131 страни в света на основата на широк обхват от фаактори, които влияят върху бизнес климата, групирани в 12 стълба - институции, инфраструктура, макроикономическа стабилност, здравеопазване и основно образование, висше образование и квалификация, ефективност на стоковия пазар, ефективност на пазара на труда, сложност на финансовия пазар, технологична готовност, размер на пазара, сложност на бизнеса и иновации. 
						За да оценят конкурентноспособността на всяка от проучените икономики, авторите на доклада са използвали както наличните данни, така и проучване сред повече от 11 000 бизнес лидери в 131 страни. Така те са успели да оценят както основните качества и слабости на страните, така и да осветлят ключовите приоритети в реформата на политиката. 
						
						
Албанка работи на лозе в село Зеймен, близо до град Лежа, на около 60 км от Тирана. Албания отново е на последно място сред страните от Югоизточна Европа в последния Доклад за глобалната конкурентноспособност.[Гети Имиджис] 
						Пазарната ефективност и мащабните инвестиции в изследователската и развойната дейност са сред факторите, които позволиха на Съединените щати да се изкачат от шесто място в миналогодишното проучване сред 122 страни до първо място в тазгодишния ИГК, с индекс 5,67 от общо 7. Швейцария е на второ място пред Дания, Швеция, Германия, Финландия и Сингапур. Япония и членките на ЕС - Великобритания и Холандия, също са сред десетте най-конкурентноспособни икономики, докато Мозамбик, Зимбабве, Бурунди и Чад са в края на класацията. 
						Повечето страни от ЮИЕ се нареждат сред страните в долната половина на таблицата на ИГК. Нещо повече - мнозинството от 11-те страни от региона - Албания, Босна и Херцеговина (БиХ), България, Хърватия, Кипър, Гърция, Македония, Черна гора, Румъния, Сърбия и Турция слязоха надолу в класацията в сравнение с миналата година. 
						За да дадат възможност за сравнение на напредъка на проучените страни, авторите на доклада са преработили класацията и резултатите според ИГК за 2006-2007 г., за да отразят въвеждането на три нови стълба в модела, използван тази година. 
						Сравнение между преработената класация на страните от ЮИЕ за миналата година и тази на ИГК за 2007-2008 г. показва, че БиХ е слязла с 24 позиции и сега е на 106-то място сред 131 страни. В доклада се посочва дълъг списък от недостатъци, които страната трябва да отстрани, за да подобри конкурентноспособността си. Прекаленото регулиране, неетичното поведение между компаниите и неефективните държавни разходи се цитират като най-големите проблеми в обсега на стълба на институциите. Страната също е с едни от най-лошите резултати по отношение на качеството на инфраструктурата на пътищата, пристанищата и въздушния транспорт. 
						На последно място в класацията на тазгодишния ИГК за ЮИЕ отново е Албания, на 109-то място, с 11 позиции по-ниско от миналата година. Независимо че страната има значителни конкурентни недостатъци във всички области, проучени в изследването, тя е получила най-ниската възможна оценка за отделните компоненти като държавна доставка на съвременни технологични продукти, капацитет за иновации и сътрудничество между университетите и индустрията в областта на научните изследвания. 
						Организираната престъпност, неефективността на корпоративните бордове и неадекватната защита на интелектуалната собственост оглавяват списъка от проблеми при стълба на институциите, които Македония трябва да реши, за да се изкачи в класацията. Страната, която слезе с 10 позиции в класацията и зае 94-то място в тазгодишния ИГК, също има сериозни конкурентни пропуски в областта на ефективност на пазара на труда, технологичната готовност и сложността на бизнес процесите. 
						
						
Брокери във фондовата борса в Истанбул. Турция е постигнала най-голям напредък сред балканските страни по отношение на икономическата конкурентноспособност, според Световния икономически форум. [Гети Имиджис] 
						Сърбия и Черна гора, които бяха анализирани като една страна до миналата година, за пръв път се оценяват като отделни икономики и са класирани съответно на 91-во и 82-ро място. 
						България и Румъния, които се присъединиха към ЕС през януари, са понижили конкурентноспособността си, като първата е слязла с пет позиции в класацията до 79-то място, а втората с една - до 74-то място. Повече от 17 години след края на комунизма в двете страни, институциите продължават да са слабото им място. 
						Гърция, която е най-старата страна-членка на ЕС в региона, изглежда е по-малко конкурентноспособна в сравнение с миналата година, изпадайки до 65-то място в ИГК за 2007-2008 г. Сред най-сериозните проблеми в доклада се цитират негъвкавостта на заплатите и практиките на наемане и освобождаване от работа, което поставя Гърция на 124-то и 117-място по отношение на тези два специфични компонента. 
						Въпреки че е слязла с една позиция в класацията до 57-мо място в тазгодишния ИГК, Хърватия, която се надява да се присъедини към ЕС до края на десетилетието, е подобрила цялостния си индекс за конкурентноспособност от 4,16 до 4,20. 
						Именно Турция обаче е постигнала най-голям напредък сред страните от ЮИЕ, което й даде възможност да ги изпревари и да бъде най-конкурентноспособната страна в региона. Тя заема 53-то място в ИГК за 2007-2008 г. в сравнение с 59-то място миналата година. 
						"Турция ползва придобивките на големия пазар, който се характеризира с относително сложни бизнес операции (41-во място) и сравнително ефективно разпределение на стоките в икономиката (43-то)", твърдят експертите на СИФ в доклада си. "Тези характеристики показват готовността на икономиката да достигне един по-напреднал етап на развитие." 
						В същото време те призоваха страната да се справи с растящата неефективност на пазара на труда. Труция трябва също да разреши някои по-основни проблеми като повишаване качеството на пристанищната инфраструктура и инфраструктурата на електроснабдяването, както и да подобри базата на човешките ресурси чрез по-добро основно образование и по-добро здравеопазване, смятат авторите на доклада. 
						Проучването също включва и Индекс за конкурентноспособност на бизнеса, според който Кипър (45-ти) се класира на първо място сред страните в региона, пред Турция (46-та), Гърция (53-та), Хърватия (60-та), Румъния (73-та), България (83-та), Черна гора (85-та), Сърбия (91-ва), БиХ (107-та) и Албания (122-ра). 
						Бизнес лидерите получиха списък с 14 фактора и трябваше да изберат петте най-проблематични за извършване на бизнес в тяхната страна и да ги класират между 1 (най-проблематичен) и 5. Мнозинството от отговорилите в девет от страните от ЮИЕ посочиха неефективната държавна бюрокрация като най-проблематичния фактор за извършването на бизнес там.

МВФ вижда "добри" перспективи за глобалната икономика
					12/04/2011
					В новото си издание за световни икономически прогнози, "World Economic Outlook", МВФ прогнозира глобален ръст около 4,5 % както за тази, така и за следващата година.
					(София ехо - 12/04/11; МВФ, Гласът на Америка, Хюриет, Агенция София нюз, Dnevnik.bg, Медиафакс, HotNews.ro - 11/04/11)
 
					 
						
МВФ публикува своето ново издание „World Economic Outlook”. [Ройтерс]
						Глобалното икономическо възстановяване набира сила, заяви МВФ в своето шестмесечно издание за икономически прогнози „World Economic Outlook” (WEO), публикувано в понеделник (11 април). Той предупреждава обаче, че смущенията в доставките на петрол създават нови рискове за процеса, и посочи високата безработица и увеличените цени на борсовите стоки като проблеми, даващи поводи за загриженост. 
						"Във връзка с подобрението на финансовите пазари, оживената дейност в много нововъзникващи и развиващи се икономики и растящото доверие в развитите икономики, икономическите перспективи за 2011-12 г. са добри," пише финансовата институция със седалище във Вашингтон. 
						Отбелязвайки, че е имало "опасения" относно потенциалното въздействие на високите цени на борсовите стоки върху глобалното възстановяване, главният икономист на МВФ Оливие Бланшар не смята, че повишенията могат да извадят напълно процеса от релси. 
						"Цените на борсовите стоки са се увеличили повече от очакваното, което е отражение на комбинация от голямо нарастване на търсенето и серия от шокове в снабдяването," каза той. "Тези повишения извикват във въображението призрака на стагфлацията от 70-те години на миналия век, но не изглежда вероятно да дерайлират възстановяването." 
						Прогнозите на Фонда са за световен растеж на БВП с 4,4 % за тази година и с 4,5 % през 2012. Данните показват обаче, че процесът на възстановяване се движи на две скорости, като реалният БВП в развитите икономики се очаква да нарасне с около 2,5 % през този период, а в нововъзникващите и развиващи се икономики - с 6,5 %. 
						Според WEO нововъзникващите европейски икономики с най-висок реален ръст на БВП тази година са Косово (5,5 %), следвано от Литва и Турция с по 4,6 %. За шест държави се прогнозира ръст на икономиките с повече от 4 % догодина, когато към Косово (5,2 %) и Турция (4,5 %) се очаква да се присъединят и Сърбия (5 %), Румъния (4,4 %), както и Босна и Херцеговина (БиХ) и Латвия, и двете с по 4 %. 
						Заетостта обаче се очаква да остане проблем за повечето от деветте нововъзникващи икономики. Само в три от тях - Румъния, България и Полша - равнището на безработицата ще бъде по-ниско от средното за еврозоната, което е 9,2 %. В останалите шест страни се очаква то да варира от 11,4 % в Турция до 19,6 % в Сърбия. 
						В съответствие с по-ранните предвиждания гръцката икономика се очаква да се свие с 3 % през 2011 г. и да отчете положителен ръст от 1,1 % догодина. 
						Според Бланшар е необходимо повече време, за да се определи дали мерките за строги икономии, прилагани от Гърция и Ирландия, за справяне с проблемите им с държавния дълг "работят, или не". 
						Прогнозите на Фонда за 14-те нововъзникващи икономики в Европа, включително балканските страни, плюс Унгария, Латвия, Литва и Полша, са за среден ръст на БВП от 3,7 % за тази година, доста повече от средния ръст от 2 % за цяла Европа и този от 1,7 % за 17-членната еврозона. Очаква се тази тенденция да продължи през 2012 г., когато се предвижда групата, в която всички освен Турция са бивши комунистически държави, да отчете среден ръст от 4 %, сравнено с 2,2 % за целия континент. 
						Очаква се Италия и всички останали развити страни, разположени на запад от Германия и Швейцария, да отчетат икономически ръст между 0 % и 2 %. Прогнозите за Португалия, която миналата седмица стана третата членка на еврозоната, поискала спасителен заем от ЕС, след Гърция и Ирландия, е че тази икономика ще се свие с 1,5 % тази година и с 0,5 % през 2012 г.

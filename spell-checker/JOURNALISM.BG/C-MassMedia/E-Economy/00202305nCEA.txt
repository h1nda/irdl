Ежедневното трансгранично пазаруване в БиХ подпомага местната икономика 
					31/01/2012
					По-ниските цени и данъци в Босна и Херцеговина примамват много хърватски и сръбски граждани да пазаруват там. 
					От Бедрана Калетович за Southeast European Times от Сараево -- 31/01/12
 
					 
						
Благоприятните нива на ДДС и възстановяването на данъка в БиХ за чуждестранните граждани привличат ежедневно купувачи от съседните страни. [Бедрана Калетович/SETimes]
						Босна и Херцеговина (БиХ) е станала популярна дестинация за купувачите от целия район, защото по-ниският данък прави себестойността на стоките по-ниска от тази в съседните държави. 
						"Често можем да купим двойно повече за парите си в БиХ, отколкото в Хърватия," казва Миряна Бошич, която живее до Осиек в Северна Хърватия. "Цигарите, дори тези, които са хърватско производство, са по-евтини в БиХ. На връщане [към Хърватия] пълним колата с бензин и пазаруването ни със сигурност си заслужава." 
						Цените са по-ниски, защото данък добавена стойност (ДДС) в БиХ е по-нисък, отколкото в нейните съседки - 17 % върху всички закупени продукти и артикули. ДДС в Хърватия е 23 %, а в Сърбия и Черна гора той е съответно 18 % и 17 %. 
						ДДС в Хърватия ще се повиши на 25 % през март. 
						ДДС в Македония за артикули, освен медицински стоки и компютърно оборудване, е 18 %, а в Молдова ДДС е 20 %. 
						ДДС е данък върху печалбата от продукта - разликата между себестойността на един артикул и цената, на която се продава. Данъкът се начислява всеки път, когато дадена фирма по търговската верига закупи или произведе изделие, след което го препродаде. 
						"Системата на ДДС в БиХ в сравнение със страните, членки на ЕС, е много по-ефикасна. Една универсална, разумна ставка оставя по-малко възможности за измама с ДДС. Ако бъдат приложени различни ставки на ДДС за различните продукти, изборът на потребителите може да бъде застрашен," посочи в свое изследване от ноември Службата по непряко данъчно облагане в БиХ. 
						"Пазарската кошница ще бъде по-лека и по-скъпа, тъй като всяко повишение на ДДС неизбежно води до повишаване на цените. Дори и при сегашните условия на ниска покупателна способност ново покачване на цените би било допълнителен удар върху покупателната способност на гражданите," каза Крешимир Север от Независимия хърватски синдикат за SETimes. 
						Поради нарастването на цените на хранителните и други потребителски стоки в Хърватия и предстоящото повишение на ДДС върху всички закупени стоки, хърватите правят редовни екскурзии за пазаруване в съседна БиХ. 
						"Имаше време, когато си купувахме храната в Унгария. С две-три шопинг екскурзии си спестявахме 40 % и повече от разходите в Хърватия," каза Бошич. 
						След като ДДС в Унгария бе повишен на 25 %, семейство Бошич започва да пазарува в БиХ. 
						В Град Биелина, Република Сръбска (РС), който е близо до границата със Сърбия, пристигат голям брой купувачи със сръбски регистрационни номера. 
						"За купените цигари, алкохол и кафе не си връща ДДС, но се получава обратно за всички останали стоки, нашите клиенти знаят това и затова много сърби си харчат парите в нашите магазини," каза за SETimes Здравко Джурич, директор на магазина на дребно ФИС в Биелина.

Наука и техника: Сърбия получава заем от Европейската инвестиционна банка
					08/03/2010
					Белград смята да използва заем от ЕИБ за изобретения и научни изследвания. Други новини от областта на науката: Македония бе домакин на конференцията "Иновации в образованието"; млади учени от България призовават за нов университет.
					 
						
Сръбският президент Борис Тадич подписа споразумение за заем от 200 млн. евро от ЕИБ за развитие на науката и технологиите. [Гети Имиджис]
						
						Сръбското правителство и Европейската инвестиционна банка (ЕИБ) подписаха в четвъртък (4 март) споразумение за заем от 200 млн. евро за насърчаване на дейностите в областта науката и технологиите. На церемонията по подписването в Белград президентът Борис Тадич каза, че Сърбия ще инвестира милиони от собствения си бюджет през следващите няколко години за развитие на науката и технологиите. Сред заплануваните проекти са изграждането на център за изследване на стволови клетки в Крагуевац, заедно с най-голямата регионална база за медицина в Белград и жилища за студенти и млади учени. 
						*** 
						
						Македония бе домакин в петък (5март) на международна конференция под надслов "Иновации в образованието". Проявата првлече студенти от Македония, Черна гора, Косово и Албания, които споделиха своите виждания за бъдещето на образованието с представители на министерствата на образованието от четирите страни. 
						*** 
						Повече от половината от сръбските младежи използват интернет ежедневно, според репортаж на вестник "Блиц" от четвъртък (4 март). В доклада се посочват резултати от проучване, показващо, че около 11 % от анкетираните използват глобалната мрежа от време на време, докато само 3 % изобщо не влизат в интернет. 
						*** 
						На 1 март в София се проведе Шестият годишен иновационен форум в България, организиран от Фонда за приложна научна работа и комуникации в сътрудничество с икономическото министерство и Световната банка. Форумът под надслов "Наука, технологично развитие и иновация -- политики за растеж и развитие през следващото десетилетие", раздаде награди на местни дружества и организации за научни изследвания за техните постижения. 
						*** 
						Асоциацията на младите учени изрази подкрепата си за идеята да се основе университет към Българската академия на науките. Инициативата е част от мерките за реформиране на най-старата академична институция в страната при същевременно увеличаване на научните изследвания там. 
						(Различни източници -- 01/03/10-08/03/10)

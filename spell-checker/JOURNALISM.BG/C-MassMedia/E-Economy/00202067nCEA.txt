Все по-голям брой жени, занимаващи се с бизнес, хранят надежди за икономическо развитие
					19/11/2011
					Въпреки икономическата криза все по-голям брой жени развиват собствен бизнес или търсят управленски позиции другаде.
					От Биляна Пекушич за Southeast European Times в Белград - 19/11/11 
 
					 
						
Около 17% от сръбските компании понастоящем се притежават или се управляват от жени. [Ройтерс] 
						Жените на Балканите все повече играят важна роля в развитието и управлението на компании - както и във вземането на икономически решения в рамките на семействата или в обществото като цяло, въпреки традиционните регионални представи за ролята им на домакини. 
						Според изследване на белградското списание "Бизнесменка", 17% от сръбските компании понастоящем се притежават или се управляват от жени, докато други 17% до 20% от жените, занимаващи се с бизнес, управляват други предприятия. 
						Жените собственици и мениджъри показват голямо постоянство в поддържането на своя бизнес, особено по време на икономическата криза. 
						 "От 57 компании, създадени преди четири години, 38 работят активно и не уволняват никого. Нашите жени се борят за своя бизнес и следователно държавата трябва да приеме стратегия за развитие на женското предприемачество, както наскоро направиха в Хърватия", каза за SETimes директорът на Асоциацията на бизнесменките на Сърбия Саня Попович-Пантич. 
						Преди десет години в съседна Хърватия имаше 11% жени мениджъри, а през 2007 г., смятана за годината на най-големи постижения за жените в процентно изражение, между 25-30%. 
						Тогава жените управляваха повече от 24 000 компании със 127 000 служители. Тази година има с 10% до 12% по-малко предприятия, но нито една компания, ръководена от жена, не е банкрутирала. 
						 "Сега е време на криза, но ние работим върху обучението на начинаещи бизнесменки според Стратегията на женското предприемачество 2010-2013 г., както и върху създаването на база данни за женско предприемачество", каза за SETimes председателят на Хърватската асоциация на кръга на бизнесменките Ядранка Радованич. 
						В Сърбия 62% от жените твърдят, че със сигурност искат да си изградят кариера и да постигнат успех, 44% искат да имат свой бизнес. 
						"Това са много окуражителни данни, тъй като те показват, че много жени искат да получат образование, да подобрят и оставят следа в света на бизнеса със своите разултати", каза за SETimes Йелена Гаич от списание "Бизнесменка". 
						Оценена като най-добра сред работещите жени в Сърбия за 2010 г., 36-годишната предприемачка Саня Кнежевич каза за SETimes, че началото не е било лесно. Тя започнала своя проект в туризма - етноселото Латковац - преди пет години със заеми от Фонда за развитие на Сърбия и със заеми от банки. 
						"Имаше моменти, когато плачех по цяла нощ, тъй като ми се струваше, че няма да мога да изплатя заемите си", каза тя. Оттогава Латковац се посещава от няколко хиляди туристи годишно. 
						 "Имах много проблеми, главно финонсови, но никога проблеми, свързани с това, че съм жена. Напротив, мъжете в моя сектор ме приеха с уважение и по джентълменски многократно ми помагаха, като казваха, че се възхищават на куража и издръжливостта ми", каза тя за SETimes. 
						Жените в Сърбия обикновено започват с бизнес в търговията и услугите, но все повече създават компании и в областта на здравеопазването, хранителната и текстилна промишленост и консултантските услуги. 
						Агенцията на бизнес регистъра съобщава, че една четвърт от всички бизнес асоциации принадлежат на жени, което се приближава твърде много до средноевропейските данни от 30%. 
						В БиХ например положението е по-трудно, тъй като все още не съществува политика и програми за стимулиране на жените, които са започнали бизнес, нито има съответни показатели за броя на предприятията, управлявани от жени. 
						 Мрежата на жените в бизнеса (МЖБ) е един от редките проекти, които заедно с микрокредитната организация МИ-БОСПО подкрепя финансово бизнес идеи на свои членки и стартирали нови компании. 
						"По време на икономическата криза мъжете губят работата си, а жените понасят още по-тежкия товар на икономическото оцеляване на семействата", каза мениджърът на проекти МЖБ Санела Айкунич. 
						Според данни на МЖБ жените в БиХ са ангажирани най-вече в земеделието, след това в производството, търговията и услугите. Почти двете трети живеят в селските райони.

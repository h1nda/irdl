Намаляването на ликвидността е риск за банките и икономиките на Балканите
					29/11/2011
					Докато ЕС се мъчи да укрепи единната си валута, Македония предприе мерки да поддържа икономиката си в добро състояние.
					От Александър Павлевски за Southeast European Times от Скопие -- 29/11/11
 
					 
						
Офисите на "ПроКредит Банк" в Скопие [Александър Павлевски/SETimes]
						Предвид финансовите трусове в Гърция, които заплашват стабилността на банковия сектор в региона, политиците в Македония заявиха, че страната трябва да предприеме мерки за ограничаване на риска. 
						Гръцките банки имат значителна роля на пазарите в региона, включително в България и Сърбия, както и в Македония. 
						За да се сведе опасността до минимум, икономиката трябва да поддържа нивото на ликвидност и на кредитоспособност, заяви за SETimes бившият заместник-министър на икономиката Зоран Витанов. Нарастващ проблем, заяви той, е практиката да се инвестира в проекти с малък или никакъв риск, където възвръщаемостта е гарантирана. 
						"Дори тяхната ликвидност да остане извън заплаха за известен период от време", обясни Витанов, "само банките, които действат изпреварващо, ще останат печеливши." 
						Македонските компании вземат предпазни мерки, за да се опазят от последиците на финансовата криза. Те остават внимателни по отношение на получаването на кредити. 
						"Страхуват се, че стагнацията в [ЕС] и финансовите трусове водят до намаляване на търсенето на стоки и услуги в региона, което означава по-малко работа", каза за SETimes изпълнителният директор на Търговската камара Митко Алексов. "Ако стагнацията се превърне в истинска рецесия или нещо по-лошо, те знаят, че ги очакват трудности при изплащане на лихвите." 
						Предвид потенциалните рискове, 18-те търговски банки в Македония приеха високи нива на ликвидност, за да издържат на потенциалните отрицателни последици и да насърчат пазарната стабилност, докато правителството следва рестриктивна парична политика. 
						Експертите твърдят, че въпреки че ликвидността на банките не е застрашена, тази на икономиката като цяло е. 
						Представители на "ПроКредит банк" казаха за SETimes, че очакват намаляване на растежа в Македония, който беше 5,2 % през последното тримесечие, поради свързаността на страната с регионалните и европейските икономики. 
						"Намаляването на растежа би намалило способността на икономиката да обслужва задълженията си към банките, което ще наложи допълнително бреме върху тях и ще повлияе отрицателно върху политиката им на предлагане на кредити", заявиха те. 
						"В допълнение към кризата с дълга обявените промени в регламентите за банковия сектор под влияние на ЕС могат допълнително да ограничат или да направят по-скъпи източниците на средства за македонските банки", добавиха те. 
						"Не виждаме голяма заплаха за банковия сектор в Македония, който е стабилен и високоликвиден", заяви за SETimes шефът на банка "Евростандарт" Никола Петкоски. 
						"Очакваме обаче предизвикателства в началото на следващата година поради намаленото търсене от страна на затъналите в проблеми европейски икономики и оттам намаляване на износа на Македония и на парите, които влизат в страната", обясни той. "Това може да създаде проблеми в изплащането на кредитите, взети от местните банки." 
						"И все пак очакваните предизвикателства не са от такъв мащаб, че да нарушат баланса на банковата система. Гаранциите за всички банкови дейности са поне два пъти повече от тези за държавата, което допълнително гарантира стабилност", заяви Петкоски. 
						Икономистите в региона посочват Европейската централна банка (ЕЦБ) като единствената институция, способна да поправи ситуацията. 
						"Ролята на ЕЦБ е ключова", каза Витанов, "но мерките, които тя предприема, трябва да бъдат радикални, особено за Гърция, Италия, Испания и Португалия. Ако първоначалната цел е спасение от кризата, изглежда икономиките на цели държави ще бъдат пожертвани." 
						"Ако обаче целта е солидарност в ЕС, тогава кризата постепенно ще се разпростре и целият ЕС ще страда от сериозни последици, с радикални промени за често доминиращата роля на Съюза на световните и регионалните пазари", добави Витанов. 
						Лидерите от ЕС твърдяха, че валутната експанзия ще задвижи отново икономиките. Те охладиха прегрелите икономики, като издадоха облигации с предположението, че това ще увеличи търсенето на еврото и ще поддържа или увеличава стойността му. 
						Ценните книжа на ЕЦБ могат единствено да омекотят падането на еврото, но не и да спрат процеса, заяви за SETimes икономистът Виктор Трифоновски, изразявайки често споделяно от икономистите мнение. 
						"Еврото не стана световно приета валута като американския долар. Следователно ЕЦБ не може никога да действа така, както може да го прави Федералният резерв. Просто няма голямо търсене на еврото, което да поеме валутната експанзия на няколко хиляди милиарда евро", каза Трифоновски. 
						Икономическата организация "Глобъл Инсайт" предупреди, че кризата в Гърция засяга способността на банките да осигуряват ликвидност на клоновете си в региона, предвид по-малките задължителни резерви и намаленото ниво, при което те могат да отпускат кредити. 
						Предупреждението е особено важно за Македония, където функционират две големи гръцки банки - "Алфа" и "Стопанска". 
						"Никоя банка в Македония няма проблем с ликвидността", каза Витанов, "включително банките, работещи с гръцки капитал." 
						В страни, изправени пред финансова нестабилност, кризата кара хората да спестяват. Намаленото харчене обаче намалява търсенето, което е причина компаниите и правителствата да освобождават хора. 
						Икономистите казват, че безработицата е резултат на инфлационните мерки, имащи за цел да подпомогнат икономическите процеси. Всеки опит да се спре инфлацията предполага загуба на всички работни места, създадени с инфлационни мерки. 
						Ако ЕЦБ реши да печата пари, добавят експерти, това ще увеличи обема на еврото в обращение, но също така ще създаде инфлация, както и ще предизвика обезценяване на еврото спрямо други валути. Вносът и БВП може да нараснат, но с цената на инфлация и безработица. 
						"В този случай ЕС може да има икономическата съдба на бивша Югославия, с непредвидени политически последствия", каза Витанов".

МВФ: "Глобалната икономика започва да се възстановява"
					20/08/2009
					Глобалната икономическа криза остави "дълбоки белези", които ще заздравяват още дълго време, заяви в доклад, публикуван в сряда, главният икономист на МВФ.
					(Индипендънт, Уол Стрийт Джърнъл, Finfacts.ie, Найн О'клок - 20/08/09; Си Ен Ен, РСЕ/РС, Новините, МВФ - 19/08/09; Ройтерс, Блумбърг, Маркет Уоч - 18/08/09)
 
					 
						
Главният икономист на МВФ Оливие Бланшар каза, че световните лидери трябва да се съсредоточат върху начините за подкрепа на колебливото възстановяване. [МВФ]
						Глобалната икономика започва да се възстановява от най-дълбоката си рецесия от 60 години, посочи главният икономист на МВФ Оливие Бланшар в доклад, публикуван в сряда (19 август). Процесът обаче ще бъде бавен, предупреди той. 
						"Възстановяването е започнало. Поддържането му ще изисква действия за запазване на деликатното равновесие както вътре в страните, така и между тях," пише Бланшар. 
						Ребалансирането от публично към частно разходване е една мярка, която би могла да подпомогне световното оздравяване, добави той. Необходимо е още повишаване на нетният износ на САЩ за Китай и други азиатски държави с излишъци по текущите сметки. 
						Кризата, която удари света миналата есен, далеч не е обичайна, каза икономистът. Следователно моделите, използвани при рецесии в миналото, са неприложими в сегашната ситуация. 
						"Обръщането на тенденцията няма да бъде просто," каза Бланшар. "Кризата остави дълбоки белези, които ще оказват влияние както на предлагането, така и на търсенето още много години." 
						Повечето държави могат да очакват положителен икономически растеж през следващите няколко тримесечия, отбеляза той. Растежът обаче няма да бъде достатъчно енергичен, за да намали безработицата в краткосрочен план. 
						Подчертавайки, че програмите за икономическо стимулиране не трябва да продължават по-дълго, отколкото е необходимо, той каза, че те могат да бъдат продължавани само ако са придружени от структурни мерки "за ограничаване на бъдещия растеж на програмите за субсидиране". 
						"Според изчисления на МВФ фискалната цена на бъдещи повишавания на субсидирането е десет пъти по-голяма от фискалната цена на кризата," каза Бланшар. "Така дори и най-скромното свиване на ръста на програмите за субсидиране може да откупи значително фискално пространство за постоянно стимулиране. След време обаче фискалният стимул ще трябва постепенно да отпадне и да бъде заменен с частно търсене." 
						"В почти всички страни цената на кризата е обременила бюджета и повишаването на данъците е неизбежно," каза Бланшар. "Всичко това означава, че може и да не се върнем на старата пътека на растежа, че потенциалната производителност може да бъде по-ниска, отколкото е била преди кризата." 
						Въз основа на анализа на 88 банкови кризи в много страни през последните 40 години МВФ прави заключението, че най-често те постоянно намаляват равнището на производителността, но не и равнището на растежа си. 
						"Така че, ако миналото е пролог, световната икономика най-вероятно ще си възвърне растежа от миналото," казва Бланшар. "Но особено в развитите страни периодът на растеж над средностатистическия, характерен за обичайното възстановяване, може да бъде кратък или несъществуващ." 
						Той подчерта още, че разбирането на проблемите и рисковете, създадени от кризата, както и известна координация между страните, най-вероятно ще има решаващо значение през следващите няколко години.

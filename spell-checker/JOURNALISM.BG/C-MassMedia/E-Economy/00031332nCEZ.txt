Дипломатически дневник: Турция и Катар се стремят към икономическо сътрудничество
		18/08/2009
		Турският президент Абдула Гюл и шейхът на Катар Амир Хамад бин Халифа ал Тани се споразумяха за обща комисия. Още в дипломатически новини: българският премиер планира посещение в Брюксел; сръбският президент Борис Тадич е на път за Китай.
		 
			
Шейхът на Катар Амир Хамад бин Халифа ал Тани пристигна в понеделник (17 август) в Истанбул. [Гети Имиджис]
			
				Турският президент Абдула Гюл и емирът на Катар, шейх Хамад бин Халифа ал Тани, се споразумяха в понеделник (17 август) да създадат съвместна енергийна комисия. Срещата бе закрита за журналисти, но местните медии предадоха, че основната й тема са били доставките на катарски втечнен газ за Турция. Според репортажите газът ще се съхранява в подземни складови съоръжения в средиземноморския град Джейхан. Във вторник Ал Тани присъства на работна закуска в Турско-катарския бизнес съвет. 
			*** 
			Членът на Председателството на Босна и Херцеговина (БиХ) Небойша Радманович се срещна с делегация на американското посолство в БиХ, водена от посланик Чарлз Инглиш. В центъра на разговорите бе подготовката за военното учение "Съвместно усилие", което ще се състои през септември като част от програмата "Партньорство за мир". 
			*** 
			
				Българският премиер Бойко Борисов ще бъде в Брюксел на 9 и 10 септември за разговори, целящи деблокирането на еврофондовете за страната му, предадоха медиите в понеделник (17 август). Пътуването ще отбележи първото официално посещение на Борисов след встъпването му в длъжност този месец. Очаква се в Брюксел Борисов да бъде придружаван от финансовия министър Симеон Дянков и министъра на външните работи Румяна Желева. 
			*** 
			
				Сръбският президент Борис Тадич ще отпътува в четвъртък (20 август) на четиридневно посещение в Китай. Там той ще се срещне с президента Ху Цзинтао, премиера Вен Дзябао и Ву Бангуо, председател на Постоянния комитет на Националния народен конгрес на Китай. Тадич ще участва в инвестиционен форум, на който ще присъстват представители на редица китайски компании. Двете страни също така ще подпишат споразумение за инфраструктурни проекти. 
			*** 
			Посещението на руският президент Дмитрий Медведев в Белград тази есен ще бъде историческо в много отношения, каза в понеделник (17 август) сръбският външен министър Вук Йеремич. Очаква се основна тема на посещението да бъдат политическите и икономически връзки, както и културното, образователното и научното сътрудничество. Това ще бъде първото посещение на Медведев в региона в качеството му на президент. 
			
				(Различни източници – 11/08/09-18/08/09)

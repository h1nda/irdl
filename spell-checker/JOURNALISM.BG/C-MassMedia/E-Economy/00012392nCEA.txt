ОИРС похвали икономическия растеж на Турция, но призова за ограничаване на "сивата" икономика 
					22/10/2004
					Макар и да похвали "зашеметяващото" икономическо развитие на Турция през последните три години, ОИРС очерта и някои основни проблеми, които страната трябва да разреши. 
					(Синхуа - 22/10/04; Организация за икономическо развитие и сътрудничество, ФТ, АП, Ройтерс, АФП, Анадолска агенция - 21/10/04)
 
					 
						
Турският премиер Реджеп Тайъп Ердоган говори по време на пресконференция в централата на Организацията за икономическо развитие и сътрудничество (ОИРС) в Париж в четвъртък. [АФП]
						В подкрепа на кандидатурата на Турция за ЕС, ОИРС изрази подкрепата си за присъединяването на страната. Проучване, публикувано от влиятелния клуб на индустриализираните държави в четвъртък (21 октомври) похвали икономическото развитие на Турция през последните три години. Като очерта някои основни проблеми, които страната трябва да разреши, базираната в Париж организация изрази увереността си, че напредъкът на Турция към членство в ЕС ще даде тласък на реформите в страната. 
						Краткосрочните резултати от програмата за реформи в Турция, която започна през 2001 г. -- след най-тежката икономическа криза в страната след Втората световна война -- бяха много положителни, според ОИРС. През 2002 и 2003 г., БВП на страната се възстанови съответно с около 8 % и 6 %, се казва в проучването. Тази година той трябва да се увеличи почти до 10 %. Това е много повече от предвижданията на правителството и прави Турция най-бързорастящата икономика в ОИРС, посочва клубът, обединяващ 30 държави, в икономическия си доклад от 180 страници. 
						"Проучването показва, че икономическото развитие след 2001 г. е зашеметяващо, със забележителна макроикономика", каза генералният секретар на ОИРС Доналд Джонсън на пресконференция в Париж в четвъртък, на която присъства и турският премиер Реджеп Тайъп Ердоган. 
						Ръководителят на ОИРС подчерта също големия напредък, постигнат от Турция в ограничаване на инфлацията от 54 % през 2001 г. на 25 % през 2003 г. и на 12 % през първата половина на 2004 г., както и възможното по-нататъшно спадане до едноцифрова годишна стойност през 2005 г. за първи път от три десетилетия. 
						"Тези изключителни икономически резултати са в интерес както на Турция, така и на ЕС", каза Джонсън. Ако амбициозната програма за реформи, започната от Турция, бъде напълно осъществена и развита, има голяма възможност икономиката й да се насочи към по-силен и устойчив растеж с предлагане на много работни места, заключава проучването. 
						Според икономиста на ОИРС Ендрю Дийн реформите са отворили "прозорец на възможности", който още ще се отвори в случай на положително решение по кандидатурата на Турция за ЕС по-късно тази година. 
						"Наскорошната препоръка на ЕК за започване на преговори за присъединяване към ЕС -- ако бъде потвърдена от Съвета на Европа през декември -- обещава засилване на международната подкрепа и може да подпомогне преминаването на Турция към нов икономически режим", се казва в доклада. 
						Но проучването очерта и предизвикателствата, които Турция трябва да преодолее, за да гарантира устойчивост на растежа. 
						Един от най-важните въпроси, с който страната трябва да се справи, според експертите на ОИРС е намаляването на неофициалния сектор, който създава повече от 50 % от всички работни места. Ниските темпове на откриване на работни места също изискват спешна реформа на пазара на труда, тъй като продължителните високи нива на безработица могат да подкопаят социалната и политическа подкрепа за реформите, каза ОИРС. 
						Като се имат предвид силната икономика и рискът от по-нататъшно увеличаване на дефицита в текущия баланс, правителството не трябва да се поддава на изкушението да разхлаби фискалната си политика и да използва допълнителните постъпления от високия растеж за намаляване на дълга, се казва в доклада. Анкара бе посъветвана също да продължи усилията си по стабилизиране на бюджета, да поддържа строга монетарна политика, за да продължи спадът на инфлацията, както и да подобри приватизацията.

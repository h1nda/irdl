Косово ще обсъжда бюджетните съкращения с МВФ
					06/01/2012
					На предстоящите срещи с представителите на МВФ ще бъде решено какви съкращения ще се изискват, за да се запази бюджетният резерв и да се избегне финансова криза.
					От Линда Карадаку за Southeast European Times от Прищина – 06/01/12
 
					 
						
Правителството на Косово очаква решението на МВФ за бюджетните съкращения. [AФП]
						Две погрешни стъпки през 2011 г. станаха причина за предстоящите срещи между Косово и МВФ. Фондът взе решение временно да прекрати 18-месечното стендбай споразумение със страната, тъй като някои елементи на бюджета за 2011 г., по-специално голямото увеличение на средствата за работни заплати, не бяха в съответствие с поетите ангажименти по програмата. 
						По-късно търгът за очакваната приватизация на косовската държавна "Пощенска и телекомуникационна компания" (ПТК) се наложи да бъде спрян заради обвинения в корупция. 
						Всекидневникът „Коха Диторе“ съобщи, че в средата на декември премиерът Хашим Тачи, министърът на финансите Бедри Хамза и управителят на централната банка Гани Гъргури са изпратили писмо до МВФ, като са посочили, че възлагат най-големи надежди дефицитът да бъде финансиран от 75-те млн. евро, които се очаква да бъдат взети от пенсионния фонд. 
						Според писмото приватизацията на ПТК може да не се осъществи през тази година. „Поради тази причина правителството се ангажира да отдели фонд от 150 млн. евро под формата на ликвиден резерв, като тези средства ще бъдат получени от финансовите съкращения в някои сектори“, съобщава вестникът. 
						„Удължаването на процеса няма да окаже отрицателно въздействие върху реализацията на проектите, които са планирани за 2012 г., и няма да се отрази върху заплатите. Това ще повлияе само върху бюджетния резерв, който ще бъде по-голям, ако ПТК бъде приватизирана, и по-малък, ако това не стане“, каза за SETimes говорителят на министерството на финансите Мухарем Шахини. 
						Икономическият анализатор Ибрахим Реджепи настоява, че е наложително продажбата да бъде извършена. „Това не се подкрепя толкова от логиката на пазара и конкуренцията, а по-скоро от необходимостта да се запази стабилността на бюджета. Фондът от 60 млн. евро се предлага само с оглед на сигурността на бюджета, в случай че не бъдат получени средства от продажбата на ПТК или от продажбата на електроразпределението към "Косовската енергийна компания" (КЕК), заяви Реджепи за SETimes. 
						Той смята, че ако продажбата на ПТК се провали отново, проблемите ще станат много по-големи. „Бюджетният резерв може да бъде изразходван и тогава можем да говорим и за големи съкращения в социалната сфера. Ето защо дружеството трябва да бъде продадено през 2012 г.“, добави той. 
						Косовските медии съобщиха, че сред разглежданите мерки са съкращения на заплатите и намаляване на дотациите (субсидиите) за държавните предприятия. 
						„Правителството е обещало на МВФ да съкрати 10 млн. евро от разходи за заплати, 15 млн. евро от субсидията за КЕК и да набере около 13 млн. евро от увеличението на акциза върху цигарите и увеличението на оценката на имотите за целите на ДДС“, съобщава „Коха Диторе“. 
						Според Шахини обаче в държавната администрация няма да има съкращения. 
						Мараш Кукели, експерт в областта на селското стопанство, смята, че съкращенията в бюджета ще бъдат почувствани. „Те ще се отразят пряко и косвено на стандарта на живот; ще повлияят върху нашия живот, ако има намаления в инвестициите в инфраструктура, съкращения на дотациите за селското стопанство и поради тези съкращения - по-малко работни места“, посочи Кукели за SETimes. 
						„По-добре би било да се намалят заплатите на депутатите и министрите“. 
						Според Реджепи няма много възможности за големи бюджетни съкращения, „защото те ще имат много негативни последици в социален аспект“. 
						„Шестедест милиона евро се равняват на 4,6 % от бюджетните приходи или на 4 % от общите разходи. Като се има предвид, че това е малък процент, той може да бъде осигурен, като се премахнат някои луксове, от които се ползват министрите и техните заместници, чрез оптимизиране на разходите за стоки и услуги, както и за някои проекти за капиталови инвестиции, особено в местната инфраструктура, в които се извършват много инвестиции, но тяхното въздействие не е особено съществено“, каза Реджепи за SETimes. 
						По този начин, посочи той, бюджетният резерв може да бъде осигурен, без да се променят заплатите и пенсиите.

Хърватският министър на икономиката подаде оставка
					03/11/2009
					На фона на обвинения в корупция и отричане на нарушения министърът на икономиката Дамир Поланчец обяви, че се оттегля от длъжността.
					От Наташа Радич за Southeast European Times от Загреб - 03/11/09
 
					 
						
Дамир Поланчец. [Архив]
						След седмици на остри критики от обществеността и от опоненти в парламента Дамир Поланчец, вицепремиер и министър на икономиката на Хърватия, подаде оставка в петък (30 октомври). 
						"Напускам, защото не искам да вредя на работата на това правителство и на управляващата коалиция. Не искам да принуждавам премиера Ядранка Косор да взема решение дали да остана в екипа й или не", заяви Поланчец пред репортери. 
						Премиерът прие оставката му. 
						Поланчец получи силни критики от обществеността във връзка със скандал с местното предприятие за производство на храни "Подравка”. Смята се, че няколко служители на компанията са имали намерение да закупят акции на дружеството и да придобият компанията с фирмени пари - измама, която струва на страната около 34,5 млн. евро. 
						Според обвиненията Поланчец е защитил членовете на ръководството на „Подравка“, което той отрича. Той заяви, че няма да използва имунитета си като член на парламента, ако обвиненията в корупция прераснат в пълно наказателно разследване. 
						Поланчец, на 42 г., е работил в компанията за храни, преди да бъде избран в правителството през 2005 г. 
						След като заподозрените в нередности мениджъри бяха арестувани, сред обществеността, медиите и опозицията се появиха предположения, че уличените лица трябва да са се ползвали с подкрепата на високопоставен правителствен служител, тъй като въпросните сделки са започнали още през 2006 г. 
						Почти веднага всички обвиниха Поланчец. 
						Според него обаче незаконните сделки, довели до враждебното придобиване на печелившата компания, са се провеждали не под неговата опека, а под тази на президента Стипе Месич. 
						 "Мислех, че той е нормален човек", отговори на нападките Месич, допълвайки, че бившият вицепремиер явно потъва и се опитва да намери спасителен пояс, с който да остане на повърхността. 
						От седмици опозицията в парламента, както и по-малките коалиционни партньори, призоваваха вицепремиера да подаде оставка. Поланчец посочи, че е подал оставка два дни преди публичното потвърждение за това, но "е искал да види какво е общественото мнение за него". 
						Засега професионалното му бъдеще е неясно. Поланчец обяви, че не възнамерява да се върне към политиката.

Икономически обзор
27/12/2002
Преглед на бизнес и икономически новини от Балканите след 20 декември.
(Различни източници -- 20/12/02 - 27/12/02)
 
 
Преглед на бизнес и икономически новини от Балканите след 20 декември:
На 23 декември гръцкият парламент одобри след горещи дебати бюджета на страната за 2003 г. Правителството успя да получи 156 гласа "за" - достатъчно за приемането на бюджета.
***
Атинската фондова борса обяви въвеждането на нов индекс FTSE/ASE 140 от началото на 2003 г. Целта на мярката е да се постигне по-висока корелация между гръцките фондови индекси и тези на основните европейски фондови борси.
***
На 20 декември турският Коч Холдинг получи синдикиран заем от 150 млн. щатски долара. Кредитът е с падеж една година и ще бъде използван за разширяване дейността на холдинга.
***
Турският кабинет реши да повиши заплатите на държавните служители през първото тримесечие на 2003 г. Най-нископлатените служители ще получат най-голямо увеличение, тъй като основната цел е намаляване на разликите в заплащането между различните категории служители от държавната администрация.
***
Югославия е отложила за неопределен срок подписването на двустранно споразумение за свободна търговия със Словения, съобщиха от словенското Министерство на икономиката. Не е посочена конкретна причина за отлагането.
***
Молдова и Босна и Херцеговина (БиХ) подписаха на 23 декември споразумение за свободна търговия. Това е първото такова споразумение, подписано от Молдова в рамките на Пакта за стабилност за Югоизточна Европа.
***
ЕС ще отпусне 60 млн евро финансова помощ на Босна и Херцеговина (БиХ). Средствата трябва да подкрепят икономическите реформи и изпълнението на споразуменията с международните финансови институции.
***
Македонският мобилен телефонен оператор Мобимак спечели наградата ЕвроМаркет на Европейския център за пазарни проучвания в Брюксел. Мобимак получи наградата за постиженията си в областта на телекомуникациите.
***
Румънското правителство планира да пусне акции на Парк Дракула на фондовия пазар Rasdaq през февруари, заяви министърът на туризма Дан Матей-Агатон. Очаква се най-големият увеселителен парк на Балканите да отвори врати през 2004 г., привличайки инвестиции от повече от 30 млн. щатски долара.
***
Мисията на МВФ в България завърши втория преглед по двугодишното споразумение на 20 декември, след продължителни преговори върху бюджета за следващата година. Очаква се бордът на директорите на МВФ да одобри през февруари доклада по прегледа и да отпусне следващия транш от около 32 млн. щатски долара по двугодишното стенд-бай споразумение.
***
България отчете ръст на БВП от 4,5 процента през третото тримесечие в сравнение с миналата година, в резултат на нарастването на износа и бързото увеличение на туристическите услуги. Темпът на икономически растеж се запазва като един от най-високите в Европа, но е по-нисък в сравнение с второто тримесечие.

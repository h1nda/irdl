Икономически обзор
24/01/2003
Преглед на бизнес и икономически новини от Балканите след 17 януари.
(Различни източници - 17/01/03 - 24/01/03)
 
 
Преглед на бизнес и икономически новини от Балканите след 17 януари:
ING Bank и сръбската Кулска банка одобриха кредитна линия от 2,5 млн евро за сръбски малки и средни предприятия. Предприемачите ще могат да получават четиригодишни кредити с 12-месечен гратисен период, при 12- процентна лихва.
***
Сръбското правителство планира да увеличи дяла си в местната селскостопанска компания "Полиоприведна Корпорация Београд" от 25 на 67 процента. Акции на компанията ще бъдат пуснати и на местния капиталов пазар.
***
Според последната публикация на европейската статистическа служба Евростат от 17 януари, промишленото производство на Гърция се е увеличило с 2,7 процента през ноември 2002 г. в сравнение със същия месец на предходната година. Гърция постигна по-високи нива на увеличение на промишленото производство от останалите страни в ЕС, при които нарастването е 2,2 процента.
***
Турският производител на стоки за домакинството "Арчелик" отчете приходи от износ в размер на 414 млн евро през 2002 г., което е с 47,3 процента повече от 2001 г. За 2003 г. компанията си е поставила за цел достигането на 550 млн евро приходи от износ.
***
Турското правителство обяви плановете си за намаляване на възрастта за пенсиониране от 65 на 61 години. Правителството има намерение да намали и задължителния стаж за пенсиониране в държавния сектор на 30 години.
***
Македонският финансов министър Петър Гошев обяви, че националният стоков резерв е много малък и предупреди, че страната може да се изправи пред криза за гориво в случай на война в Ирак. Според него проблемът е предизвикан от злоупотребите на предишната администрация.
***
Македония започна нов кръг от преговори с МВФ. Страната се надява да подпише стенд-бай споразумение с фонда до края на февруари, което ще направи възможно получаването на първия транш през март. Очаква се увеличените бюджетни разходи и исканията на профсъюзите, чиито членове работят в губещи фирми, да са основните теми на преговорите.
***
Хърватската комисия по сигурността одобри нов правилник за регистрацията на акционерните дружества на Загребската фондова борса. Новият правилник, който цели увеличаването на количеството търгуваните акции, влиза в сила от 1 юли.
***
15 млн долара са отпуснати за областите на Дуръс, Шкодра и Вльора в Албания за осъществяването на административни реформи и подобряване качеството на административните услуги. Средствата, предоставени от Световната банка и албанското правителство, са част от по-голям проект за децентрализация и по-големи пълномощия за областните управи.
***
България е използвала само 60 процента от финансовата помощ, предоставена от различни институции на ЕС през 2002 г. Само 299 от предвидените 502 млн евро са влезли в държавния бюджет. Според финансовия министър Милен Велчев обаче, след септември нивото на усвояване на помощите се е повишило.

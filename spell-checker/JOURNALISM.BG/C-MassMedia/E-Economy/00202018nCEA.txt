Бизнесът в Сърбия се бори с икономиката
					02/11/2011
					Малките и средните предприятия в Сърбия са недоволни от факта, че държавата налага нови данъци, като в същото време не успява да се справи със сивата икономика. 
					От Игор Йованович за Southeast European Times от Белград -- 02/11/11 
 
					 
						
Неплатеният ДДС на черния пазар води до годишна загуба от 1 млрд. евро за бюджета на Сърбия. [Ройтерс]
						Влада Йелич, собственик на печатарско ателие в Сърбия, което осигурява доход за неговото семейство и още петима работници, се тревожи, гледайки счетоводните книги на фирмата. 
						"Когато теглих кредит, за да купя машините през 2008 г., еврото струваше 84 динара. Сега едно евро се търгува за 100 динара, така че сами виждате колко пари губя, като смятам само разликата, която плащам при погасяването на заема", каза Йелич за SETimes. 
						Той казва, че в скоро време ще трябва да освободи един от работниците, ако финансовото положение в страната не се подобри. 
						Бранислав Йованович, собственик на семейна фирма за рекламни табели, е в подобно положение с бизнеса си. 
						"Има такса, която трябва да се плати, ако искам да сложа табела на фирмата извън офиса. Работя в малко помещение под наем и отвън няма място да сложа табелата. Въпреки това трябва да платя таксата, защото иначе ще ме глобят", каза Йованович за SETimes. 
						Той се оплаква освен това и от условията за бизнеса. "На хартия се справям добре, но кое му е доброто, след като не вземам пари за работата си? Един човек, който ми дължи пари, ми каза наскоро, че може да ми даде 500 бутилки вода като компенсация, защото банковата му сметка е на червено. Какво да правя с тази вода? Ако започна да го съдя, делото ще продължи с години", каза Йованович. 
						Владимир Гавранович, който работи във фирма за медицински устройства, също среща проблеми при събиране на дължимите му плащания. 
						"Ние работим с държавните болници. Ако държавата не дава пари на болниците, те също нямат никакви средства да ни платят и тогава не можем да купуваме нови устройства. Този порочен кръг трябва да бъде разкъсан", каза той за SETimes. 
						Милан Кнежевич от асоциацията на МСП заяви, че фирмите срещат няколко основни проблема в дейността си. 
						"Тези проблеми са предимно сивата икономика, неликвидността, защото държавата дължи на икономиката 1,4 млрд. евро, липсата на структурни реформи, високите данъци и такси", каза Кнежевич за SETimes. 
						"От 106 000 [МСП] в Сърбия 31 000 са на загуба, 26 000 са с блокирани сметки и 28 000 са изпаднали от ДДС регистъра, защото оборотът им е спаднал рязко. Ако това продължава, няма бъдеще за сръбската икономика", каза Кнежевич 
						"Зад тези числа стои агонията и драмата на 60 000 семейства. Дразнещото е, че никой не осъзнава, че държавата извлича много повече ползи от дейността на предприятията, отколкото самите им собственици", посочи Кнежевич. 
						Официалните данни сочат, че черният пазар в Сърбия "поглъща" цели 1 млрд. евро на година от неплатен ДДС, а още 1,5 млрд. евро не влизат в бюджета заради други данъци и такси. 
						В опит да помогне на икономиката правителството издаде наредба, която въвежда краен срок за плащане на държавните такси в рамките на 60 дни. Наредбата ще препрограмира сегашните задължения на държавата, които са общо 100 млн. евро, 40% от които са дългове към икономиката. 
						Икономическата анализаторка Марица Вукович смята, че този ход не е достатъчен, защото дългосрочното възстановяване на икономиката изисква радикални промени. 
						"Сърбия трябва например да ограничи черния пазар. Около 30% от населението в трудоспособна възраст обаче работи в сивия сектор и никой не е готов да се справи с този проблем преди изборите. Държавата следователно ще трябва да помогне на икономиката през следващата година, но истинското възстановяване е невъзможно без драматични промени", каза Вукович за SETimes.

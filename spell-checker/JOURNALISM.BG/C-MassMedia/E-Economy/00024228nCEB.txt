Подновяването на пътищата в Албания ще даде тласък на икономическия растеж и на туризма
		15/10/2007
		Комунизмът и дългогодишният преход оставиха на Албания абсолютно неадекватна пътна инфраструктура. Полагат се големи усилия с помощта на международни донори това положение да се подобри. 
		От Ерлис Селимай за Southeast European Times в Тирана – 15/10/07 
 
		 
			
В Албания в момента се осъществяват много проекти за преустройство на пътищата. [Архив]
			Албания се превърна в строителна площадка. Балканската страна полага големи усилия, за да подобри пътната си инфраструктура след десетилетия изолация и дълъг период на преход. Бившият комунистически режим я остави с лоша пътна и магистрална мрежа. През 17-те години след възстановяването на демокрацията, инфраструктурата все още не е приведена към европейските стандарти. Това трябва да се промени особено сега, когато страната се стреми към членство в ЕС. 
			Общо Албания има около 18 000 км пътища, от които 3 636 км са национални пътища. През последните няколко години правителството инвестира в строежа на национални магистрали от изток на запад и от север на юг. Според финансовия министър Ридван Боде, от 800 милиона долара, определени за държавни инвестиции през следващата година, повечето ще бъдат изразходвани за подобряване на пътната мрежа. 
			Един от големите проекти, който се осъществява в момента, е строежът на магистралата Дурес-Кукеш-Морине. Тя започва в Дурес, главното албанско пристанище, на 35 км от Тирана, и свършва в Морине, на повече от 200 км североизточно от столицата. Проектът, който също включва 7 км тунел, се осъществява от турско-американския консорциум "Бехтел-Енка". 
			 Понастоящем пътуването от Дурес до Кукеш отнема шест часа. Новият 170 км път ще служи за връзка и с Косово. След като бъде завършен, пътуването ще отнеме само два часа. 
			"Целта е да се подобри потока на трафика, да се намалят транспортните разходи и да се намали броя на катастрофите" твърдят източници от Министерството на транспорта. 
			През септември обаче проектът се оказа в центъра на разгорещен политически дебат, след като няколко висопоставени длъжностни лица, свързани с него, бяха арестувани по обвинения в корупция. Заместник-министърът на транспорта Николин Джака, генералният директор на пътищата Башким Камбери и други служители в транспортното министерство са изправени пред обвинения за манипулиране на търговете. 
			
Магистралата Дурес-Кукеш-Морине е в центъра на корупционния скандал. [Албанското правителство]
			Повечето от арестуваните членуват в Християндемократическата партия, която участва в управляващата коалиция на премиера Сали Бериша. Сега, когато прокурорите твърдят, че те също желаят да разпитат външния министър Лулзим Бериша, чийто предишен пост бе в транспортното министерство - скандалът може да засегне и най-високите етажи на сегашната администрация. 
			Скандалът не спря строителството и магистралата все още се очаква да бъде завършена до 2009 г.. 
			В началото на този месец Бериша бе в Съединените щати, където получи нови обещания за подкрепа от страна на Световната банка. По-специално банката обеща да подкрепи план за строежа на второстепенни пътища, както и на магистралата Дурес-Морине. 
			"Смятаме, че този проект [Дурес-Mорине] е много важен както за Албания, така и за Косово", заяви директорът на Световната банка за Югоизточна Европа Орсалия Каланцопулос. 
			Друг приоритет е участъкът в Албания на Коридор 8, един от десетте Трансевропейски коридори, целящи да улеснят обмена на стоки, хора, петрол и други енергийни доставки сред страните-членки на ЕС, балканските държави и Централна Азия. Освен че имат за цел да ускорят икономическото и търговско развитие, смята се, че тези коридори ще помогнат за подобряването на стабилността в регион с дългогодишни проблеми. 
			Коридор 8 свързва Адриатическо и Черно море. Той тръгва от италианските пристанища Бари и Бриндизи и свършва в Бургас и Варна в България. По пътя той минава през Дурес, Тирана, Скопие и София. Три участъка сега се строят в Албания - Либражд-Кафе Тане, Лушне-Фиер и Леван-Вльора. 
			Правителството също възнамерява да продължи осъществяването на магистралата север-юг. Известна и като транспортен коридор Адриатическо-Йонийско море, тя ще бъде част от по-голяма регионална магистрала, свързваща Хърватия с Гърция по крайбрежието. Албания строи три сегмента: Леван-Тепелене, Тепелене-Гирокастер и Шкодер-Хан и Хотит. 
			"Това са сегменти, които ще получат основните средства от бюджета. С новата стратегия целим да ускорим ритъма на инвестициите за периода 2007-2008 г.," заяви Боде. 
			Според длъжностни лица големите проекти като Дурес-Морине, Коридор 8 и транспортният коридор Адриатическо-Йонийско море - трябва да бъдат завършени до 2010 г. Дотогава Албания ще има около 759 км магистрали, свързващи я с нейните съседи. 
			
Новото летище в Тирана бе открито през март. [Гент Шкулаку]
			Освен Световната банка, международните донори, участващи в обновяването на пътната мрежа на Албания, включват ЕС, ЕБВР, Централноевропейската инициатива, правителствата на Италия,САЩ, Албания и Гърция, както и Европейската инвестиционна банка и Банката на Кувейт. 
			Пътищата не са единственият голям инфраструктурен проблем, който Албания трябва да реши. Албанците искат да видят страната си като туристическа дестинация и разчитат на възможностите й на една от все още неоткритите страни в Европа. Това обаче изисква модернизиране на съоръженията. Електричеството е нестабилно, а хотелите са недостатъчни. 
			Посетителите в страната поне се радват на впечатляващо гостоприемство. Напълно подновеното международно летище в Тирана бе завършено през март. Новият терминал със сложен архитектурен дизайн има капацитет да обработва повече от милион пътници годишно. Терминналът не само поставя нов стандарт по отношение на функционалността, но също и по отношение на архитектурата в Албания и представлява специален принос за обновяването на града. 
			Летището в Кукеш се очаква да бъде открито в началото на 2008 г. и да стане второто гражданско летище в Албания. По-рано тази година италианското правителство обеща, че ще помогне за построяването на летището в Гиркоастра. Летището ще функционира едновременно като гражданско и като военно. 
			Понастоящем се провеждат две проучвания за летища във Вльора и Корча. Планът за летище в Саранда е завършен, но досега няма инвеститор, който да вложи пари в строежа. 
			Според "Глоуб енд Мейл" от Торонто понастоящем Албания заема едва 0,1 % от дела на туризма в Европа. Може да минат години, преди страната да може да подобри значително тази цифра, макар че необходимите стъпки вече са предприети. Междувременно сега туристите, които все пак посещават Албания, се запознават с нейните богатства, които някой ден може би ще придобият по-широка известност.

Гръцки банки се сливат
					31/08/2011
					Две банки в Гърция се сливат, за да създадат една от най-големите финансови институции в региона. Други бизнес новини: американският кабелен оператор Челомeдия (Chellomedia) придоби 40% от О Би Ен (OBN) в Босна и Херцеговина.
					 
						
Юробанк И Еф Джи (Eurobank EFG) има клонове в България, Кипър, Румъния и Сърбия. [Reuters]
						Две от най-големите гръцки банки -- Алфа Банк и Юробанк И Еф Джи -- потвърдиха в понеделник (29 август), че ще се слеят чрез размяна на акции, като така ще създадат една от най-големите финансови групи в региона с активи на стойност 146 милиарда евро. Катарски фонд също ще участва в новата банка, която ще се нарича Алфа-Юробанк. Двете финансови институции имат 1300 клона в осем страни, както и силни пазарни позиции в България, Кипър, Румъния и Сърбия. 
						*** 
						
						Румънското министерство на околната среда потвърди в неделя (28 август), че представители на ООН временно са прекратили правото на страната да търгува със зелени сертификати, което може да ѝ донесе загуби на стойност стотици милиони евро. Решението е взето поради нарушения на правилата на Протокола от Киото за докладване на емисиите.
						*** 
						Компания, регистрирана в Австрия и собственост на втората по големина банка в Русия, ВТБ, е единственият кандидат за българския държавен производител на цигари Булгартабак. От Бе Те Инвест (BT Invest) са предложили да платят 100,1 милиона евро за 79,8% от компанията. Булгартабак контролира 34% от българския пазар на цигари и има две работещи фабрики. 
						*** 
						Част от албанския
						т дълг към Италия ще бъде отделен в специална сметка и ще бъде използван за проекти за развитие в приоритетни сектори в страната. За това са се договорили финансовият министър Ридван Боде и италианският посланик в Тирана Саба Д'Елиа. Според сделката до 20 милиона евро от заемите ще бъдат използвани за подобряване на образованието, здравеопазването и заетостта.
						*** 
						Американският кабелен оператор Челомидия (Chellomedia) придоби 40% от водещия ефирен телевизионен канал О Би Ен (OBN) на Босна и Херцеговина срещу 10,76 милиона евро. О Би Ен е основан през 1996 г. от Службата на върховния представител и ЕС. Телевизията стана частна собственост през 2000 г, когато беше придобита от хърватския предприемач Иван Чалета. 
						*** 
						В Турция се наблюдава бум на заетостта в електронната търговия, сочат данни на водещата платформа за човешки ресурси в страната Kariyer.net. През първите осем месеца на годината броят на наетите в сектора почти се е утроил в сравнение със същия период на миналата година, като е достигнал 2000 души. Най-популярните длъжности са мениджър, търговски представител, софтуерен разработчик, счетоводител, системен администратор, съветник, специалист по продажбите и експерт по интернет маркетинг. 
						
						(Различни източници -- 24/08/11-31/08/11)

Бизнес: Банковият сектор в Албания е отбелязал успехи през 2006 г.
					27/04/2007
					Годишен икономически доклад посочва, че банковата система в Албания е работила добре, но отбелязва липса на напредък в строителството и селското стопанство. Още от седмицата: България изплати авансово 230 млн. евро на МВФ. 
					 
						
Управителят на албанската централна банка Ардиан Фулани. [Гети Имиджис]
						Управителят на албанската централна банка Ардиан Фулани представи доклад за икономическото развитие през 2006 г. В него се посочва, че банковата система в страната е работила добре и е осигурила силна подкрепа за икономическата дейност. Фулани обаче посочи, че през миналата година не е имало съществен напредък в строителството и селското стопанство. 
						*** 
						
Босна и Херцеговина (БиХ) е привлякла около 475 млн. евро чужди инвестиции по време на първите четири месеца на тази година, съобщи Агенцията за насърчаване на чуждите инвестиции. Тя добави, че тази сума може да се увеличи с още 630 млн. евро, когато се прибавят очакваните постъпления за "Телеком Сръпске". 
						*** 
						
Maкедонската стоманодобивна компания "Макстил" огласи новата си инвестиционна програма за 22,5 млн. евро, насочена към модернизиране на производствените съоръжения и въвеждане на нови, екологични технологии. Средствата ще бъдат осигурени чрез кредит, предоставен от местната Стопанска банка и нейния собственик, гръцката Национална банка. 
						 *** 
						
България изплати авансово около 230 млн. евро от дълга си към МВФ, като така изпълни задълженията си към Фонда. След това плащане външният държавен дълг на България ще намалее с почти един процентен пункт до 15,8 % от БВП, а целият държавен дълг ще бъде около 21,5 % от БВП. 
						*** 
						
Хърватското правителство се съгласи да не продава никакви компании от държавните Хърватски железници без изричното одобрение на профсъюзите, съобщи министърът по морските въпроси, туризма, икономиката и развитието Божидар Калмета. Той каза, че няма да се предприемат по-нататъшни стъпки за денационализация на странични дейности на железопътната компания, ако те не отговарят на исканията на профсъюзите. 
						*** 
						
Гръцкият парламент ратифицира на 25 април споразумението за строителство на нефтопровода "Бургас-Александруполис". Според документа, подписан от България, Гърция и Русия на 15 март в Атина, нефтопроводът ще бъде с капацитет между 35 и 50 млн. тона годишно, като се очаква строителните разходи да бъдат между 700 млн. и 1 млрд. евро. 
						*** 
						
Румънският кабинет реши да измени закона за оспорваната такса за първа регистрация на автомобили след искане от страна на Европейския съюз за хармонизиране на националните закони с тези на Съюза. Старият закон предвиждаше такси от 140 до 7000 евро за по-стар автомобил с цел в страната да не влизат коли, закупени на старо. 
						
 (Различни източници – 20/04/07-27/04/07)

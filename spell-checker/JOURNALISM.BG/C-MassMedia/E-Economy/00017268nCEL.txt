Сърбия уволни заместник-управителя на централната банка 
					17/01/2006
					 
						БЕЛГРАД, Сърбия и Черна гора -- Заместник-управителят на централната банка на Сърбия бе уволнен в понеделник (16 януари), след ареста му по обвинения в корупция миналата седмица. Управителният съвет на банката заяви в декларация, че това решение не трябва да влияе на воденото в момента разследване срещу Деян Симич. Той е обвинен, че е приел подкуп от 100000 евро, за да върне лиценз на банкрутирала банка. Висш функционер на Социалистическата партия на Слободан Милошевич бе арестуван за уреждане на сделката. 
						Други новини -- Сръбските власти внесоха обвинение срещу собственика на "Мобтел" Сретен Карич и главния изпълнителен директор на компанията Олга Жилович за незаконни бизнессделки. Двамата са закупили 79 луксозни апартамента в Белград от името на "Мобтел" и след това са ги препродали на роднини на Карич за малка част от цената. Прокурорите твърдят, че сделката е в ущърб на останалите акционери на "Мобтел" и е струвала на държавата близо 3 млн. евро заради неплатени данъци. (Данас, Блиц - 17/01/06; AП, Интерфакс, Танюг, РТС, Бета - 16/01/06)

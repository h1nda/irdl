Световната банка постави Хърватия, Македония и България сред първите в своята класация за най-успешни страни реформаторки
					26/09/2007
					Страните от Източна Европа и бившия Съветски съюз са провели най-много реформи през 2006-2007 г., отчете Световната банка в годишния си доклад.
					(Световна банка, АП, Ройтерс, АФП, ДПА - 26/09/07)
 
					 
						
В доклада се посочва, че Хърватия е една от страните с най-добър бизнесклимат. [AФП]
						Благодарение на икономическите реформи, осъществени между април 2006 г. и юни 2007 г., Източна Европа и бившият Съветски съюз изпревариха Източна Азия по отношение на лекотата на правене на бизнес, се казва в нов доклад на Световната банка, публикуван в сряда (26 септември). Някои страни от региона са задминали много западни икономики в тази област, се казва още в него. 
						Три балкански страни - Хърватия, Македония и България - бяха посочени сред първите десет най-успешни реформаторки в петия годишен доклад на Банката “Правене на бизнес”. Групата, която се оглавява от Египет и включва още Гана, Грузия, Колумбия, Саудитска Арабия, Кения и Китай, е извършила близо една пета от всичките 200 реформи за улесняване на бизнеса, въведени в 98 от изследваните 178 икономики през 2006-2007 г. 
						"Резултатите показват, че когато правителствата облекчават регулациите за бизнеса, повече предприемачи се заемат с бизнес," каза Симеон Джанков, водещ автор на доклада. "Източна Европа стана свидетел на бум в регистрирането на нови фирми, който съперничи на бързия ръст в Източна Азия в миналото." 
						Хърватия е сред десетте най-добре представили се страни за втора поредна година благодарение на усилията за подобряване на условията за откриване и закриване на фирми, регистриране на имоти и получаване на кредит - четири от 10-те изследвани области в доклада. 
						"Преди две години регистрирането на имот в Хърватия отнемаше 956 дни. Сега срокът е 174 дни," посочва Банката. 
						Все още далеч зад Сингапур - най-благоприятната за бизнес страна в света - Хърватия сега заема 97-о място в света, подобрение в сравнение със 124-ото й място през миналата година. 
						Македония, която реализира реформи за ускоряване на регистрацията на дружества, облекчаване на лицензионния режим и намаляване или опростяване на данъците, се е придвижила нагоре със 17 места и заема 75-о място в тазгодишната ранглиста. 
						България - 10-а в листата най-успешните страни реформаторки - се открои като лидер сред страните от Югоизочна Европа (ЮИЕ) по отношение на лекотата на правене на бизнес и сега заема 46-о място в листата. Реформите в областта на издаването на лицензи, плащането и налагането на спазване на договорите позволи на страната да се придвижи нагоре с девет места. 
						От другите страни от ЮИЕ Румъния, Турция и Гърция също са се придвижили нагоре в ранглистата, за разлика от Албания, Босна и Херцеговина (БиХ), Черна гора и Сърбия, които са слезли надолу по скалата. 
						Румъния е на 48-о място, Турция е на 57-о, а Гърция на 100-о. От трите страни Турция е отбелязала най-голям напредък и се е придвижила нагоре с 34 места. 
						България и Румъния, които станаха членки на ЕС през януари, са изпреварили четири по-стари членки на Съюза - Италия, Словения, Чехия и Гърция. 
						Както изглежда, Сърбия е забавила темпа на реформите и сега заема 86-о място измежду 178 страни в света, в сравнение с 68-ата си позиция миналата година. В доклада на Банката за 2005 г. държавният съюз Сърбия и Черна гора бе на първо място сред страните, направили най-много за подобряване на бизнесклимата. 
						Албания е на последно място сред страните от ЮИЕ. Сега тя заема 136-о място, с 16 позиции по-долу от мястото, което й бе определено миналата година. Черна гора е на 81-о място, а БиХ - на 95-о. 
						Освен Сингапур, останалите 24 страни, смятани за най-благоприятни места за правене на бизнес, са Нова Зеландия, Съединените щати, Хонконг (Китай), Дания, Обединеното кралство, Канада, Ирландия, Исландия, Норвегия, Япония, Финландия, Швеция, Тайланд, Швейцария, Естония, Грузия, Белгия, Германия, Холандия, Латвия, Саудитска Арабия, Малайзия и Австрия.

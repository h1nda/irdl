Икономически преглед
20/06/2003
Преглед на бизнес и икономическите новини от Балканите след 13 юни.
(Различни източници -- 13/06/03 - 20/06/03)
 
 
Преглед на бизнес и икономическите новини от Балканите след 13 юни:
Американски компании изразиха интерес да участват в проекта за изграждане на нефтопровода Бургас-Александруполис, съобщи българският министър на регионалното развитие Валентин Церовски. Нефтопроводът, който се очаква да струва 600 млн. дол., ще транспортира нефт от Русия за Гърция.
***
Германската банка HVB стана собственик на мажоритарния пакет акции на Сентрал Профит Банка Сараево, която е четвъртата по големина банка в Босна и Херцеговина . Банката, чиито активи възлизат на 186 млн. евро, ще бъде напълно интегрирана в структурите на групировката HVB до юни 2004 г.
***
Съветът на министрите на Босна и Херцеговина започна преговори с ЕС за получаване на 20 млн. евро помощ за фискалните реформи. Правителството ще изплати заема след 15 г. при гратисен период 10 г.
***
В края на май излишъците в основния бюджет на Турция са достигнали 6.53 млрд. дол., според данни на министерството на финансите, оповестени на 16 юни. Бюджетният дефицитът в годишно изражение е 15.31 млрд. дол, достигайки половината от разчетените за годината 31.74 млрд. дол.
***
Хърватската фармацевтична компания Плива обяви продажбата на своята дъщерна фирма Ветерина, която е производител на ветеринарни продукти. Делойт и Туш ще бъде съветник по продажбата в сделката.
***
Бордът на изпълнителните директори на Световната банка одобри заем от 74.3 млн. евро за проекти в електрическия сектор на Румъния. Главни получатели на помощта ще бъдат електропреносната фирма Транселектрика, органът, контролиращ електрическия пазар АНРЕ, и електрооператорът ОПКОМ.
***
Албанската държавна енергийна компания КЕШ не постигна заданието на Световна банка за 92-процентно събиране на таксите за електричество. Компанията успя да събере само 80% от таксите за периода от януари до май.
***
Европейската инвестиционна банка одобри кредит от 90 млн. евро за реконструкция на пътища в Белград. Кредитът ще бъде изплатен за 20 години при петгодишен гратисен период.

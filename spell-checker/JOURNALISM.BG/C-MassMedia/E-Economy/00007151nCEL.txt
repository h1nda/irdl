Световната банка приветства продължаващото икономическо възстановяване в Турция, но призовава към по-нататъшни реформи
02/06/2003
Висш представител на Световната банка, който обсъжда в Анкара националната икономическа програма, отбеляза приемането на ключови мерки, но призова към ускорение на реформите.
( АФП, Ройтърс, НТВ, Анадолска агенция, Световна Банка - 31/05/03)
 
 
Турция би могла да получи заеми на стойност до 4.5 млрд. щ.д. от Световната банка в рамките на стратегията за подпомагане на страната за периода 2004-2006 година, посочи в събота (31 май) вицепрезидентът на СБ за Европа и Централна Азия. Като изрази удовлетворението си от икономическото възстановяване и намаляването на инфлацията в Турция, Йоханес Лин призова към ускорение на структурните реформи. След разговорите си в Анкара той каза, че отпускането на 1.3 млрд. щ.д. зависи от напредъка в няколко ключови области през следващия месец.
Лин бе в Турция, за да обсъди националната икономическа програма, както и текущата и бъдеща помощ от банката. По време на престоя си той се срещна с редица висши представители, включително държавния министър Али Бабаджан, вицепремиера Абдулатиф Сенер, министъра на финансите Кемал Унакитан и др.
Лин отбеляза приемането на ключови мерки, включително първия етап от данъчната реформа и прилагането на Закона за обществените поръчки. Той приветства плановете за ново законодателство, насочено към пълно институционализиране на директните субсидии за фермерите, както и очакваните реформи в други области, включително системата за социално осигуряване, управлението на публичните финанси и приватизацията.
Освен това той насърчи бързото приемане на закони, които да облекчат преките чуждестранни инвестиции и създаването на Агенция за насърчаване на инвестициите. За да бъдат успешни реформите, Турция трябва да поддържа силни и независими регулаторни органи, каза Лин.
По-нататъшният напредък в горните области през юни би позволил приключването на преговорите по два заема от съответно 375 и 900 млн. долара, добави той.
Междувременно турският премиер Реджеп Тайип Ердоган заяви през уикенда, че политическата стабилност е позволила на страната му да поеме по правилния път. " Ще постигнем целите си в икономиката. Ще отведем Турция там, където нашият народ даже не е и мечтал."
Новата стратегия на банката за подпомагане на Турция ще се съсредоточи в четири области: макроикономиката и управлението, развитието на човешките ресурси и социалното развитие, създаването на привлекателен бизнес климат, както и опазването на околната среда и предотвратяването на бедствия и аварии. Според Лин стратегията вероятно ще бъде финализирана през лятото.
Междувременно МВФ приключи петия преглед на стенд-бай споразумението с Турция в размер на 17 млрд. долара, като предупреди, че структурните реформи в някои области се забавят и призова страната да приложи изцяло своята икономическа програма. Прогнозираните 5-процентен икономически растеж и 20-процентна инфлация са все още постижими, подчерта Фондът. Очаква се до края на юни да бъде обсъдено отпускането на нов кредитен транш в размер на 500 млн. щ.д. от оставащите 3 млрд. в рамките на стенд-бай споразумението.

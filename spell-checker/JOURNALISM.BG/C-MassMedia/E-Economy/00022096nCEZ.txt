Бизнес: Предложение за икономическа помощ за Косово след определянето на статута
					30/03/2007
					Косово ще се нуждае от помощ от 1,5 млрд. евро за възстановяване на икономиката и изплащане на дълга от югославската ера, каза еврокомисарят по разширяването Оли Рен. Още новини от седмицата: Световната банка одобри инвестиционен заем от 23 млн. евро за Македония. 
					
 
					 
						
Еврокомисарят по разширяването Оли Рен. [Гети Имиджис]
						Помощ до 1,5 млрд. евро може да е необходима за Косово през първите три години след определянето на статута, каза еврокомисарят по разширяването Оли Рен пред Европейския парламент в Брюксел. Той каза, че тези средства ще са необходими най-вече за икономическо възстановяване и развитие и покриване на дела на Косово от дълговете на бивша Югославия. 
						*** 
						Държавната Хърватска банка за възстановяване и развитие (ХБВР) обяви печалба за 24,4 млн. евро през 2006 г., което е с 5,6 % повече спрямо предишната година. Кредитният портфейл на хърватската банка възлиза общо на около 1,1 млрд. евро към края на 2006 г. Повечето заеми са отпуснати на частни корпорации. 
						*** 
						Европейската комисия (ЕК) заяви, че ще заведе дело срещу Гърция пред Европейския съд заради отказа на страната да изпълни разпореждане на съда от 2005 г. относно електронните медии. Гърция не е осъществила либерализация на пазара на медийните услуги в съответствие със законите на ЕС за конкуренцията, твърди ЕК. 
						*** 
						Управителният съвет на Световната банка одобри Втория програмен заем за развитие за Македония. Заемът от 23 млн. евро ще подпомогне действията на правителството за подобряване на инвестиционния климат и укрепване на управлението в публичния сектор. 
						*** 
						Европейската инвестиционна банка (ЕИБ) съобщи, че ще даде назаем още 50 млн. евро за възстановяване на пътищата в Босна и Херцеговина след заема от 40 млн. евро, договорен през 2006 г. за възстановяване на пътната мрежа в Република Сръбска. Новият заем ще помогне за възстановяването на тротоари, настилки, както и за укрепителни и допълнителни работи по основната и регионална пътна мрежа. 
						*** 
						Служители от румънската петролна компания "Ромпетрол" водят преговори с шест компании, които искат да придобият миноритарен дял чрез увеличаване на капитала. Ще бъде избрана само една компания, обясни главният изпълнителен директор на "Ромпетрол" Дину Патричиу. 
						*** 
						Двадесет и седемте финансови министри от Съвета по икономически и финансови въпроси на ЕС препоръчаха България да се стреми да постигне бюджетен излишък през 2007 г., който да е по-висок от планираните 0,8 % от БВП. България бе посъветвана да ограничи разходите към края на годината, за да гарантира по-стабилна макроикономическа среда. 
						
(Различни източници -- 23/03/07-30/03/07)

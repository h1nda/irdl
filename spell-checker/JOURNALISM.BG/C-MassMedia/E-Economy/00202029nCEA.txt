Бюджетът на Косово се оказва трудно контролируем
					07/11/2011
					Ако Прищина не съумее да наложи фискални ограничения и да спре широко разпространеното лошо ръководство, това ще доведе до раздуване на дефицитите, казват експерти.
					От Линда Карадаку за Southeast European Times от Прищина -- 07/11/11
 
					 
						
Косово се нуждае от "твърд ангажимент на централно равнище, постоянство и съгласуваност по отношение на разходването на обществени средства", смята главният одитор на страната. [Ройтерс]
						Докато Косово среща затруднения при контролирането на бюджетния си дефицит, анализатори и политически организации продължават да предупреждават да се внимава с т.нар. от тях климат на широко разпространено лошо финансово управление. 
						"В Косово има много благоприятен [климат] за длъжностни лица, които умишлено или неумишлено влизат в публичните институции само за да се обогатяват чрез злоупотреба с обществени средства," каза Мерита Мустафа от Косовския демократичен институт (КДИ), местната точка за контакт на "Трансперънси Интернешънъл". 
						Според КДИ виновни за това са слабите механизми на държавен контрол заедно с липсата на интерес у политическите лидери за реформи. 
						Подобни опасения бяха посочени в последния доклад на главния одитор на Косово Лаге Олофсон. 
						В доклада, публикуван през август и обхващащ фискалната 2010 година, се казва че е налице "необходимост от твърд ангажимент на централно равнище, постоянство и съгласуваност по отношение на разходването на обществени средства". 
						"Бюджетните организации се нуждаят от повече указания, примери за добри практики и други форми на подкрепа в тези области," се казва още в него. 
						Според Мустафа констатациите в доклада изглежда като цяло се пренебрегват, без да се наблюдава реакция от властите в Прищина. 
						Това, казва тя, създава впечатлението, че "дори и хора на високи постове също са замесени в злоупотреби и са безразлични към лошото управление на парите на данъкоплатците." 
						Косовският анализатор Ибрахим Редежепи казва, че проблемът е в това, че главният одитор докладва за липса на изпълнителна власт. Законодателите, добавя той, също не помагат особено. 
						"Парламентът няма механизъм, с който да наложи на институциите или на правителството да направят по-задълбочена оценка на констатациите на одитора, да открият онези, които са допуснали грешки или са нарушили критерии, и да вземат конкретни мерки," каза Реджепи за SETimes. 
						Повечето нарушения продължават с години и са свързани с процедурите по обществени поръчки, каза той. 
						Александър Лумези, главен прокурор в окръжния съд на Прищина, е обещал да разгледа констатациите. "Ние ще сътрудничим на държавната прокуратура и ако има елементи на наказуеми действия, ще се занимаем с тези случаи," е казал Ламези през юли според косовския новинарски сайт "Економисти". 
						Хасан Претени, ръководител на Косовската агенция за борба с корупцията, каза, че специфичните подробности от доклада на главния одитор ще бъдат разгледани от неговатa агенция, особено по-сериозните нарушения. 
						"Има място за съгласувани действия с останалите прокуратури [по окръзи]; много е важно да не се допуска дублиране в разследванията," каза Претени пред местните журналисти. 
						Медийни репортажи съобщават, че дефицитът през 2012 г. може да достигне 160 млн. евро. Според всекидневника "Зъри" правителството е предвидило бюджет от 1 361 000 000 евро, но може в крайна сметка да изхарчи 1 520 000 000 евро. 
						Някои добри новини все пак произлязоха от срещата миналия месец между представители на косовското правителство и Координационната служба на ЕК в Прищина. Правителството докладва, че бюджетният дефицит на Косово за 2011 г. ще бъде по-малък от очаквания. 
						"Комисията приветства факта, че изпълнението на бюджета през 2011 г. се очаква да доведе до бюджетен дефицит, по-малък от първоначално запланувания в размер на 3,4 % от БВП до края на годината. Това се дължи основно на непредвидените икономии от 60 млн. евро за разходи и някои допълнителни еднократни приходи," заяви ЕК.

Икономически преглед
06/06/2003
Преглед на бизнес и икономическите новини от Балканите след 30 май.
(Различни източници -- 30/05/03 - 06/06/03)
 
 
Преглед на бизнес и икономическите новини от Балканите след 30 май:
Данните, оповестени от Държавния статистически институт на 4 юни, сочат, че се запазва тенденцията на нарастване на безработицата в Турция. Тя достигна 12.3% в първото тримесечие на 2003 г., като нарасна от 11% през последното тримесечие на 2002 г. Междувременно потребителските цени се увеличиха с 1.6% през май.
***
Австрийската компания Мобилком придоби нови 19% от капитала на хърватския ГСМ оператор ВипНет, увеличавайки дела си на 99%. Мобилком закупи новия дял от Уестърн Уайърлес Интернешънъл по необявена цена на 4 юни. Всекидневникът Вечерни Лист държи останалия 1% от собствеността на ВипНет.
***
Хърватско-руски бизнес форум се проведе в Загреб на 4 юни. Бизнесмени и представители на правителството от двете страни обсъдиха въпроси на двустранното икономическо сътрудничество, а също и големи международни проекти.
***
Преките чуждестранни инвестиции в България през първото тримесечие достигнаха 181.5 млн. дол., което е увеличение с 44% в сравнение със същия период на 2002 г. Най-голям дял от инвестиции -- 19.1% -- имат инвестициите от Холандия, следвани от тези от Великобритания и Италия.
***
Международната кредитна агенция Мудис повиши рейтинга на България за облигации в чужда валута с две степени на Ва2. Тя също вдигна с две степени - на Ва3, рейтинга на банковите влогове в чужда валута. Според агенцията повишените оценки отразяват подобрените съотношения на дълга и перспективите за членство в ЕС.
***
ЕС започна изпълнението на програма за 2.5 млн. евро в Македония в подкрепа на политиката на правителството в областта на трудовата заетост. Средствата ще отидат за развитие на национална стратегия за трудовата заетост и план за действия за нейното изпълнение.
***
Световната банка преведе 17.1 млн. дол. на Македония в рамките на подписаното неотдавна кредитно споразумение за подобряване на управлението на обществения сектор. Заемът е със срок на погасяване от 35 години и гратисен период от 10 години и е предназначен за подпомагане на реформите в обществения сектор.
***
Директорите на двете най-големи нефтени компании на Гърция -- контролираната от държавата Хеленик Петролиъм (ЕЛПЕ) и нейния по-малък съперник от частния сектор Петрола -- одобриха проект на схема за сливане. Сделката ще позволи на ЕЛПЕ да се превърне в главен играч на пазара на Югоизточна Европа с притежаваните 4 рафинерии и годишно производство от 17 млн. тона, и с общ доход от около 4 млрд. евро
***
Федералното правителство на Босна и Херцеговина постигна споразумение с правителството на Република Сръбска относно план за преструктуриране на енергийния сектор. Представители на международните финансови институции изразиха подкрепа за инициативата, която е насочена към намаляване на загубите в енергийния сектор.
***
Албанският фонд за развитие ще отпусне 15.5 млн. дол. тази година за развитие на градските и селскостопанските райони. Средствата ще бъдат използвани за 136 нови проекта и 50 строителни обекта.

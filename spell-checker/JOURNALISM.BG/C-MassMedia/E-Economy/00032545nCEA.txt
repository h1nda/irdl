Новите европейски комисари ще се съсредоточат върху икономиката
					30/11/2009
					Ако бъде одобрена от Европейския парламент, новата Европейска комисия ще започне петгодишния си мандат в началото на февруари.
					(Найн о'клок - 30/11/09; АФП - 28/11/09; Европейска комисия, АФП, АП, Ройтерс, ДПА, ФТ, Би Би Си, Euobserver, EurActiv, РСЕ/РС - 27/11/09)
 
					 
						
Председателят на EК Жозе Мануел Барозу определи екипа като "идеалната комбинация от опит и ново мислене". [Гети Имиджис]
						Председателят на Европейската комисия (EК) Жозе Мануел Барозу обяви състава на своя следващ екип в петък (27 ноември), като изрази увереност, че през петгодишния си мандат новият изпълнителен орган на ЕС ще изведе Европа от икономическата криза. 
						"Въз основа на предложенията на държавите членки се опитах да създам колектив, който може да даде свежи идеи и нов импулс за справяне с най-големите предизвикателства, пред които се изправяме днес в Европа", заяви бившият португалски премиер на пресконференция в Брюксел. 
						Барозу, който пое поста като 11-и председател на EК през ноември 2004 г., спечели одобрението на Европейския парламент (ЕП) за втори петгодишен мандат на 16 септември. 
						"Убеден съм, че този колектив ще изиграе решаваща роля, като насочи Европа по пътя към възстановяване и устойчива социална пазарна икономика, която работи за хората", заяви той. Една от ключовите задачи на така наречения "кабинет Барозу II” "ще бъде да даде живот на новите възможности, предоставени от договора от Лисабон", който влиза в сила във вторник. 
						Предложените 26 комисари, девет от които са жени, трябва да бъдат одобрени от ЕП. 
						Освен работа по бюджета на 27-членния блок, който през 2008 г. възлизаше на 116 млрд. евро, отговорностите на Комисията включват съставяне на проекти за ново законодателство, както и гарантиране на съблюдаването на договорите и законите на ЕС от държавите членки. 
						Следващият изпълнителен орган на ЕС ще бъде съставен от представители на основните политически групи в Европа – 13 от тях, в това число Барозу, са от консервативната Европейска народна партия (ЕНП), осем са от Европейската либералдемократическа и реформистка партия (ЕЛРП), а шест са от лявоцентристкия Прогресивен алианс на социалистите и демократите (С&amp;Д). 
						Тринадесет от номинираните комисари са били членове и на миналата ЕК, но никой не е запазил същия ресор. 
						Бившият еврокомисар по разширяването Оли Рен ще поеме ресора икономически и финансови въпроси. Неговите нови отговорности ще бъдат да засили бюджетните правила на ЕС и да подобри съгласуваността на макроикономическите политики на блока. 
						Щефан Фюле, министър по европейските въпроси на Чешката република и бивш посланик в НАТО, ще заеме мястото на Рен. Фюле ще отговаря за разширяването и за политика на съседство на блока. 
						Друг желан пост се очаква да бъде поет от Дачиан Чолош от Румъния, който е предложен за следващ комисар в областта „Земеделие и развитие на селските райони“, а българският външен министър Румяна Желева ще отговаря за международните отношения и хуманитарната помощ. 
						Други две южноевропейски страни ще бъдат представлявани от жени в новата EК. Мария Даманаки от Гърция е предложена за следващ комисар по морските въпроси и рибарството, а бившия комисар по здравеопазването Андрула Василиу от Кипър ще поеме образованието, културата, многоезичието и младежта.

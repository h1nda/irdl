Финансовият министър повишава данъците, за да стимулира гръцката икономика 
					20/04/2005
					В опит да приравни икономиката към европейските стандарти гръцкото МФ повиши прекия данък върху продаваните стоки. Предприемачите изразяват остро недоволство, но правителството твърди, че не е имало друг изход. 
					От Василис Василиу за Southeast European Times в Атина – 20/04/05
 
					 
						
Гръцкият финансов министър Георгиос Алогоскуфис каза, че повишаването на ДДС е необходимо, за да се достигне целта за намаляване на националния дълг до 3% от БВП до края на 2006 г. [AФП]
						Като част от усилията на кабинета да приравни гръцката икономика към европейските стандарти, финансовият министър Георгиос Алогоскуфис повиши неотдавна ДДС от 18 на 19 %. Промяната влезе в сила от 1 април. Въпреки че министърът каза, че повишаването на ставката е необходимо за да се постигне целта за намаляване на националния дълг, тя обезпокои много предприемачи, които изтъкнха, че им е била дадена само една седмица, за да адаптират цените към новите условия. 
						Деловите среди изразиха силни възражения, въпреки че правителството понижи същевременно данъците за големите фирми от 35 % на 25 %, а от 25 % на 20 % за малките и средните предприятия. 
						Както опозицията, така и самата партия на Алогоскуфис Нова Демокрация разкритикуваха неочаквания характер на това действие. Макар да призна, че то би могло да има краткосрочен негативен ефект върху икономиката, Алогоскуфис заяви, че не е имал друг избор. Гърция е подложена на силен натиск от ЕС за намаляване на своя дефицит, който понастоящем е най-високият в Съюза, до 3 % от БВП до края на 2006 г. За да се постигне това, финансовото министерство ще трябва да събере 2 млрд. евро над първоначално планираните средства. 
						Брюксел никога нямаше да одобри програмата за овладяване на икономиката само чрез съкращения на публичните разходи, посочи Алогоскуфис. 
						Министерството на финансите обяви няколко мерки, насочени към подобряване на икономиката. В допълнение към съкращенията на разходите на енерго и водоснабдителните компании, министерството планира и мащабна операция за прекратяване на укриването на данъци. Поради безтговорно недеклариране на доходи или поради дейности на черния или сивия пазари Гърция заема едно от първите места в Европа по укриване на данъци. Местоположението на страната като кръстопът на три континента я превръща в привлекателен център за контрабанда на стоки. Сега министерството работи заедно с полицията, за да противодейства на нелегалния внос и да канализира вноса в съответните законови рамки, така че да могат да се събират данъци. 
						Във всекидневието на гърците навлизат нови данъци. Акцизът върху алкохола и цигарите ще се повиши - днес цигарите струват 80 евроцента, но ще поскъпнат на 1.40 евро. Държавата планира освен това да въведе данък върх недвижимото имущество, като новопридобитото имущество ща бъде обект на ДДС от 1 януари 2006 г. Акцизът върху горивата се планира да нарасне с 2-3% на литър, промяна, която ще се отрази върху сметките за отопление. 
						И на последно място, намаленият ДДС няма вече да се прилага на егейските острови. Това данъчно облекчение бе използвано като стимул за хората, които живеят там. 
						Алогоскуфис освен това заяви, че се надява инфлацията да не нарасне с повече от 1%, като прогнозите сочат, че тя ще достигне около 4% през април. Преглед, осъществен междувременно от Bank of Greece, констатира, че икономическото развитие в ключови браншове се забавя, като текстилната промишленост, туризмът, търговията, застрахователното дело и пътническото корабоплаване усещат най-остро това.

Несигурно икономическо бъдеще на Хърватия в ЕС 
					08/02/2012
					Работниците в някои сектори вече са застрашени от загуба на работата си заради намаляване на финансирането, но властите казват, че други сектори ще получат финансиране от ЕС като част от процеса на присъединяване.
					От Дражен Ремикович за Southeast European Times от Загреб -- 07/02/12 
 
					 
						
До окончателното присъединяване, получаването на средства от еврофондове по проекти за инфраструктура и развитие в Хърватия се повдигат много въпроси. [Ройтерс] 
						Въпреки че раздвижването на икономиката, което идва с членството в ЕС, намаля значително заради световната кредитна криза и нестабилното евро, Хърватия може да очаква, че ще извлече някои ползи, когато стане 28-ата членка на ЕС догодина. 
						След като стане членка, Хърватия ще има достъп до програмите за финансиране на ЕС, включително като партньорка в бюджета на Съюза. Бюджетът, който е 864 млрд. евро за периода 2007-2013 г., покрива разходите на държавите членки в сектори като земеделие, вътрешна политика, администрация и компенсации. 
						 "Хърватия ще се възползва от почти 700 млн. евро, обещани за втората половина на 2013 г., но ще трябва да установи подходящи системи за управление и контрол, за да има достъп до тези фондове", заяви за SETimes Анка Пандурару, пресаташе на Европейската комисия по политиката на разширяване и политиката на съседство. 
						Тя добави, че няма такси за влизане в ЕС. 
						"Хърватия ще трябва да внесе не повече от 267 млн. евро в европейския бюджет през 2013 г., т.нар. "собствени средства". В действителност се очаква сумата да е по-малка", заяви тя. 
						След присъединяването хърватският пазар ще се интегрира напълно с европейския, което ще даде на основните стоки за износ на Хърватия - транспортно оборудване, машини, текстилни изделия, химикали и горива - по-голям достъп до клиентите от ЕС. 
						 Освен това членството в ЕС може да помогне на Хърватия да подобри отрицателния си кредитен рейтинг BBB-, поставен от агенция "Фич", казват експерти. 
						 "Новият бюджет, който трябва да бъде приет до средата на февруари, ще бъде възлов момент за кредитния рейтинг", заяви за SETimes говорителката на министерството на финансите Саня Бач. 
						Все още не се знае колко пари ще трябва да внесе страната в бюджета на ЕС за периода 2015-2018 г., тъй като плащанията се определят индивидуално според БВП на всяка държава. 
						 "Идеята, че има много налични средства, от които [една новоприсъединила се към ЕС] държава може да тегли пари, е преувеличена. Европейските пари бяха налични преди 20 години, но тогава броят на държавите членки беше малък и от тези пари можеше да се тегли много. Днес тази каса е по-скоро празна, отколкото пълна. Условията за получаване на пари от европейските фондове са доста по-строги през последните години именно защото касата е по-скоро празна, отколкото пълна", заяви за SETimes Желко Ловринчевич, професор в загребския Икономически факултет и член на Института по икономика в Загреб. 
						Министерството на регионалното развитие възнамерява да кандидатства по проект за европейско финансиране на развитието на железопътната инфраструктура, управлението на отпадъците и заетостта. 
						 "Подготвят се много проекти, с които да се кандидатства за европейско финансиране. Освен инфраструктурните, има проекти за земеделието, опазването на околната среда и други", заяви за SETimes говорителката на министерството Иванка Дърмич. 
						Някои сектори обаче могат да пострадат. Хърватия възнамерява да приватизира общо шест корабостроителници до края на 2013 г. и се очаква около 1 500 работници в тях да загубят работата си. 
						"Фермерите със сигурност ще загубят при прехода, както и работниците в корабостроителниците; в тези два сектора ще има много уволнения. Положителен ефект обаче ще усетят промишлените сектори, произвеждащи електрически компоненти, автомобилни части и материали и други", заяви Ловринчевич за SETimes.
						Ведран Драгичевич, председател на Хърватския профсъюз на металурзите, каза за SETimes, че след присъединяването на Хърватия към ЕС ще има уволнения и в други сектори, като строителството, текстилната промишленост, но заяви, че профсъюзът ще се бори за правата на работниците. 
						"Няма да позволим процесът на присъединяване към ЕС да ни прекърши. Ще се борим, за да гарантираме, че някой ще се грижи за работниците", заяви Драгичевич.

Албания ще застрахова банковите сметки до 25 000 евро
					07/04/2009
					Албанското правителство увеличи почти петкратно лимита на застраховане на банковите депозити.
					От Йонилда Кочи за Southeast European Times от Тирана -- 07/04/09
 
					 
						
Албанските банки увеличиха сумите, които ще застраховат, с 450 %. [Архив]
						Миналия месец правителството предприе мерки за спиране на вълната от тегления на суми от банките от клиенти, търсещи по-високи застраховки за депозитите си в чужбина. Банковите сметки сега ще се застраховат, ако са до 25 000 евро – увеличение в сравнение с досегашните 5400 евро. 
						Според премиера Сали Бериша инициативата ще защити около 80 % от банковите сметки в страната. 
						"Тук те ще намерят по-сигурен подслон за парите си,” каза Бериша, насърчавайки албанците у дома и в чужбина да държат спестяванията си в албанските банки. 
						Над 900 000 емигранти работят в чужбина, основно в Италия и Гърция. Тъй като тези страни имаха по-високи максимални лимити за застраховане на депозитите, емигрантите нямаха особен стимул да разчитат на албанските банки. 
						Глобалната икономическа криза допълнително задълбочи проблема, като нарасна броят на разтревожените вложители, предпочели да изтеглят парите си. Към края на миналата година експертите започнаха да насърчават властите да повишат равнището на застраховане на депозитите. 
						Според съобщенията между края на септември и средата на декември миналата година около 8 % от депозитите са били изтеглени. Според „Ройтерс” общата сума на депозитите в страната е спаднала от 5,1 милиарда евро през септември 2008 г. на 4,7 милиарда евро към края на годината. 
						Албанската национална банка настоява, че независимо от тегленията банковата система на страната е вън от опасност. 
						"Тези тегления съставляваха малка част от балансите на търговските банки и не оказаха влияние върху надеждността на банковата система,” каза нейният управител Ардиан Фулани.

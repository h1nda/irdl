Отказът от сътрудничество има икономически последици за Сърбия 
					21/02/2005
					Оттеглянето на американската финансова помощ за Сърбия поради отказа на тази страна да сътрудничи с Хагския трибунал ще има съществени икономически последици. 
					От Давор Коникушич за Southeast European Times в Белград - 21/02/05
 
					 
						
Сръбският генерал Владимир Лазаревич (вляво) влиза в съдебната зала за първото си явяване пред МНТБЮ. [AФП]
						Миналия месец запасният генерал Владимир Лазаревич се предаде на Трибунала в Хага по повдигнати срещу него обвинения във военни престъпления. Те се обосновават с ролята му като командващ на югославските сили в Косово през 1999 г. Той е обвинен, че е направлявал експулсирането на 800 000 бежанци и убийството на най-малко 700 души. 
						Въпреки че сръбското правителство приветства предаването като начало на нова фаза от сътрудничеството с Хага някои критици посочват, че начинът, по който се е стигнало до това предаване, едва ли говори за фундаментална промяна в нагласите. Макар че Лазаревич е обвинен в тежки престъпления правителството му отдаде церемониални почести, които обикновено се полагат на официални лица или изтъкнати граждани. Когато Лазаревич най-сетне отлетя за Хага, сръбският министър на правосъдието го придружи.
						Политици от сръбското правителство казват, че отношението, демонстрирано към Лазаревич, което е обещано и на трима други запасни генерали, издирвани от Хага, е най-ефективният начин да се осигури тяхното предаване. 
						"Ако генералите бяха екстрадирани насила, правителството щеше да падне," заяви министърът по човешките права на Сърбия-Черна Гора Расим Ляич, който е ръководител на Националния комитет за сътрудничество с Трибунала в Хага. Кабинетът на Кощуница е зависим от мълчаливата подкрепа на социалистите на Слободан Милошевич, които заплашиха, че ще оттеглят подкрепата си, ако бъдат извършени арести и екстрадиции. 
						Въпреки това сръбските власти осъзнават, че отказът да се сътрудничи с Трибунала на ООН има огромна финансова и политическа цена. България и Румъния, страни, които повечето сърби възприемат като по-бедни и слаборазвити съседи, се приближават към членство в ЕС, докато Сърбия-Черна Гора е едва на етапа на проучване за подготвеността й за интеграция. 
						Позовавайки се на отказа от сътрудничество, САЩ суспендираха миналия месец помощ за Сърбия на стойност 10 млн щ.д. Въпреки че сръбската икономика отбеляза растеж от 6 % миналата година, според някои анализатори темпът на икономически растеж и на чуждестранните инвестиции би бил по-голям, ако правителството сътрудничеше със съда.
						"Хага е като сабя, опряна до гърлото ни," казва министърът на капиталовите инвестиции Велимир Илич. Много чуждестранни компании не желаят да поемат дългосрочни задължения в Сърбия, докато ангажиментът за сътрудничество с Хага остава неизпълнен. 
						Бившият сръбски министър на външните работи Горан Свиланович, който е твърд поддръжник на екстрадициите в Хага, посочи, че решението на Вашингтон е обица на ухото, която напомня, че международните задължения трябва да се изпълняват. "Правителството трябва да спре с търсенето на извинения за факта, че не прилага собствения си закон за сътрудничество с Трибунала в Хага," каза той. 
						Шефът на мисията на ОССЕ в Сърбия -Черна Гора Маурицио Масари заяви на властите в Сърбия, че този въпрос не може повече да се отлага. 
						"Зная, че мнозина се безпокоят относно някои проблеми, свързани със сигурността, но истинският въпрос е дали Сърбия ще бъде по-добре, ако сътрудничи частично и ако все още не е арестувала лица, обвинени във военни престъпления, или ако този проблем бъде решен, което би отворило пътя към бързо приемане в ЕС," каза Масари. "Сътрудничеството с Хагския трибунал е политическо условие, което трябва да се изпълни. "

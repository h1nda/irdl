Свободната икономическа зона е тест за привличане на чуждестранни инвестиции в Македония
06/10/2003
Македонското правителство обяви възобновяването на проекта за свободна икономическа зона като част от стратегията за привличане на преки инвестиции. Международният търг може да бъде обявен през този месец.
От Мария Лазарова за Southeast European Times в Скопие - 06/10/03
 
 
Бунарджик, свободната икономическа зона край Скопие, ще бъде предложена на международен търг още този месец, като Министерството на икономиката очаква да бъде обявен нов собственик до ноември. Възобновяването на този проект е част от стратегията на македонското правителство за привличане на преки чуждестранни инвестиции.
"Инвестициите в Македония представляват 16 до 18 % от БВП, което е много малко. Този дял трябва да нарасне, ако искаме да подобрим икономическите условия, " заяви министърът на икономиката Илия Поповски.
Дирекцията за свободните зони очаква първите инвестиционни договори за Бунарджик да бъдат подписани до края на годината, като тези договори трябва да допринесат за икономическото развитие и за създаването на нови работни места.
"Съществуват свободни зони в много държави от ЮИЕ и всички те са дали добри резултати. Местоположението на Бунарджик - в непосредствена близост до коридори 8 и 10 и международното летище - е благоприятно и чуждестранните инвеститори ще го използват в максимална степен," посочи шефът на дирекцията за икономическите зони Виктор Делов. "Привличането на преки чуждестранни инвестиции е стратегически приоритет на правителството, което се стреми да стимулира растежа, новите работни места, новите технологии, както и да подобри управлението на бизнеса в цялата страна."
Джеймз Брует, ръководител на екипа от експерти, които подготвят търга за Бунарджик, се надява ,че зоната ще започне да функционира през следващата година. Бунарджик е от по-голямо стратегическо значение както от географска, така и от икономическа гледна точка в сравнение с други местна в региона. "Вече се водят разговори с потенциални донори и клиенти на зоната и е налице интерес," каза Брует. " Някои инвеститори в промишлеността от Лондон вече проявиха интерес към инвестиране в зоната."
"Македония е поела водеща роля в сътрудничеството със съседните държави в областта на малките и средни предприятия, роля, която особено се уважава от ЕС, " заяви посланикът на ЕС в Македония Донато Киарини. "Това е причината за отпускането от ЕС на 17 млн. евро за развитие на демокрацията и икономиката."
Съгласно закона за свободните икономически зони имотите, принадлежащи към зоната, могат да бъдат давани под наем на инвеститор-основател за срок от 50 години, като е възможно договорът да се продължи за още 25 години. Освен пълното освобождаване от мита, клиентите на зоната ще бъдат освободени и от всички данъци. През първите десет години в зоната не се плащат нито данък печалба, нито данък върху собствеността.

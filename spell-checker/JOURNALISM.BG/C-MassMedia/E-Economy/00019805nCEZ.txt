Бизнес: Световната банка обеща на Македония още четири години подкрепа за реформите
					01/09/2006
					Световната банка обещава още четири години подкрепа за реформите в Македония. Още в деловите новини от тази седмица: австрийски енергиен консорциум проявява интерес към Босна и Херцеговина; Хърватия повишава промишления си растеж; България планира да наложи най-ниските корпоративни данъци в Европа.
					 
						
(От ляво на дясно) Представителят на Световната банка Сандра Блуменкамп, регионалният директор на Световната банка за Македония Орсалия Каландзопулос и премерът Никола Груевски се срещнаха в Скопие в четвъртък (31 август). [Томислав Георгиев]
						Регионалният директор на Световната банка за Македония Орсалия Каландзопулос се срещна с македонския премиер Никола Груевски в четвъртък (31 август) в Скопие. Банката обеща да подкрепя Македония през следващите четири години в прилагането на проектите за реформи във всички сектори. Основният акцент в сътрудничеството ще бъде върху селскостопанския сектор. Освен това Банката ще предостави финансова помощ за десетки проекти.
						*** 
						
Албанското министерство на транспорта обяви, че вероятно този месец ще финализира договорите си с американската компания "Бехтел" за строителството на магистрала от град Решен до съседно Косово. Проектът е на стойност 195 млн. евро и предвижда изграждането на 55 км магистрала с четири ленти. 
						*** 
						
Унгарската "ОТП Банк" подписа в сряда (30 август) споразумение за придобиването на 100 % дял в "Църногорска Комерциялна Банка" (ЦКБ) за 105 млн. евро. Очаква се сделката да бъде сключена в края на 2006 г. след одобрението на унгарските и черногорските власти. 
						*** 
						Сметната палата на Македония представи в понеделник (28 август) план за действие на новото правителство. Планът съдържа 26 инициативи за подпомагане на страната да ускори икономическия си растеж и да подобри жизнения стандарт.
						*** 
						
Австрийският консорциум "Остриън Пауър енд Енвайрънмънт Текнолъджи" (АПЕТ) прояви интерес да инвестира 2,5 млрд. евро в енергийния сектор на Федерация Босна и Херцеговина (ФБиХ). Австрийската оферта е в отговор на поканата на правителството на ФБиХ за инвестиции в изграждането на водноелектрически и топлоелектрически централи и една мина. 
						*** 
						Най-големият турски производител на автомобили ТОФАС, джойнт венчър на "Коч Груп" с "ФИАТ", съобщи, че нетните му приходи са спаднали на 14,4 млн. евро. От компанията твърдят, че това се дължи изцяло на данъчните промени, тъй като продажбите за периода са се увеличили с 18,4 % в годишно изражение. 
						*** 
						Промишленият растеж на Хърватия достигна 5,2 % в годишно изражение през юли, след като промишленото производство се срина с 1,1 % през юни, съобщи Статистическото бюро (ДСБ) във вторник (29 август). ДСБ подчерта, че юнският срив пак е бил кратък и се е дължал предимно на високата база от 2005 г. и колебанията във външното търсене. 
						 *** 
						
Румъния пусна 10 % дял от националната електроразпредителна компания "Транселектрика" на Букурещката фондова борса във вторник (29 август). С пазарна стойност от 475 млн. евро "Транселектрика" ще стане петата по големина компания на вътрешния фондов пазар след "Петром", БРД, "Банка Трансилвания" и "Алро". 
						*** 
						
България се стреми да изпревари Ирландия, като свали корпоративния данък до най-ниското ниво в Европа, обяви в неделя (27 август) Петър Димитров, председател на парламентарната бюджетна комисия. 
						
(Различни източници 25/08/06 - 01/09/06)

Сърбия-Черна гора получава нови кредити от Световната банка и МВФ
18/04/2003
Ново споразумение със Световната банка осигурява 11 млн. долара техническа помощ за Сърбия-Черна гора. То бе подписано ден след като МВФ одобри нов транш от 137 млн. долара, предназначени за икономическата програма на страната.
(Сръбско правителство, Радио Б92, Хувърс, Seeurope.net - 17/04/03; МВФ - 16/04/03)
 
 
Сърбия-Черна гора ще получи 148 млн. долара нови кредити от Световната банка и МВФ, а представители на правителството очакват скоро да бъдат предоставени още средства. В четвъртък (17 април) ръководителят на мисията на Световната банка в Белград Рори О'Съливън и министърът на международните икономически отношения Бранко Луковац подписаха споразумение за кредит, с което се осигуряват 11 млн. долара за техническа помощ.
Ден преди това МВФ одобри нов транш от 137 млн. долара за Сърбия-Черна гора съгласно тригодишното удължено споразумение, предназначен да подпомогне икономическата програма на страната до 2005 г. През май 2002 г. бе одобрено споразумение на обща стойност 889 млн. долара.
Заемът на Световната банка цели да подпомогне приватизацията и преструктурирането на банките и компаниите, включително някои от най- проблемните държавни предприятия в страната. Той ще подкрепи също така изпълнението на цялостната стратегия за преструктуриране на банките, насочена към създаването на функциониращ финансов сектор. Според О'Съливън, заемът е част от програмата на банката за Сърбия-Черна гора за 2003 г. на обща стойност 200 млн. Долара.
Луковац заяви, че разговорите във Вашингтон между делегацията на Сърбия-Черна гора и представители на банката, проведени през седмицата, потвърждават, че се очаква допълнителна помощ. Сръбският финансов и икономически министър Божидар Джелич заяви във вторник, че банката планира да отпусне два транша от по 40 млн. долара като част от заема за реформи в социалния сектор, както и втори кредит за реформи във финансовия и частния сектор.
Джелич съобщи също така, че МВФ ще подкрепи провеждането на донорска конференция за Сърбия-Черна гора през септември.
Като поздрави властите на Сърбия-Черна гора "за забележителния напредък в стабилизирането и реформите, постигнат през 2002 г." и приветства "подновената решимост за реформи на новото правителство след трагичното убийство на премиера Зоран Джинджич", първият заместник-директор и временно изпълняващ длъжността председател на МВФ Ан Крюгер призова за "бдителност и благоразумие при следване на политиката".
Тя подчерта също необходимостта от затягане на монетарната политика и по-нататъшно фискално консолидиране и от още по-голяма решителност през следващите по-трудни етапи на осъществяване на реформите.
"Създаването на съюза Сърбия-Черна гора в началото на 2003 г. ще засили политическата стабилност и ще осигури уникални възможности за придвижване на процеса на реформи", каза Крюгер и допълни, че хармонизирането на икономическите системи в двете административни единици ще помогне за подобряване на цялостната икономическа ефикасност.
В същото време ОССЕ изрази задоволство от усилията на сръбското правителство в борбата срещу организираната престъпност и похвали правителството за вероятното отменяне на извънредното положение следващата седмица. Ръководителят на мисията на ОССЕ в Сърбия-Черна гора Маурицио Масари заяви в четвъртък, че според наблюдателите няма големи нарушения на човешките права в сръбските затвори, с оглед на множеството арести в резултат на убийството на Джинджич.

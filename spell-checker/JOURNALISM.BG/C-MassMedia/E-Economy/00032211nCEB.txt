Мъглявото състояние на икономиката в Македония се изяснява
					02/11/2009
					Миналата година правителството заяви, че Македония няма да бъде засегната от световната икономическа криза, но това се оказа погрешно. Сега страната предприема мерки, за да се справи с проблема.
					От Зоран Николовски за Southeast European Times в Скопие -- 02/11/09
 
					 
						
Управителят на Националната банка Петър Гошев. [Toмислав Георгиев/SETimes]
						Икономическото положение в Македония изглежда се изясни след посещението на МВФ миналата седмица. Докато правителството бе доволно от становището на МВФ, опозиционните партии не бяха толкова въодушевени. 
						Очаква се постепенно завръщане на растежа, като БВП се очаква да спадне само между 1% и 1,5% тази година - леко подобрение в сравнение с предишната прогноза, която предвиди спад от 2,5%, заяви ръководителят на мисията на МВФ за Македония Уес МакГрю. 
						"Макар че кризата очевидно оказа влияние в Македония, страната бе засегната значително по-леко в сравнение с повечето останали страни в региона", заяви правителството на съвместна пресконференция с ръководителите на финансовите институции в Македония. 
						Социалдемократическият съюз на Македония обаче (СДСМ) предупреждава, че МВФ е предсказал висок риск от макроикономическа нестабилност. 
						"Правителството остава само в нереалистичните си прогнози за 2009 г. срещу МВФ, ЕБВР [Европейската банка за възстановяване и развитие] и прогнозите на СДСМ", заяви заместник-председателят на СДСМ Зоран Йовановски. 
						През изминалото лято дебатът за влиянието на глобалната финансова криза се разгорещи. 
						През юли заглавията в медиите гласяха: "Македония е изправена пред фалит". Шумът в медиите бе предизвикан, когато финансовият министър Трайко Славески заяви, че страната е на ръба на ликвидиране на авоарите си. Той призова парламента да ребалансира бюджета и да намали разходите с приблизително 100 милиона евро. 
						
Национаалната банка на Република Македония. [Национална банка на Македония]
						"Не чакайте септември, направете го до края на месеца", призова Славески. 
						Тревожният призив шокира страната. Мнозина предположиха, че ще има съкращения на държавните служби и намаление на пенсиите, за да се помогне на страната да се справи с дълга си. Но тези страхове не се оправдаха. 
						Страната обаче бе сериозно засегната от глобалната финансова криза и новоназначеният финансов министър Зоран Ставревски, който също е и вицепремиер, съобщи, че страната е изпаднала в рецесия. 
						"Никой не трябва да се изненадва, че през 2009 г. Македония регистрира отрицателен растеж, както и други страни, и че тя ще навлезе в рецесия тази година. Ако целият свят е в рецесия, малко вероятно е да се очаква, че Македония ще остане извън нея", заяви Ставревски пред парламента. 
						Макар че Ставревски не беше изненадан, някои заглавия в уебсайта на неговото правителство бяха плашещи. 
						Едно от тях гласеше: "Преките чуждестранни инвестиции през първите четири месеца на 2009 г. възлизат приблизително на 90 милиона евро." 
						Според статията през същия период на миналата година общо 142,5 милиона евро преки чуждестранни инвестиции са влезли в страната. 
						Според друго заглавие, което е може би най-тревожното "Ръстът на брутния вътрешен продукт (БВП) през първото тримесечие на 2009 г. е -0.9%." 
						Всички статии използват данни, получени от Държавната статистическа служба. 
						Кризата, както и в други страни засегна работническата класа - особено, когато става дума за кредити. Потребителският кредит е нарасна от 10% до 14,5% средно и следвайки политиката на Националната банка банките наложиха ограничения върху кредитите, което ги направи почти непостижими за повечето хора. 
						
Финансовият министър Зоран Ставревски. [Правителство на Македония]
						Управителят на Националната банка Петър Гошев следва твърда политика, откакто пое ръководния пост в централната банка - нулева толерантност за промяна на стабилния обменен курс на денара. Когато се появиха първите признаци на икономическата криза, Гошев въведе радикални антиинфлационни мерки. 
						През март Гошев заяви, че обменният курс на денара е сериозно застрашен и че той ще защити фиксирания обменен курс на всяка цена. Той също предприе мерки да затегне и бездруго строгата валутна политика, когато лихвеният процент на Националната банка нарасна с два пункта и банката се опитва да съхрани запасите от чуждестранна валута, да поддържа обменния курс и да избегне девалвация. 
						Компаниите известно време недоволстваха, че рестриктивната политика на Националната банка оскъпява кредитите и капитала и затруднява износа. 
						През август някои искрици надежда като стабилен бюджет предишния месец накараха Ставревски да призове управителя на банката да намали лихвените проценти. 
						В интервю за местния всекидневник "Утрински весник" Гошев заяви, че е твърде рано да се отпуска валутната политика. Той прецени, че банките в страната няма да почувстват силата на кризата известно време. Приходите на банките бяха по-ниски почти с 86% в сравнение с миналата година. 
						Последиците от кризата се наблюдават и при запасите от чужда валута. Според Националната банка запасите от чужда валута са намалели с 101,5 милиона евро тази година. Положителни сигнали се появиха през юли, когато запасите от чужда валута се увеличиха, след като правителството издаде т.н. "евробанкноти", или ариари, поради притока на емигранти в Македония. 
						През ноември 2008 г. въпреки че правителството заяви, че кризата ще подмине страната, то обяви пакет от 330 милиона евро за облекчаване на евентуалните последици от нея. Пакетът включваше намаляване на митата и понижаване на данъците за фермерите, както и други мерки. 
						Според Миролюб Сукаров, професор в Югоизточно-европейския университет в Тетово продуктите, които Македония изнася, не са незаменими. Сукаров заяви за Maкедонския бизнес портал, че македонският внос като петрол и електричество е незаменим. И така, ако кризата продължи, Македония ще има нужда от много повече от обичайните половин милиард евро, за да се справи с последствията от нея, смята Сукаров. 
						Един обикновен гражданин може би може да обобщи ситуацията. "Аз съм безработен и затова световната икономическа криза не ме засяга. Аз се намирам в постоянна криза." 
						Понастоящем безработицата в Македония е 33.8%.

Икономически преглед
18/04/2003
Преглед на бизнес и икономически новини от Балканите след 11 април.
(Различни източници -- 11/04/03 - 18/04/03)
 
 
Преглед на бизнес и икономически новини от Балканите след 11 април:
Европейската комисия започна Проект за регионално икономическо развитие в Босна и Херцеговина (БиХ). Седем милиона евро ще бъдат разпределени по проекта за възстановяване на икономиката и създаване на нови работни места в БиХ.
***
Според Българската индустриална асоциация, 180 български фирми са подали заявки за участие в следвоенното възстановяване на Ирак. Областите, в които фирмите биха могли да помогнат, са пристанищна и летищна администрация, капитално строителство, здравеопазване, образование и местно самоуправление.
***
Унгарската банка "ОТП" предложи 311 млн евро за 100 процента от Българската Банка ДСК. Нейният конкурент, австрийската "Ерсте банк", предложи 293 млн евро. Предпочетеният купувач ще бъде обявен до края на месеца, а подписването на приватизационния договор се очаква през май.
***
Албанската електрическа компания "КЕШ" съобщи, че е уредила дълговете си, възлизащи на 43 млн долара, и вече има възможност за започване на нови инвестиции. Те ще бъдат предназначени основно за реконструкция на електропроводи и преустройство на две термални електроцентрали.
***
Международната рейтингова агенция Муудис заяви в доклад от 16 април, че гръцкият дългосрочен кредитен рейтинг 'A1' най-вероятно ще остане непроменен в близко бъдеще. Рейтингът се задържа заради относително високото ниво на държавния дълг и заради несигурността на дългосрочните перспективи за икономическо развитие.
***
Според постигнатото на 15 април споразумение Световната банка ще намали лихвените проценти по заемите на Турция. Министърът на икономиката Али Бабаджан заяви, че това ще доведе до спестявания на стойност 75 млн. долара.
***
Синдиците на македонския производител на облекла "Астибо" избраха купувач за затруднената компания. Регистрираната в Щип компания "Албатрос" предложи да заплати 2,1 млн. евро; подписването на договора за продажбата се очаква до една седмица.
***
По време на визитата на македонския военен министър Владо Бучковски, Анкара обеща да направи поръчки на двете македонски държавни предприятия за военно оборудване "Еурокомпозит" и "Сувенир". Турция също планира да дари на Македония военно оборудване на стойност 1 млн. долара.
***
БВП на Хърватска отбеляза реален ръст от 5,2 процента миналата година, с 11-процентно нарастване на инвестициите и стабилно потребителско търсене. Националната статистическа служба отбеляза, че миналата година икономическият растеж е бил най-висок след започване на преходния период.
***
Делегация на ЕБВР обеща да финансира 85 проекта в Румъния на обща стойност 2,3 млрд. евро. Банката ще осигури кредити за големи инфраструктурни проекти, особено в енергийния сектор, и ще търси пряко участие в малки и средни предприятия чрез покупката на малцинствени дялове.
***
ЕБВР и Европейската инвестиционна банка ще отпуснат заем от 127 млн. евро за реконструкцията на железниците в Сърбия, включително за цялостен ремонт на около 100 км пътна мрежа. Европейската агенция за реконструкция ще поеме отговорността за осъществяването на проекта.

Новините за румънската икономика са добри 
					30/10/2006
					Седмици преди присъединяването си към ЕС икономиката на Румъния се развива с бързи темпове. Политиците обаче трябва да помислят за дъргосрочна стабилност, пише икономистът и бивш министър на финансите на Румъния Даниел Даяну.
					От Даниел Даяну за Southeast European Times в Букурещ – 30/10/06
 
					 
						
Румънска работничка глади във фабрика в Крайова на 250 км от Букурещ. Промишлеността в страната се съвзема след поредица от икономически шокове. [Гети Имиджис]
						По-малко от три месеца делят Румъния и съседна България от влизането в ЕС. Тема на повечето дискусии напоследък е настояването на Брюксел за по-нататъшен мониторинг и неохотата на някои от сегашните страни-членки на ЕС да приемат работници от България и Румъния. Но каква е икономическата ситуация в двете страни? В крайна сметка способността на двете страни да се приспособят към нова, конкурентна среда, може да окаже по-голямо влияние върху потока на работната сила, отколкото политиката, определяна от Дъблин или Лондон. 
						Става така, че икономическите перспективи в Румъния се проясняват точно навреме за членството й в ЕС. В много отношения страната процъфтява. Ръстът на БВП бе 6,9 % през първото тримесечие на тази година, а през второто достигна 7,8 %. Продължава дефлацията. Инфлацията в годишно изражение от декември до декември вероятно ще се доближи до планираното равнище от 5 % за тази година, в сравнение с 8,6% през 2005 г. 
						Промишленото производство се възстановява след серии от тежки шокове. Рязкото поскъпване на местната валута (поради масивни капиталови притоци) и рязкото повишаване на цените на енергията (като предпоставка за привеждане на относителните вътрешни цени към равнищата на ЕС) предизвикаха напрежение в немалко промишлени производства през последните няколко години. 
						Действително, ръстът на промишленото производство намаля през 2005 г., а лошата реколта снижи ръста на БВП до 4,5 % през 2005 г., което е рязък спад спрямо 8,3 % през 2004 г. Скоростта, с която промишлеността се възстановява, показва, че резервите за ефективност все още са много големи в румънската икономика и шоковете могат да бъдат преодолени адекватно, при условие, че управлението е добро и че усвояването на нови технологии е задоволително. 
						Бюджетните приходи нарастват и може да скочат над 32 % от БВП през тази година (в сравнение с 30 % през миналата година). Тази тенденция изглежда ще оправдае онези, които подкрепяха въвеждането на твърд данък от 16 % през 2005 г. Трябва обаче да се отбележи, че в бюджета бяха включени допълнителни приходи поради много високия темп на икономически растеж, както и поради това, че твърдият данък се прилагаше в области, където се налагаха по-ниски или никакви данъци. 
						По-високите бюджетни приходи подпомагат финансово така необходимити инвестиции в образованието и инфраструктурата във време, когато присъединяването към ЕС подлага на натиск правителството да увеличи производството на публични стоки. Безработицата е малко над 5%, макар че това до голяма степен се дължи на голямата миграция. Не на последно място трябва да се спомене бързия ръст на износа, който надмина 18 % през първата половина на тази година. 
						
Нови административни сгради се извисяват над традиционната архитектура в центъра на Букурещ. [Гети Имиджис]
						Като цяло румънската икономика се развива бързо, опровергавайки не толкова оптимистичните прогнози. Някои неща обаче трябва добре да се преоценят. 
						 Първо, правомерен е въпросът дали темповете на икономическия растеж са стабилни. Съществуват данни, които налагат по-нюансирано мнение за вътрешната динамика на румънската икономика. Така например износът през последните години е по-малък от вноса и дефицитът по текущата сметка е нараснал вероятно до 10 % от БВП през 2006 т. Финансирането на голям дефицит в текущата сметка не е проблем през последните години поради големи чужди преки инвестиции. Но ситуацията може да се промени през идните години след приключването на големите приватизационни сделки. Дори при нарастване на преките инвестиции след присъединяването към ЕС, това не може със сигурност да се смята за дългосрочна тенденция. 
						Някои анализатори предупреждават за опасността от голям дефицит в текущата сметка в няколко от страните в преход, включително и Румъния. Тези опасности трябва да се преценят в контекста на правилата за свободно движение на капитали (нещо задължително за страна, присъединяваща се към ЕС), затягането на валутната политика както в ЕС, така и в Съединените щати и не на последно място, големите заеми в чужда валута, взети от отделни лица и местни компании. 
						Бюджетната политика обаче не може да направи много по отношение на растящия дефицит по текущата сметка при рязкото нарастване на кредитите вътре в страната и външни кредити в частния сектор. В края на юли кредитите, отпускани за неправителствения сектор нараснаха с повече от 100 % в Румъния в сравнение с юли 2005 г. Делът на вътрешния кредит към БВП в Румъния се намира в долния край на скалата в Европа и търговските банки ще искат да се възползват от очакваните добри перспективи за икономиката в страната, която ще стане част от ЕС през 2007 г. и която се развива много бързо през последните години. 
						Едновременно с растящите дефицити, много други фактори като инфлационния натиск, поради повишаването на общото търсене след присъединяването, режима на валутната политика, който предполага гъвкав обменен курс и възможно увеличаване на тежестта върху държавния бюджет (поради задълженията, произтичащи от присъдиняването и необходимостта да се развива вътрешната инфраструктура) налагат по-трезва преоценка в дългосрочен план. 
						В неотдавнашен доклад на Световната банка се оценяват високо реформите в Румъния и се изразяват надежди за годините след присъединяването. Ръст между 5,5-6 % годишно е реалистичен за румънската икономика. Ако тя продължи да се развива в правилната посока може да се постигне и по-висок траен ръст на развитието й. 
						Румънската икономика се нуждае от по-постоянни инвестиции, по-добра инфраструктура и средногодишен растеж от над 6 % в дългосрочен план. И което е по-важно, тя се нуждае от по-бързо усвояване на нови информационни и комуникационни технологии. Изследователската и развойна дейност се очаква да регистрира ръст от 0, 7 % от БВП през 2007 г., което все още е твърде далеч от изискването от 3 % на Лисабонския дневен ред. Дори ако тази цифра наближи 2 % до края на десетилетието, интензивността на икономическите нововъведения и темповете на усвояването на нови технологии ще бъде изключително важно за Румъния. За да стане това повсеместно, добрите управленски практики трябва да бъдат подкрепени от по-добро обучение. Усвояването на високи технологии ще повиши общата производителност и ще позволи на Румъния да догони другите страни-членки на ЕС в икономическо отношение, както и да се конкурира по-добре в световен мащаб. 
						Ако румънската икономика продължава да расте с около 4 % по-бързо от европейската, заедно с възможно поскъпване на местната валута с 2 % (до приемането на единна валута) след десет години доходите на глава от населението в Румъния могат да достигнат 60 % от средните доходи в ЕС. Междувременно високата степен на усвояване на еврофонводете ще помогне за модернизиране на земеделието и ще намали миграцията. Това няма да бъдат незадоволителни резултати. Държавната политика обаче трябва да играе главна роля в постигането им.

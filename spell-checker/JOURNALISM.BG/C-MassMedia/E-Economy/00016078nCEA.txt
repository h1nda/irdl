Световната банка одобри два нови заема за подпомагане на реформите в Хърватия 
					28/09/2005
					Световната банка ще предостави близо 219 млн. евро, за да помогне на Хърватия да подобри инвестиционния климат и ефективността на публичния сектор, както и да осъществи реформи в образованието. 
					От Светла Димитрова за Southeast European Times -- 28/09/05
 
					 
						
"Успешната интеграция в ЕС изисква интензивни структурни и институционални реформи, а ПЗП ще помогне на хърватското правителство в тези усилия," каза Ананд Сет, директор на Световната банка за Хърватия, Румъния и България. [Архив]
						Хърватия ще получи близо 219 млн. евро от Световната банка по два заема, одобрени по-рано този месец. Програмният заем за преструктуриране (ПЗП) в размер на 150 млн. евро ще подкрепи мерки, насочени към подобряване на инвестиционния климат и ефективността на публичния сектор, а вторият заем на банката в размер на 68,7 млн. евро ще подпомогне реформите в образованието. 
						ПЗП е първият от серията от три такива заема, предложени в рамките на програмата на банката за подпомагане на Хърватия през 2005-2008 г. Целта е не само да се подкрепи правителствената програма за насърчаване на икономическия растеж, но и да се помогне на Хърватия да изпълни критериите за присъединяване към ЕС. 
						"Успешната интеграция в ЕС изисква интензивни структурни и институционални реформи, а ПЗП ще помогне на хърватското правителство в тези усилия," каза по-рано този месец Ананд Сет, директор на Световната банка за Хърватия, Румъния и България. "Това е една амбициозна и изпълнена с предизвикателства програма, но изпълнението й е много важно, ако Хърватия иска да подобри възможностите на публичния сектор и да осигури подходяща среда за частния сектор," добави той. 
						Заемът предоставя помощ по три основни линии: подобряване на инвестиционния климат, укрепване на управлението и увеличаване на бюджетната устойчивост на секторните програми. Приватизация или ликвидация на държавните предприятия, укрепване на съдебната власт, подобряване на работата на държавната администрация, рационализация на социалните помощи и подобряване на устойчивостта на пенсионната система в Хърватия и на железопътната мрежа са някои от конкретните области, в които се очаква правителството да предприеме действия. 
						Заемът ще помогне да се постигне планираното увеличение от 10 % на дела на частния сектор, който в момента представлява 60 % от БВП. Очаква се той да доведе до намаляване на общите разходи на правителството от 52 % от БВП през 2003 г. до 46 % през 2008 г. Бюджетният дефицит трябва да спадне от 6,3 % от БВП през 2003 г. до под 3 % през 2008 г. 
						Очаква се заемът да постигне и други цели, например с 50 % да намалее броят на неразгледаните дела в съдебния сектор до края на 2008 г. и да се намалят субсидиите за предприятията до под 2,2 % от БВП през 2007 г., в сравнение с 3,4 % през 2003 г. Делът на заплатите в публичния сектор също трябва да спадне от 11 % от БВП през 2004 г. до под 9,5 % от БВП, което е по-близо до средната стойност от 8 % за новите страни членки на ЕС. 
						Вторият заем, одобрен от банката, ще помогне за изпълнението на приоритетните мерки по Плана на хърватското правителство за развитие на образователния сектор през 2005-2010 г., който бе одобрен през юни. 
						"Социалните ползи от образованието, особено обединените усилия в сферата на образованието и в насърчаването на добър инвестиционен климат, представляват основният мотив за публичното финансиране на образованието в Хърватия," каза Сет. "Добрият инвестиционен климат осигурява възможности и стимули за фирмите … да инвестират продуктивно, да създават работни места и да се разширяват. Така той играе основна роля за растежа и намаляването на бедността," каза той.

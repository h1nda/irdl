Световната банка предвижда бавен растеж за страните от Западните Балкани през 2012 г. 
					29/11/2011
					Равнището на икономически растеж в страните от Западните Балкани догодина се очаква да бъде по-ниско от това за 2011 г., но ще бъде четири пъти по-високо от това в ЕС, се казва в излязъл наскоро доклад на Световната банка.
					От Светла Димитрова за Southeast European Times -- 29/11/11
 
					 
						
СБ прогнозира по-слаб растеж на балканските икономики през 2012 г. [Световна банка]
						Очаква се западнобалканските икономики да отбележат ръст с по-бавни темпове догодина, се казва в доклад на Световната банка (СВ) от този месец, обхващащ Албания, Босна и Херцеговина (БиХ), Косово, Македония, Черна гора и Сърбия. 
						Предвид уязвимостта им от последиците от кризата в еврозоната, шестте държави, наричани в публикувания на 15 ноември доклад ЮИЕ6, трябва да приемат политики за създаване на стабилност и дългосрочен растеж. 
						Прогнозите на Банката са, че регионът ще отбележи среден ръст от 2,5 % тази година, след това той ще спадне до 2,1 % през 2012 г., много под равнището от 5,9 %, което бе регистрирано през 2008 г., но четири пъти по-високо от 0,5-процентния растеж, който ЕС се очаква да регистрира догодина. 
						"Дори и тези скромни прогнози обаче предполагат, че кризата в еврозоната ще бъде преодоляна по контролиран начин," предупреди Рон Худ, водещ икономист за района на Европа и Централна Азия в Банката и водещ автор на доклада. "Ако кризата се задълбочи, икономическият растеж в тези страни би могъл да бъде много по-слаб." 
						Търговията е една от основните области, които ще засегнат икономиките на ЮИЕ6 в случай на по-дълбок икономически и финансов стрес в еврозоната, смята Банката. Финансовата криза, която започна да се разпространява по света в края на 2008 г., доведе до 14,7-процентен спад в износа от региона към 27-членния блок през следващата година. 
						Повишеното търсене и по-високите цени на борсовите стоки, особено на металите, доведе до силен растеж в потока на стоки от страните от ЮИЕ6 към ЕС и завръщане към нивата отпреди кризата към третото тримесечие на 2010 г. Миналата година 58,2 % от целия износ за региона е бил към страни, членки на Съюза, лъвският пай от който е отишъл за Германия и Италия, казва Банката. 
						Световната рецесия доведе до още по-рязък спад на вноса за страните от ЮИЕ6 през 2009 г. Това обаче доведе до подобрение на БВП с близо 10 % както в търговския им баланс, така и в дефицита по текущата сметка през 2010 г., в сравнение с 2008 г. Косово и Черна гора са имали най-висок дефицит по текущата сметка - повече от 20 % от БВП миналата година, се казва в доклада. 
						По-нататъшно задълбочаване на кризата в еврозоната може да доведе също до спад на преките чужди инвестиции (ПЧИ) в шестте западнобалкански страни. ЕС е най-големият колективен източник на ПЧИ за региона с постъпления на нетни ПЧИ в размер на над 2 % от БВП на региона, посочи Банката. 
						Макар че сумите, превеждани в ЮИЕ6 от работещите в чужбина, не са сериозно засегнати от последната криза, тяхното равнище може да спадне, особено в страни като Албания, чиято диаспора е съсредоточена в Гърция и Италия. 
						Банките, чуждестранна собственост, особено гръцките и италианските, чийто дял в общите активи на банковата система на региона възлиза на около 89 %, представляват друг канал за потенциално негативно въздействие от кризата в еврозоната върху западнобалканските държави, отбеляза Банката. 
						"Докато банковите системи в страните от ЮИЕ6 като цяло изглеждат устойчиви, с висока ликвидност и значителни капиталови буфери, съществуващите рискове по кредитите и финансирането се увеличават в региона, диктувани основно от негативните събития в ЕС, натрупани лоши кредити от банките в много страни от ЮИЕ6 и забавящ се икономически растеж," предупреди Худ. 
						Следователно всички западнобалкански страни трябва да спазват данъчна дисциплина, да възстановят фискалните буфери и да бъдат подготвени за по-нататъшно консолидиране на разходите, призова Банката. Нито една от шестте страни, с изключение на Косово, няма големи депозити, от които да тегли, и за всички се очаква да имат ограничен достъп до външните финансови пазари в следващия период, добави тя, съветвайки всички да помислят и за начини за подобряване на възможностите за създаване на работни места. 
						Въпреки всички проблеми, които кризата е предизвикала, и растящата несигурност около близкото бъдеще, най-добрият модел за страните от региона остава засилената евроинтеграция, подчерта Банката. 
						Междувременно правителствата от региона "трябва да се заемат с дългогодишните предизвикателства на структурната реформа", е казала Джейн Армитидж, директор и регионален координатор на Световната банка за Югоизточна Европа, цитирана след публикуването на доклада. 
						"Това ще им даде възможност да се възползват по-добре от достъпа до пазарите, притока на преки чужди инвестиции, банковото финансиране и преводите от работещите в чужбина, които по-тясната интеграция в ЕС предлага," добави тя. Подобряването на деловата среда е основна мярка, която Сърбия и Македония би трябвало да приемат, според ръководителите на службите на Банката в Белград и Скопие. 
						"За да бъдат преодолени дългогодишните предизвикателства в структурната реформа, Сърбия има три приоритета: делова среда, делова среда и делова среда," каза Лу Брефор, директор на Световната банка за Сърбия, в изявление за SETimes, изпратено по електронната поща на 25 ноември. "Страната се нуждае от сериозно подобрение на рейтинга си в областта на "правенето на бизнес", а не от "вдигане на празен шум". 
						Лилия Бурунчук, колега на Брефор в Скопие, изброи някои други мерки, които биха могли да помогнат на Македония да намали въздействието на кризата. 
						"Първо, Македония трябва да направи така, че да не става натрупване на сериозни рискове в икономиката. От макроикономическа гледна точка това ще изисква продължителна фискална дисциплина, при която разходите са насочени към мерки за създаване на растеж (а не за увеличения на заплатите и пенсиите), и ще изисква също политики за валутния и финансовия сектор, които да гарантират, че финансовият сектор ще остане стабилен и ликвиден," каза за SETimes Бурунчук, директор на Световната банка за Македония. 
						"След това с наличните фискални ресурси правителството трябва да се опита да подобри конкурентоспособността на фирмите чрез намаляване на разходите им. Това може да се постигне чрез подобрена инфраструктура, улеснена и по-евтина регулаторна среда, засилена подкрепа за МСП и непрекъснати инвестиции в образованието," добави тя. 
						"Също толкова важно е правителството да защитава най-уязвимите от кризата чрез подобряване на ефикасността на системата за социална защита."

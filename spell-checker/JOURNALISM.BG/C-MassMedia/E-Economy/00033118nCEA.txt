Българската икономика страда от блокадите на гръцките фермери
					21/01/2010
					В сряда България обяви, че износът й, а също и туризмът и транспортният сектор, са силно ощетени от протеста на фермерите в съседна Гърция. 
					(ДПА, Катимерини - 21/01/10; AНA-MПA, Агенция София нюз, София Ехо, Dnevnik.bg, Медиапул, ДПА, РТТНюз, МИА, Макфакс, Емпортал - 20/01/10; AФП, ФТ - 19/01/10)
 
					 
						
Земеделски трактори блокираха магистралата, свързваща гръцката столица със Северна Гърция, в с. Кастро, на 110 км от Атина, във вторник (19 януари). [Гети Имиджис]
						България губи по 3 млн. евро на ден в резултат на блокадата на гръцките фермери по общата граница, заявиха в сряда (20 януари) властите в София. 
						Протестирайки заради хилядите евро неизплатени евросубсидии и с искания за повишаване на приходите, гръцките фермери блокираха миналия петък главните национални пътища и гранични КПП с трактори и друга тежка техника. 
						Гръцкото социалистическо правителство, което се бори с последиците от сериозната икономическа криза и е под засилен натиск от ЕС да намали бюджетния си дефицит, отхвърли исканията на фермерите за нови субсидии в размер на около 1 милиард евро. 
						На шестия ден от протеста бе прекъснато движението през около 20 важни кръстовища в Северна и Западна Гърция - включително главната магистрала, свързваща Атина с пристанищния град Солун. Стотици камиони продължават да чакат на "Промахон-Кулата" и "Ексохи-Илинден", двата основни гранични пункта между България и Гърция. 
						Във вторник българското правителство сформира "кризисен щаб" с участието на трима министри - Трайчо Трайков на икономиката, Александър Цветков на транспорта и Мирослав Найденов на селското стопанство. 
						В доклад пред парламента в сряда Трайков заяви, че загубите, понасяни от България от неосъществения износ на стоки, възлизат на около 2,5 млн. евро на ден. Туристическият сектор губи около 500 000 евро на ден, а транспортните фирми - около 150 000 евро на ден. 
						Трайков, който се срещна в сряда с гръцкия посланик в София, Данае-Магдалини Куманаку, каза, че властите чакат да видят какви стъпки ще предприеме Атина, преди да внесат жалба в ЕК и да поискат компенсации. 
						Българският премиер Бойко Борисов се е обадил във вторник на председателя на Европейската комисия (ЕК) Жозе Мануел Барозу, за да се оплаче, и е подсказал, че София може да поиска компенсации. 
						 "Нарушават се много директиви на ЕС," е казал Борисов, цитиран от софийския всекидневник "Дневник". "Това не е проблем на България и няма причина нашата страна да понася тези загуби." 
						 След това той обсъди в сряда въпроса в телефонен разговор с гръцкия премиер Георгиос Папандреу, заявявайки, че освен общия хаос, дребните български производители и животновъди понасят удари от ежедневните си загуби. 
						"Папандреу разбира това и разговорът бе в приятелски дух," е казал Борисов по-късно според цитати в медиите. "Гърците се надяват да решат целия този проблем до средата на другата седмица." 
						Гръцкото социалистическо правителство обвини предишната консервативна администрация под ръководството на лидера на "Нова демокрация" (НД) Костас Караманлис за проблемите на фермерите. 
						"Ние разбираме, че проблемите на фермерите... са се натрупали от предишното лошо управление, но това, което не разбираме, е начинът, по който те се опитват да ги решат," 
						каза пред репортери гръцкият министър на земеделието Катерина Бацели след неофициална среща на кабинета по въпроса. "Правителството и гражданите разбират трудното положение, което би трябвало да се преодолява с [използване] на логични аргументи."

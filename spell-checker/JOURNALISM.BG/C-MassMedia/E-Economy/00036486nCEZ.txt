Наука и технологии: Сърбия ще създаде банка за стволови клетки
					25/10/2010
					Сърбия бе домакин на международен експертен симпозиум, посветен на научния прогрес. Още новини от областта на науката и технологиите: вкаменелост на неизвестна досега риба беше открита в България; САЩ и Турция планират да засилят сътрудничеството си в областта на науката и технологиите.
					 
						
Сърбия се надява да създаде банка за стволови клетки. [АФП]
						
						Сръбският министър на здравеопазването Томица Милосавлевич откри в сряда (20 октомври) в Белград международен експертен симпозиум по въпросите на научния напредък и тенденциите в развитието на регенеративната медицина. В своето приветствие той подчерта напредъка на Сърбия в тази област и обяви плановете за откриване на банка за стволови клетки в страната. 
						*** 
						
						Кипърският президент Деметрис Христофиас награди на 18 октомври химика Кириакос Николау с наградата на страната за отлични научни постижения. Изследователските интереси на Николау са насочени към химичния синтез, молекулярното проектиране и молекулярното разпознаване и биологичните действия на молекулите. 
						*** 
						
						Сараево бе домакин на конференция за цифровото разделение в Европа, която привлече на 14 и 15 октомври десетки медийни експерти, представители на правителството, оператори и длъжностни лица от регулаторни органи. Участниците призоваха европейските институции да подкрепят обществените медии в Югоизточна Европа в прехода им към цифровизация. Събитието бе организирано от секретариата на Съвета за регионално сътрудничество и базирания в Женева Европейски съюз за радиоразпръскване. 
						*** 
						До края на 2012 г. в университета в Нови Сад ще бъде изграден технологичен парк, съобщиха на 19 октомври властите във Войводина. Според министъра на науката и технологичното развитие Божидар Джелич инвестицията в размер на 20,5 млн. евро ще насърчи чуждестранните технологични компании да дойдат в Сърбия и да наемат сръбски експерти. 
						*** 
						
						Българският президент Георги Първанов връчи най-високото държавно отличие на председателя на Федерацията на научно-техническите съюзи в България. Проф. Васил Скурев получи почетното отличие по повод на 125-годишнината от създаването на неговата организация, която има голям принос за поставянето на основите на съвременната наука в България. 
						*** 
						Учени потвърдиха на 15 октомври, че вкаменелостта на риба, открита при строителството на автомагистрала в България, за която се смята, че е на възраст 200 млн. години, принадлежи към вид, който досега е бил неизвестен на науката. Вкаменелостта, която е с дължина 58 см, е изложена в градския музей в Перник. 
						*** 
						САЩ и Турция подписаха в сряда (20 октомври) споразумение в областта на на науката и технологиите. Неговата цел е да задълбочи и разнообрази двустранните отношения чрез съвместни изследователски проекти, обмен на учени, експерти и изследователи, създаване на публично-частни партньорства в областта на науката и съвместно ползване на съоръжения, оборудване и материали за научно сътрудничество. 
						
						(Различни източници – 18/10/10-25/10/10)

Словения и Хърватия се споразумяха по проблема с Люблянска Банка
					15/10/2010
					 
						ЛЮБЛЯНА, Словения -- Премиерът Борут Пахор съобщи в четвъртък (14 октомври), че Словения и Хърватия са намерили решение на последното голямо препятствие по пътя на Загреб към ЕС. Според споразумението, постигнато с хърватския премиер Ядранка Косор, проблемът с дълговете на бившата Люблянска Банка (ЛБ) към хърватски граждани ще бъде решен като част от преговорите между бившите югославски републики, ръководени от Банката за международни плащания със седалище в Базел. Повече от 130 000 хървати си искат спестяванията, които възлизат общо на около 160 милиона евро, които те са вложили във вече несъществуващата ЛБ. . Националната банка на Хърватия блокира достъпа на наследника на ЛБ, Нова Люблянска Банка до нейния пазар, докато не се реши проблема с ЛБ. Словения настоява, че това ограничава свободното движение на капитали, което на свой ред пречи на приключването на съответната глава от присъединителните преговори между Хърватия и ЕС. (ХРТ, ХИНА, Пословни Дневник, Ройтерс - 14/10/10)

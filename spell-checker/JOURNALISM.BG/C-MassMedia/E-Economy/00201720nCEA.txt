Тревога за възможна икономическа криза в Турция
					04/08/2011
					Докато икономиките в еврозоната се борят с дълговата криза, турската икономика започва да изглежда уязвима.
					От Алакбар Рауфоглу за Southeast European Times -- 04/08/11
 
					 
						
Президентът на Световната банка Робърт Зелик предупреди Турция за рисковете от инфлация по време на посещението си миналия месец. [Ройтерс]
						Икономическите резултати на Турция от финансовата криза през 2001 г. насам превърна страната от класически случай на слаборазвита икономика в една от най-бързо развиващите се страни в света. Сега обаче Анкара се изправя пред многобройни икономически предизвикателства, докато еврозоната се бори с кризата с дълга. 
						Наскоро президентът на Световната банка Робърт Зелик предупреди Турция, че икономиката й в момента действа близо до пълния си капацитет и политиците "трябва да внимават за рисковете от инфлацията". 
						Правителството остана предпазливо за икономическите резултати на Турция въпреки стабилните показатели през първото полугодие, като някои от лидерите на ПСР посъветваха хората "да не харчат много", тъй като "черни облаци" започват да надвисват над световната икономика. 
						Все още някои хора, включително зам.-председателят на ПСР Алаатин Буюккая, смятат, че Турция е имунизирана срещу световната криза благодарение на своята силна и динамична икономика. 
						"Ние призовахме турските граждани [да не харчат много], защото кризата не е много далеч от нашите граници, но остава напълно далеч от нашата икономика", заяви той за SETimes, добавяйки, че обществото е "свидетел на готовността на страната да посрещне всякакъв вид трудности, които могат да се появят от външни източници". 
						"Турция няма да пострада [от кризата] изобщо, дори ако проблемите на [съседите ни] се влошат", твърди той. 
						Турция бързо се възстанови от световната финансова криза през 2007-2008 г., което правителството побърза да изтъкне, особено преди изборите в страната на 12 юни. Този път обаче ситуацията може да е много различна, тъй като основите, върху които лежи турската икономика, започват все повече да се клатят. 
						Междувременно някои местни анализатори, като Омер Фарук Чолак, виден икономист и преподавател, смятат, че световната криза вече е дошла. 
						"Проблемът е много сериозен… Имайки предвид, че ЕС е един от най-големите търговски партньори на Турция [с 50% от турския износ]", каза той за SETimes, посочвайки, че едно забавяне на европейския пазар би забавило растежа на Турция и би я направило уязвима поради голямата й зависимост от външно финансиране. 
						Още по-голяма тревога обаче предизвиква дефицитът по текущата сметка, който достигна 37,2 млрд. долара през първите пет месеца на годината, което е увеличение със 121% в сравнение със същия период от миналата година. 
						"Данните за [дефицита по текущата сметка] са тревожни", казва Чолак. "Хората определено трябва да пестят парите си, а правителството, на свой ред, трябва да действа бързо и по-ефективно, за да предотврати евентуалната криза." 
						На политическия фронт, казва той, опозицията не предлага никакви алтернативи и ПСР трябва сама да разработи икономическа политика. 
						Масум Тюркер, политик и бивш държавен министър по икономическите въпроси, смята, че евентуалната икономическа криза "се е превърнала много повече в политически, отколкото в икономически проблем за правителството". 
						"В момента частното потребление е на нивото на социологическата лудост", казва той. "Правителството мълчи, тъй като видя какъв беше приносът на това потребление за икономическия растеж." 
						"Този проблем съществуваше и преди изборите, но ПСР го покри с цел да спечели [изборите]", заяви той за SETimes, добавяйки, че сега правителството се изправя пред последиците.

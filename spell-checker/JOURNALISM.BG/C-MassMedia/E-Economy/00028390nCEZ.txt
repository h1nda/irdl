Бизнес: Гръцкото правителство спасява банковия сектор на страната
					14/11/2008
					Според план за спасяване на банковия сектор в Гърция той ще получи 28 милиарда евро. Още от новините: Премиерът на Хърватия обяви нови, ограничителни, икономически мерки за 2009 г.; сръбското правителство отново се опита да приватизира рудодобивния комплекс РТБ Бор. 
					 
						
Някои членове на гръцки опозиционни партии протестираха срещу отпускането на 28 милиарда евро за банковия сектор. [Гети Имиджис]
						Банките в Гърция ще подкрепят плана на правителството за отпускане на 28 милиарда евро, заяви в понеделник (10 ноември) управителят на Националната банка на Гърция Такис Арапоглу. През октомври кабинетът обеща да отпусне до 28 милиарда евро, за да помогне на банковия сектор в страната да се справи с международната финансова криза. Правителството предложи държавна гаранция от 15 милиарда евро за всички финансови институции в страната. 
						*** 
						
						Хърватският премиер Иво Санадер обяви икономически мерки в отговор на глобалната кредитна криза в четвъртък (13 ноември). На закрито заседание с лидерите на профсъюзите, представители на асоциациите на работодателите и представители на регионалните асоциации, Санадер обяви замразяване на всички заплати в държавния сектор през 2009 г. 
						*** 
						
						Сръбското правителство предприе още един опит за приватизиране на рудодобивния комплекс РТБ Бор в събота (8 ноември). Компанията има дълг от 500 милиона евро към държавата, който ще бъде рекапитализиран преди продажбата. Държавата ще остане миноритарен акционер най-малко още пет години. 
						*** 
						Членът на председателството на Босна и Херцеговина (БиХ) Харис Силайджич и премиерът на Кувейт Насер Ал-Сабах подписаха споразуме за финансиране на инфраструктурата на БиХ за 30 милиона евро . Кредитите, отпуснати от Кувейтския фонд за развитие ще финансират инфраструктурни проекти на БиХ, а именно пътната мрежа Сараево-Тузла и магистралата покрай коридора VC. 
						*** 
						Международното летище в Прищина регистрира милионния си пътник от началото на 2008 г.във вторник (11 ноември). Административният директор Агрон Мустафа заяви, че увеличаването на пътниците е ключова задача. Според официални представители на летището 1,2 милиона пътници се очаква да пътуват тази година. 
						*** 
						Международният хранителен гигант "Крафт" ще прекрати производствените си операции в Румъния и частично ще се премести в България. Заводът "Крафт" в Брашов, Румъния, в който в момента работят 440 работници, ще бъде затворен през 2009 г. Корпоративният директор на компанията в Румъния Дойна Каваке, отрече решението да е мотивирано от глобалната финансова криза. 
						*** 
						МВФ препоръча във вторник (11 ноември) Aлбания да засили мониторинга върху икономиката, за да се защити от глобалната финансова криза. Ръководителят на мисията на МВФ Геруин Бел призова властите да не повишават цените на енергията и предупреди за възможен спад на износа и на чуждестранните инвестиции. 
						
						(Различни източници – 07/11/08-14/11/08)

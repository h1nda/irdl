В Албания се забелязват важни признаци на икономическа криза
					09/04/2012
					Симптомите не предвещават нищо добро за албанската икономика и обвиненията вече започнаха.
					От Йонилда Кочи за Southeast European Times от Тирана – 09/04/12
 
					 
						
Потреблението намалява, както и стойностите на други ключови икономически показатели. [Ройтерс]
						Въпреки отказа на правителството да признае това, редица икономически показатели свидетелстват за категоричен спад в албанската икономика през първото тримесечие на 2012 г. след забавянето на икономическия растеж през последните две години. 
						По данни на ИНСТАТ през февруари инфлацията е достигнала 0,6 %, почти на границата с дефлацията, като това също потвърждава колко сериозно са засегнати търсенето и потреблението. Отбелязва се спад в частните и публичните инвестиции. Сред най-тежко засегнатите сектори са строителството и промишлеността. 
						Албанците са консумирали по-малко, тъй като според ИНСТАТ през първите два месеца на годината вносът по редица категории, както и износът, са намалели с 21 %. 
						През миналата година паричните преводи от емигранти, работещи в чужбина, един от основните източници на доходи в албанската икономика, са намалели с 9 % в сравнение с 2010 г. 
						Шкелчим Цани, бивш управител на Централната банка на Албания, посочва, че правителството отдавна е трябвало да приеме кризата. „Правителството не предприе никакви мерки и сега страдаме от последствията от липсата на знания, манипулирането на реалността и тяхното бездействие“, каза Цани за SETimes. 
						Той прогнозира, че тази година ще бъде дори още по-трудна. „Разходите за обслужване на дълга бяха изключително високи и вече достигнаха тревожни размери.“ Той добави, че тъй като през 2013 г. предстои провеждане на избори, нивото на дълга ще нарасне още повече. Дългът достигна максималната граница от кръглите 60 % от БВП. 
						Герги Филипи, директор по проучванията в мозъчния тръст „Институт Адженда“, също изразява загриженост. 
						„Потребителите са най-големият инвеститор в страната. Правителството видимо е похарчило по-малко през 2010 и 2011 г., а данните от първите месеци на 2012 г. потвърждават, че страната изпада в криза“, каза той за SETimes. 
						Депутатът от управляващата Демократическа партия Шерефедин Шеху обаче има различно мнение по въпроса. Шеху, който е член на парламентарната комисия по икономика и финанси, каза за SETimes, че „намаляването на потреблението се дължи на тенденция в противоположната посока – спестяване“. Според него спестяванията са психологическият отговор на международната криза. 
						„Кризата не е породена от фактори в Албания. Албания само усеща влиянието на кризите; при нас има забавяне на растежа, но не и спад в икономическия растеж“, подчерта той. 
						Опитвайки се да увеличи потреблението, Централната банка понижи нееднократно лихвения процент по депозитите в леки, достигайки до сегашната най-ниска историческа стойност от 4,25 %. Реакцията на пазара обаче беше твърде слаба. „Паричната политика можеше да бъде по-агресивна. Централната банка можеше да извърши агресивно намаляване на лихвените проценти в рамките на едно тримесечие с 1 %“, заяви бившият управител на централната банка Цани. 
						По отношение на решенията Шеху смята, че един от начините за преодоляване на забавянето на икономическия растеж е „партньорство между правителството и частния сектор“ за увеличаване на инвестициите и заетостта. 
						Според Цани реформите, които са насочени към институциите, държавната администрация, инфраструктурата, човешкия капитал и доброто управление, биха осигурили изход от кризата и биха подкрепили малките и средните предприятия и селското стопанство. 
						Филипи казва, че е необходимо да се вземат мерки по отношение на структурните проблеми, а не да се извършват „козметични“ интервенции. Той обаче признава, че „дълбоките реформи могат да бъдат болезнени и непопулярни, но тяхното отлагане засилва проблема.“ 
						МВФ прогнозира през тази година Албания да регистрира икономически растеж от 0,5 %, малко по-нисък от този в региона, който е в размер на 0,7 %. Както винаги оптимистична, прогнозата на албанското правителство остава 4,3 %. 
					
				
			
					 
					
 
 

Икономически преглед
04/07/2003
Преглед на бизнес и икономическите новини от Балканите след 27 юни.
(Различни източници - 27/06/03 - 04/07/03)
 
 
Преглед на бизнес и икономическите новини от Балканите след 27 юни:
Инфлацията в Турция спадна за първи път от няколко години, съобщи държавният статистически институт в четвъртък (3 юли). Потребителските цени намаляха с 0.2% през юни в сравнение с май. Инфлацията за последните 12 месеца се изчислява на 29.8%. Спадът е по-голям при цените на едро, които се понижиха с 1.9% през юни. Инфлацията на цените на едро за 12-месечния период е измерена на 29.6%. Турция подобри прогнозирания за 2002 показател на инфлацията, като постигна 29.7%, при планирано задание от 35%. Правителството и МВФ се стремят да намалят годишната инфлация на 20% до края на 2003 г.
***
Износът на Турция през юни нарасна с 39.1% в годишно изражение и достигна 3.83 млрд. дол, според данни на турската асамблея на износителите. Данните на държавния статистически институт сочат рекордно ниво от 3.92 млрд. дол. на износа през май.
***
Японската рейтингова агенция вдигна българския рейтинг за чуждестранната валута с едно ниво на ВВВ-, давайки по този начин за първи път инвестиционен рейтинг на България. Това бе съобщено от финансовия министър Милен Велчев на 2 юли.
***
ЕС ще отпусне безвъзмездно 4.15 млн. евро на България за финансиране на четири инфраструктурни проекта. Те включват модернизация на две железопътни линия до границите с Гърция и Македония и строителство на магистрала София-Солун.
***
Румънският премиер Адриан Нъстасе се срещна с президента на Световната банка Джеймс Улфенсон на 2 юли в Будапеща. След срещата Нъстасе съобщи, че Банката вероятно ще финансира проект за развитие и модернизация на румънската напоителна система.
***
Хърватското министерство на финансите и германската банка КфМ подписаха споразумение за отпускане на 70 млн. евро заем от германското правителство. Средствата ще бъдат използвани за рехабилитация и модернизиране на железопътната инфраструктура на Хърватия.
***
GSM операторът на Република Сръбска Мобис откри офис за продажби във Федерация Босна и Херцеговина (ФБиХ) на 2 юли. Мениджъри в компанията заявиха, че това е първата стъпка в прехвърлянето на дистрибутивните канали от пощенските служби във ФБиХ към собствената й мрежа за продажби.
***
Македонската строителна фирма Гранит подписа нов контракт на стойност 20 млн. евро за строителство на пътна инфраструктура в Украйна. Гранит ще построи 12 км от магистрала между Киев и Одеса.

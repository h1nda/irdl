Икономически преглед
08/08/2003
Преглед на бизнес и икономическите новини от Балканите след 1 август.
(Различни източници - 01/08/03 - 08/08/03)
 
 
Преглед на бизнес и икономическите новини от Балканите след 1 август:
Изпълнителният съвет на МВФ завърши първия преглед на изпълнението на стендбай споразумението с Хърватия, възлизащо на 150 млн. дол. Фондът похвали правителството за поддържането на благоразумна фискална политика, въпреки предстоящите избори. Той също така посочи като положителни резултати стабилността на цените и изготвянето на основните законодателни пакети. Като рискови фактори МВФ изтъкна нарастващия дефицит на външния баланс, ръста на дълга и издаването на държавни гаранции за новоотпусканите заеми.
***
Международната рейтингова агенция Фич промени перспективата на националния рейтинг на Турция B- от отрицателна на положителна. Решението отразява последното положително развитие, особено успеха на петия преглед на изпълнението от Турция на стендбай споразумението с МВФ.
***
Административният съвет по приватизация на Турция отмени търга за продажбата на 88.86% от собствеността на Петрокемикъл Холдинг. Решението бе взето, след като кандидатът Стандарт Кимия не успя да изпълни срока и да предложи цена до 6 август.
***
Средната брутна работна заплата в България нарасна с 5.6% в годишно изражение в сравнение с второто тримесечие на 2003 г. и достигна 145 евро. Според данните, публикувани от националния статистически институт на 6 август, трудовата заетост се е повишила с 8% през същия период.
***
Сръбският финансов министър Божидар Делич обяви, че американският тютюнев гигант Филип Морис е спечелил търга за Дуванска Индустрия Ниш, най-голямата цигарена фабрика в Сърбия, за цена 585 млн. дол. Бритиш Америкън Тобеко спечели търга за 70% от Дуванска Индустрия Вранье за цена 91 млн. дол.
***
Хърватската фондова борса Вараждин смени името си на Хърватска фондова борса на 4 август. Нейните собственици водят разговори за сливането й с другата фондова борса - Загребска фондова борса.
***
Световната банка одобри заем от 80 млн. дол. за възстановяване и реконструкция на напоителната система в Румъния. Средствата ще бъдат разпределени между 100 водоснабдителни компании и потребителски асоциации в страната.
***
Македонският парламент избра трима нови подуправители на централната банка. Новите назначения са: Ванчо Каргов, държавен секретар в министерството на финансите; Емилия Начевска, началник на отдела за разплащания в централната банка; и Фатмир Бесими, генерален директор на агенцията за авиационни услуги.
***
Най-големият производител на природен газ в Румъния Ромгаз сключи контракт за заем от 60 млн. дол. с банков консорциум, оглавяван от Банк Аустрия Кредитаншталт. Компанията ще използва средствата за закупуване на 1 млрд. куб. м. природен газ от Русия.
***
Гръцката компания Аутохелас СА закупи българската фирма Бемал Ауто за 1 млн. евро. Бемал е собственик на мрежа на Херц в България и също така внася автомобили Seat и Audi.

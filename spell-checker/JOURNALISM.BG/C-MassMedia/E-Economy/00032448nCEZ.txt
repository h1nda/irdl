Бизнес: Световната банка одобри заем за Сърбия
					20/11/2009
					Сърбия ще получи заем за държавния бюджет от Световната банка. Още в деловите новини: Албания сключи концесионни договори за осем ВЕЦ; електроцентрала с капацитет 400/110 киловата беше открита в Исток, Косово.
					 
						
Министърът на икономиката Младжан Динкич съобщи, че Световната банка е одобрила заем от 134 млн. евро за Сърбия. [Гети Имиджис]
						Съветът на директорите на Световната банка одобри във вторник (17 ноември) заем от 134 млн. евро в подкрепа на бюджета на Сърбия, съобщи министърът на икономиката Младжан Динкич. Финансирането е част от финансовия пакет от 268 млн. евро, който беше договорен по време на неотдавнашната среща на високо равнище между Световната банка и МВФ, който има за цел да помогне на Сърбия да „закърпи” бюджета си за 2009 и 2010 г. Средствата ще бъдат използвани целево за намаляване на държавната администрация и подобряване на бизнесклимата в Сърбия. 
						*** 
						
						Албанското правителство сключи в сряда (18 ноември) осем концесионни договора за изграждането на осем водноелектрически централи. С новата вълна от проекти общият брой на подобни мощности в процес на изграждане достигна 50. Общите инвестиции в тези централи надвишават 200 млн. евро. 
						*** 
						Електрическа подстанция с капацитет 400/110 киловата беше открита във вторник (17 ноември) в Исток. Съоръжението ще произвежда електричество, за да отговори на търсенето на електроенергия за нуждите на промишлеността в Западно и Централно Косово. Проектът на стойност 23,3 млн. евро се финансира от Германската банка за развитие и от косовското правителство. 
						*** 
						Първият на Балканите форум по въпросите на алтернативния туризъм се състоя в събота (14 ноември) и неделя в Скопие и Берово. Представителите от Македония, България, Косово, Албания, Черна гора, Босна и Херцеговина и Сърбия се съгласиха, че е необходимо да бъде създаден клъстер за алтернативен туризъм за решаване на проблемите в сектора, насърчаване на туризма чрез просветна дейност, реклама и работа по международни проекти. 
						*** 
						РВЕ и сръбското правителство подписаха меморандум за разбирателство за изграждането на водноелектрически централи в Сърбия, съобщи германското дружество в понеделник (16 ноември). Първият етап предвижда изграждане на ВЕЦ с общ капацитет до 3 000 мегавата. Фирмата ще проучи три възможни площадки – на реките Дунав, Морава и Дрина. 
						
						(Различни източници - 13/11/09 - 20/11/09)

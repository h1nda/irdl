Според изследване икономическата рецесия прави света по-несигурен
					03/06/2009
					Глобалната икономическа криза е една от причините светът да е по-малко мирен днес, отколкото е бил преди година, сочи ново изследване. 
					(AAП, Телеграф, Сайпръс Мейл - 03/06/09; Блумбърг, ФТ, Гардиън, Нюзуик, Макфакс, БНР, Медиапул, Институт за икономика и мир - 02/06/09)
 
					 
						
Румъния се нареди на 31-во място по ГИМ. [ГИМ]
						Според доклад, публикуван във вторник (2 юни), ескалацията на насилието в някои страни, рязкото повишаване на цените на горивата и хранителните продукти в началото на 2008 г. и глобалната икономическа рецесия в последните месеци на годината са направили света „малко по-малко мирен”. 
						"Рязко нарастващата безработица, замразяването на заплатите и обезценяването на жилищата, спестяванията и пенсиите причиняват в много страни народно недоволство с политически последици," се казва в третия годишен Глобален индекс на мира (ГИМ) Global Peace Index . 
						Изследването, публикувано от Института за икономика и мир, мозъчен тръст със седалище в Австралия, е изготвено в сътрудничество с "Иконъмист Интелиджънс Юнит". То класира 144 страни въз основа на 23 качествени и количествени показатели, измерващи безопасността и сигурността в обществото. Между тях са вътрешни и външни конфликти, зачитане на правата на човека, брой на убийствата и лицата в затвора, търговията с оръжие и степените на демокрация. 
						ГИМ поставя Нова Зеландия на първо място като най-мирна страна. В първата десетка са класирани още Австрия, Япония, Канада и Словения. Ирак заема последно място, непосредствено след Афганистан и Сомалия. 
						Докладът откроява Босна и Херцеговина (БиХ) като „най-издигналата се в класацията" страна в света. Балканската държава се е изкачила с 23 места до 50-о място в ГИМ за 2009 г., се казва в доклада, посочващ "забележителен спад в броя на разселените лица” от конфликта през 1992-1995 г. в страната. Други фактори, влияещи на класирането, включват спадане на броя на полицейските служители, намаляване на военните разходи и по-малък брой на смъртните случаи от вътрешни конфликти. 
						Румъния, класирана на 31-во място, е слязла със седем места надолу от Индекса за 2008 г., но въпреки това е оценена най-високо от страните в Югоизточна Европа (ЮИЕ). 
						Гърция е слязла надолу с осем места до 57-о място в тазгодишния индекс. 
						"Политическата нестабилност на Гърция е нараснала, отразявайки мъчителните усилия на засегнатата от скандали дясноцентристка партия "Нова Демокрация", се обяснява в доклада, който посочва също бунтовете от миналата година, последвали смъртта на 15-годишното момче, което бе застреляно от полицейски служител. 
						Македония (на 88-о място) и Турция (на 121-во) са слезли надолу в класацията съответно с едно и пет места, докато останалите страни от ЮИЕ са класирани по-високо спрямо миналата година. 
						Кипър е класиран на 48-о място, следван от Хърватия на 49-о. България заема 56-о място, пред Албания (76-о) и Сърбия (78-о). Черна гора, която не бе включена в Индекса за 2008 г. за 140 страни, тази година се нареди на 91-во място. 
						Мирните общества се характеризират като страни с добре функциониращи правителства, добри отношения с регионалните съседи, ниски нива на корупция, високи нива на записване в основните училища, свобода на печата и зачитане на правата на човека, се обяснява в доклада. 
						Освен това тези общества не разглеждат културите си като превъзхождащи останалите и отдават голямо значение на търпимостта, вярват в свободата на словото и спазват правата на човека.
						"Хората трябва да разберат структурата и отношенията, които създават мир, и да започнат да ги вграждат в обществата си,” каза Стив Килелеа, бизнесмен и основател на ГИМ, цитиран от всекидневника „Сайпръс Мейл”. ”Мирът заема централно място в способността да се управляват множеството разнообразни предизвикателства, пред които е изправено човечеството, просто защото мирът създава оптималната среда, в която могат да се осъществяват други дейности, допринасящи за човешкото израстване.” 
						Според Килелеа мирът има и икономическа стойност. Той казва, че приблизително 9 % от световния икономически продукт се губи в резултат на вътрешни и външни конфликти.

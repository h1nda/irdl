Теодорос Карацас: Стратегията на Националната банка на Гърция за Югоизточна Европа
		05/03/2004
		Управителят на Централната банка на Гърция, Теодорос Карацас, почина на 4 март от следоперативни усложнения. Той бе един от най-влиятелните членове на гръцките банкови и финансови среди. В това интервю, дадено за Southeast European Times миналия месец, Карацас разглежда глобалните тенденции, дерегулацията и регионалната стратегия на банката.
		От Атанасиос Папандропулос за Southeast European Times от Атина - 01/03/04
 
		 
			Теодорос Карацас преведе най-голямата и най-важната банкова институция в страната през процеса на интеграция с ЕС и отговаря за превръщането на Националната банка на Гърция в модерна, гъвкава и ориентирана към клиента банка. В това интервю с кореспондента на Southeast European Times Атанасиос Папандропулос той споделя мисли за банковото дело в Гърция и балканския регион днес.
			
Southeast European Times: Кои са най-важните тенденции в банковото дело днес в глобален план?
			
Теодорос Карацас: Мисля, че най-важното развитие през последните няколко години е нарастването на дребните банкови операции. Аз наричам "дребни банкови операции" дейността с отделните домакинства, извършвана чрез предоставяне на потребителски заеми, кредитни карти или жилищни заеми. За да разберем източника на голямото потребителско търсене в областта на дребните банкови операции, трябва да се върнем назад десетина години и да си спомним времената, когато отделните домакинства рядко взимаха назаем. Лихвените проценти бяха много високи и неустойчиви поради съществуващата тогава инфлационната среда. С влизането в Европейския монетарен съюз лихвените проценти паднаха рязко - с около 8 процента - и сега са доста стабилни. В тази нова обстановка домакинствата откриха ползата от кредита, разбира се в рамките на умереното. При сегашното положение, когато заемите все още не са навлезли широко в домакинствата, а икономиката е в голям подем и създава работни места, аз очаквам дребните банкови операции да продължат да съставляват двигателя на растежа на гръцките банки през следващите години.
			
Теодорос Карацас. [Ник Апостолопулос]
			
SE Times: Каква е ефективността досега на дерегулацията? Каква е ролята на по-голямата конкуренция?
			
Карацас: Вие ми задавате въпрос, който ми е много близък, тъй като аз оглавявах групата, която състави доклада за финансовата либерализация в Гърция в средата на 80-години и впоследствие следях с интерес развитието на проблема. В отговор на въпроса Ви ще кажа, че основната работа по дерегулацията в гръцката банкова система приключи преди известно време. Например, либерализацията на лихвените проценти завърши преди повече от десет години. В действителност последните ограничения в системата бяха елиминирани в средата на миналата година, когато бе премахнат лимитът на потребителските заеми, което отразява виждането на гръцката банка за темпа на растеж в сектора. С тази последна промяна регулациите в гръцката банкова система в основата си не се отличават от тези в останалите европейски страни. И разбира се, нашата банкова система е много ефективна.
			
SE Times: Какъв е Вашият сценарий за Гърция след 2004 г.? Може ли сегашната икономическа обстановка да се окачестви като "балонна"?
			
Карацас: Радвам се, че ми задавате този въпрос и аз бих искал да коригирам грешното мнение, че сегашният икономически растеж на Гърция се обуславя от подготовката за Олимпийските игри. В действителност движещата сила се основава на фактори с много по-голямо значение. Първо, както споменах по-рано, в Гърция сега съществува среда, която е много по-благоприятна за инвестиции благодарение на ниските и устойчиви лихвени проценти и на общо по-стабилната макро обстановка в резултат на присъединяването ни към зоната на общата европейска валута. Второ, Гърция получава значителна помощ под формата на структурни фондове на ЕС. Те съставляват около 3% от годишния БВП и ще бъдат на разположение до 2008 г. и даже след това, ако бъде одобрен нов пакет от такива фондове. Тези ресурси се използват единствено за инфраструктурни проекти като строеж на пътища, пристанища, а така също и в областта на образованието и регионалното развитие, като по този начин подобряват значително продуктивността на гръцката икономика.
			Трето, нашите съседи на север след десетилетие на конфликти започват да жънат благата на политическата стабилност и икономическите реформи. В резултат на това се появиха взаимно изгодни икономически потоци между тях и Гърция (търговия и преки инвестиции). Поради тези причини аз съм убеден, че икономическият ръст в Гърция ще се задържи в обозримо бъдеще на равнището от последните четири години, т.е. 4%.
			
			
SE Times: Защо напоследък Националната банка на Гърция разширява дейността си в САЩ?
			
Карацас: Искам да се възползвам от тази възможност, за да разясня нашата стратегия в САЩ. Както знаете НБГ е представена в САЩ от филиала ни Атлантик бенк ъв Ню Йорк. Нейната основна цел преди няколко десетилетия бе да обслужва гръцката общност в САЩ. През последните години ние пренасочихме дейността си към малките фирми и дребните банкови операции в целия атлантически регион. Сега по-малко от 10% от нашите клиенти са гърци. Настъпиха промени в стила на управление на банката, като бе привлечен и местен талант - главният изпълнителен директор преди е бил втори човек в голяма американска банка.
			Сегашната ни стратегия е да получим максималното от институцията и за тази цел неотдавна ние закупихме две компании, което съответства на концепцията ни за създаване на динамична местна банка в по-широкия регион на Ню Йорк. Наистина Атлантик бенк регистрира много добър ръст на печалбите и основните й банкови показатели са над средните.
			
SE Times: Каква е стратегията на НБГ в Югоизточна Европа?
			
Карацас: НБГ бе сред първите институции, които предвидиха възможностите в региона. Ние навлязохме тук динамично преди пет години. Сега, след закупуването неотдавна на Банка Романеаска в Букурещ, НБГ в основно линии приключи стратегията си на разширяване в региона. Ние в момента владеем най-голямата банка в Македония, втората по големина банка в България, около 15 филиала в Сърбия, други 6 в Албания и около 25 в Румъния. Оттук нататък банката ще се разширява паралелно с цялостния икономически ръст на региона.
			Първоначално, нашата стратегия бе насочена към консервативната област на управление на дълговете, по-специално към привличането на депозити на населението и впоследствие на тяхното предепозиране на междубанковия пазар. Предвид историята на банковите кризи в региона, чуждестранните банки, в това число и гръцките банки, се асоциират със стабилност и сигурност. В раздела на активите от балансовата сметка ние се занимавахме само с известни кредити, главно на гръцки компании, които бяха извършили инвестиции в региона.
			Сега, когато политическата стабилност и икономическият растеж са добре установени, ние внимателно развиваме нашия модел на дребни банкови операции, започвайки в България, където съвсем неотдавна издадохме първата кредитна карта на пазара. При положението, в което фирмите и домакинствата имаха малък достъп до кредити в миналото, аз вярвам, че отварянето на икономиката и съпровождащият я бърз ръст дават отлични възможности на НБГ. В действителност ние очакваме печалбите от бизнеса през следващите няколко години многократно да надхвърлят сегашния им дял от 10% от общата печалба.

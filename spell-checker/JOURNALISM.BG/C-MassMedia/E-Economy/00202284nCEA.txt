Общините поемат нова роля в икономическото развитие на Македония
					24/01/2012
					Строителният бум в страната съвпада с благоустрояването и управлението на терени от общините.
					От Александър Павлевски за Southeast European Times от Скопие -- 24/01/12
 
					 
						
Чуждестранните инвеститори в македонските общини като Петровец, където "Юроиталия" строи университет, са сред двигателите на икономическото развитие. [Александър Павлевски/SETimes]
						Градските общини в Македония се надяват на добри икономически резултати чрез нова правителствена програма, която им позволява да управляват държавните земи чрез частни инвеститори и да задържат голямата част от приходите в общините. 
						Програмата, включена в закон, приет миналия юли, е част от политиката за децентрализация на Македония за урбанизиране на пусти терени и насърчаване на местните правителства да участват в икономическото развитие. 
						"Четиринадесет общини вече се занимават с управление на държавни земи, очакваме други десет да завършат процедурите до февруари," каза премиерът Никола Груевски. 
						Новият закон предвижда цената на земята да се определя от кметовете след консултация с общинските съвети, но тя подлежи на държавно одобрение. Общините ще задържат 80 % от печалбите, като ще отделят 20 % за държавния бюджет. 
						Кметовете казват, че са налице стриктни процедури за гарантиране на прозрачността; процесът се осъществява чрез електронни оферти и се контролира от държавата. Общините, които не спазват закона, може да загубят правото си да участват в програмата и са заплашени от глоби в размер до 9 000 евро. 
						Участието на общините в благоустрояването на терените ще донесе така необходимите средства, каза за SETimes ръководителят на отдела по бюджет и финанси на Община Прилеп, Драге Звездакоски.
						"Очаква се бюджетът да се увеличи с 21 % тази година, най-вече от продажба на земи и обществени услуги," каза той. За да се максимализират приходите, добави Звездакоски, Прилеп започна да изготвя подробни градоустройствени планове, които предлага на инвеститорите преди кандидатстване. 
						Кметът на Струга Рамиз Мерко каза за SETimes, че неговата община, както и повечето други, има огромни площи държавна земя, които е готова да предложи на инвеститорите. "Най-сериозните възможности са свързани със строеж на производствени съоръжения и заводи..., не само с търговия," каза той. 
						Местни и чуждестранни инвеститори от Италия, Хърватия и Гърция са показали подчертан интерес към Петровец, намиращ се близо до летище "Александър Велики" в Скопие, каза за SETimesм кметът на община Петровец Борче Митевски.
						"Има конкретни планове за изграждане на университет, три хотела, две бензиностанции, 30 завода на незамърсяваща лека промишленост, десет склада за стоки и няколко центъра за дистрибуция," каза Митевски. 
						Италианският инвеститор "Юроиталия" е закупил парцел земя с площ 50 000 кв.м в Петровец за строеж на нов университет и парцел с площ 6 000 кв.м в Катланово, където възнамерява да построи хотел, болница, казино и курорт. 
						"Управлението на земите ще предостави по-бързи услуги за гражданите," каза за SETimes жителят на Петровец Горан Тошевски. 
						Тошевски похвали подхода за "услуги на едно гише", при който закупуването и арендуването на земя за строеж и получаването на разрешителните за строеж става на едно място. 
						Той добави, че правата, които кметовете имат сега, им помагат да се издигнат на по-високо политическо равнище и да бъдат по-разпознаваеми. 
						"Преди десет години дори не знаехме кои бяха нашите кметове. Общините не бяха особено активни и всичко бе в ръцете на [централното] управление. Сега кметът е сред хората и виждаме ежедневните му дейности, как инвестира във финансите на общината," каза Тошевски.

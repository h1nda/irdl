Олимпийското вълнение расте на фона на икономическата несигурност
					21/07/2012
					Съобщенията сочат, че Олимпийските игри в Лондон вероятно ще привлекат значителен брой зрители от Балканите въпреки икономическата криза.
					От Лили Линч за Southeast European Times в Белград - 21/07/12
 
					 
						
Олимпийските игри водят началото си от 776 г. преди Христа от гръцкия град Олимпия, което позволява на Гърция да продължи да играе специална роля в съвременните игри. [Ройтерс]
						На фона на суровите икономически мерки, разгара на глобалната икономическа криза, изострени отношения между съседните държави и новопоявилия се призрак на тероризма, летните Олимпийски игри 2012 осигуряват добре дошло развлечение за Югоизточна Европа. 
						Почти всички страни от региона изпращат свои спортисти на игрите и наблюдателите смятат, че Олимпийските игри в Лондон от 27 юли до 12 август, ще имат особено голямо значение. 
						Сърбия, която празнува стотната си годишнина като участник в Олимпийски игри, ще изпрати 115 спортисти, които ще се състезават в 15 вида спорт - в сравнение с двамата състезатели, които страната изпрати на игрите в Стокхолм през 1912 г. 
						"Сърбия никога не е имала толкова много медали в предолимпийски период, което дава големи надежди на всички", каза за SETimes Марко Кроня, съветник по обществени въпроси за Министерството на младежта и спорта. 
						С бившата звезда на НБА Владе Дивач, който оглавява тазгодишния Олимпийски комитет и с участието на най-добрия тенисист Новак Джокович, Кроня смята, че очаква нараснало обществено внимание към игрите в Сърбия. 
						В Косово шампионката по женско джудо Майлинда Келменди предизвиква голям интерес сред феновете. Тъй като Международният олимпийски комитет (МОК) не признава независимостта на Косово, Келменди ще се състезава като част от албанския национален отбор, макар че Косово обяви незавимист от Сърбия през 2008 г. и е признато от 80 страни, включително 22 от 27-те страни членки на ЕС. 
						Радиоводещата Ганимете Бекири каза за SETimes, че хората в Косово въпреки всичко проявяват интерес към събитието. "Голяма атракция е да се наблюдават Олимпийските игри и аз очаквам с нетърпение състезанията." Тя също смята обаче, че олимпийските игри могат да накарат хората да не мислят за неотложните икономически проблеми. 
						"Хората ще се опитат чрез спорта да забравят за малко всекидневните ни икономически борби и да намерят духовно удовлетворение в отсъствието на финансово такова", каза за SETimes Орхан Гаши, нотариус в Косово. 
						Румъния, чиито най-добри резултати са исторически свързани с гимнастиката, планира да изпрати 104 спортисти, които ще се състезават в 15 вида спорт в Лондон. 
						Богдан Белчуг, който следи представянето на Румъния на игрите от 1992 г. насам, каза за SETimes, че той ще наблюдава спортовете, "в които румънските спортисти могат да спечелят медали: гимнастика, гребане и джудо". 
						Докато Румъния възлага големи надежди на състезателите си по гимнастика, Черна гора очаква добри резултати в състезанията по водна топка. Макар че страната стана член на МОК само преди пет години, тя ще изпрати 32 спортисти в Лондон тази година. 
						Независимо от това как икономическата криза засегна хората, всички могат да споделят вълнението и възбудата от игрите. 
						"Безработен съм от три години, но това не е важно, тъй като все пак ще мога да аплодирам моята страна", каза Дарко Мосор от Черна гора. 
						В Скопие, Македония, изглежда, няма кафене или бар в града без телевизори с плоски екрани за наблюдаване на Олимпийските игри. 
						"Поставихме телевизор, когато започна Европейското първенство по футбол, и дори съобразихме цените с възможностите на клиентите", каза Сашо Бошков, собственик на бирария "Кригла". 
						Македония ще изпрати четирима спортисти в Лондон, които ще участват в състезанията по плуване и лека атлетика. 
						Към 108-те участници на Хърватия в 17 вида спорт в Олимпийските игри има големи очаквания. 
						"Нашите спортисти са най-голямата реклама за нашата страна в света", каза за SETimes Марина Ченгич, инженер по телекомуникации от Загреб. Тя каза, че много хървати свързват чувството на национална гордост с отбора. 
						Същевременно някои анализатори твърдят, че вълнението и националната гордост, които съпътстват събитието, могат да прикрият някои социални проблеми. 
						Майкъл Силк, професор в Департамента по образование на Университета в Бат, който много е писал за Олимпийските игри, твърди, че страните са склонни да рекламират привлекателна версия за себе си за пазарите в чужбина по време на Олимпийските игри и "може би съзнателно украсят всекидневната реалност", като рецесия или етническо напрежение. 
						Мнозина в региона като Ана Маринеску от Румъния са съгласни, че Олимпийските игри могат да помогнат на хората да забравят икономическите трудности, но, изглежда, те не се съсродоточават върху вредата от това. 
						"Какво друго трябва да направя?" пита тя. "Гледам телевизия и се разхождам в парка. Обичам да гледам спорт. Не разбирам политиката". 
						
						 Кореспондентите на SETimes Сафет Кабашай в Прищина, Габриел Петреску в Букурещ, Дражен Ремикович в Подгорица, Ксения Джуркович в Загреб и Марина Стояновска в Скопие допринесоха за написването на този материал. 
					
					
				
			
					 
					
 
 

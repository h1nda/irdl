МВФ сигнализира за опасности за икономиката на Кипър
					26/10/2011
					Фондът предупреди Кипър да действа бързо и да парира страховете, че страната може да се нуждае от спасяване.
					От Анди Дабилис за Southeast European Times от Атина - 26/10/11
 
					 
						
Бърнард Лорънс оглавяваше мисията на МВФ в Кипър миналата година. [Ройтерс]
						Стагниращата кипърска икономика – отслабена от намаляващите приходи, понижаването на кредитните рейтинги и застрашените от гръцките проблеми с дълга банки – се нуждае от незабавни мерки, предупреди МВФ след 11-дневното си посещение в страната този месец. 
						Помощник-директорът на отдел „Европа” на МВФ Ерик Ян де Фрейер заяви, че Фондът преценява ситуацията като тревожна. 
						„Фактът, че правителството няма достъп до капиталовите пазари, е много сериозен и рисковете за банковия сектор усложняват положението”, заяви той. 
						На фона на опасенията от евентуалната необходимост Кипър да бъде спасяван Де Фрейер заяви, че първият приоритет трябва да бъде да се ограничи задълбочаването на проблемите, като най-големият от тях са прекомерните държавни разходи. 
						МВФ предупреди Кипър да не се поддава на исканията за увеличаване на заплатите на работниците и също така да замрази доходите, предвид прогнозата за нулев икономически растеж през тази година и спад от 1 % през 2012 г. 
						„Има време, има и възможности правителството да предприеме решителни действия, за да предотврати евентуалното влошаване на тези проблеми”, заяви Де Фрейер. 
						Правителството на Кипър, което е свидетел на низходящата спирала, по която се движи Гърция, не се задоволи само с понижаване на заплатите и сега намалява бюджета за такива услуги като детските надбавки и студентските стипендии. 
						Изправен срещу растящите разходи по заеми, кабинетът се обърна и към Русия – държава с инвестиционно присъствие в Кипър – като поиска четиригодишен заем в размер на 2,5 млрд. евро. 
						Според МВФ това няма да помогне много, тъй като кипърската „дилема с публичните финанси” се влошава от експлозията на боеприпаси през юли, която засегна основната електроцентрала на острова и временно блокира икономиката. 
						„Правителството си е поставило амбициозни цели, които ще доведат до голямо намаляване на дефицита през 2012 г. и постигане на балансиран бюджет в рамките на три години”, заяви ръководителят на мисията на МВФ Уес Макгрю. 
						„Намаляването на бюджетния дефицит със 7 % от БВП през 2011 г. е необходимо, за да се спре бързото нарастване на държавния дълг”, заяви той. 
						Правителството обаче няма да успее да изпълни целта за балансиран бюджет, а на практика кипърците ще бъдат принудени да заживеят по-скромно и с по-малко социални услуги. 
						Някои местни анализатори като Андреас Теофанус от Университета в Никозия твърдят, че ситуацията не е толкова тежка, и предупреждават да не се приемат мерки за строги икономии като тези в Гърция, които тласнаха страната в още по-дълбока рецесия. 
						„Имаме обичайния проблем с разходите в държавния сектор. Нуждаем се от нови двигатели за растеж. Ако продължим да заместваме икономическата дейност с мерки за икономии..., влошаваме нещата”, заяви Теофанус за SETimes. 
						Преподавателят по финансова икономика в Лестърския университет Паникос Деметриадес каза за SETimes, че планът на правителството за намаляване на дефицита заслужава похвала, но трябва да се внимава да не се прекали с мерките. 
						„Напоследък МВФ признава, че твърде много мерки за строги икономии, приложени твърде бързо, влияят отрицателно върху растежа, а това може да подкопае успеха на всеки план за намаляване на дефицита”, посочи Деметриадес. 
						„В плана за Гърция не бяха отчетени изцяло отрицателните ефекти на мерките за икономии върху растежа, приходите на правителството и безработицата“, заяви той. 
						И двамата анализатори са съгласни, че Русия служи като опора, тъй като много руски дружества имат седалища в Кипър поради ниския корпоративен данък и спогодбата за избягване на двойното данъчно облагане. 
						„Ако бяхме взели заема на свободния валутен пазар, той щеше да ни струва много повече”, каза Теофанус. 
						„Ако Кипър беше принуден да вземе заем от Европейския фонд за финансова стабилност, Германия и Франция щяха да упражнят натиск за повишаване на данъчната ставка, а това би навредило на руските интереси в кипърската икономика“, посочи Деметриадес. 
						Теофанус призна, че Русия също така подкрепя своите собствени интереси в Кипър. „Никой не дава 2,5 млрд. евро, без да получи нещо в замяна.“

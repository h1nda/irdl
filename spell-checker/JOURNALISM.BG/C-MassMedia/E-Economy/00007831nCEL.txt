Икономически преглед
01/08/2003
Преглед на бизнес и икономическите новини от Балканите след 25 юли.
(Различни източници -- 25/07/03 - 01/08/03)
 
 
Преглед на бизнес и икономическите новини от Балканите след 25 юли:
Представители на железниците на Турция и Ирак се споразумяха на 30 юли да открият отново железопътната линия между двете страни. Това ще улесни транспортирането на храни и оборудване за реконструкцията на Ирак.
***
Стандард и Пуърс повиши кредитния рейтинг в национална валута на Турция от В-/С на В/В със стабилна перспектива. Международната рейтингова агенция също вдигна дългосрочния кредитен рейтинг на страната от В- на В.
***
България ще инвестира около 190 млн. евро в строителството на втория мост над река Дунав и свързаната с него инфраструктура. Мостът ще осигури разширена проходимост между България и Румъния и важна железопътна връзка с пазарите в Централна и Западна Европа.
***
Хърватия и Европейската инвестиционна банка подписаха споразумение за заем от 50 млн. евро със срок на изплащане 20 години и петгодишен гратисен период. Средствата ще бъдат използвани за преустройство и развитие на енергийни и инфраструктурни обекти в пострадали от войната райони.
***
Изпълнителният борд на МВФ одобри два транша от общо 140 млн. дол. заем по стендбай споразумението със Сърбия-Черна Гора. Представители на банката казаха, че отпускането на заема е ново потвърждение, че реформите в страната протичат гладко.
***
Правителството на Черна Гора повиши приходната част на тазгодишния бюджет с 20 млн. евро. Поправката в бюджета отразява увеличените приходи от приватизацията, дължащи се на продажбата на нефтената компания Югопетрол на гръцката фирма Хеленик Петролиъм за 65 млн. дол.
***
Германският медиен гигант Вестдойче Алгемайне Цайтунг (ВАЦ) реши да открие филиал в Скопие - Медиа Принт Македония. Решението бе взето след придобиването от ВАЦ на македонската печатница Кръг, Мост и Огледало, където се печатат три от най-известните всекидневници - Дневник, Утрински Весник и Вест.
***
Япония реши да отпусне на Македония заем при благоприятни условия от 81 млн. дол. за строителство на язовир. Пълните разходи се изчисляват на 110 млн. дол. Проектът има за цел да реши проблема с водоснабдяването, който засяга седем източни общини.
***
Гръцкото правителство обяви продажбата на 20.3% от собствеността на компанията за водоснабдяване и канализация EYDAP. Търгът трябва да започне до края на август, като спечелилият кандидат бъде определен до декември.

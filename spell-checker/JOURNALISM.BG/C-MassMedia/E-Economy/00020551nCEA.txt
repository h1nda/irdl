Хърватската икономика навлиза в нова ера
					08/11/2006
					С края на настоящото споразумение с МВФ Хърватия ще поеме сама контрола върху фискалната, икономическата и паричната си политика. Фондът ще бъде в ролята на съветник и ще помага на страната.
					От Наташа Радич за Southeast European Times от Загреб -- 08/11/06
 
					 
						
Новата политика потвърждава икономическата зрялост на страната, каза хърватският премиер Иво Санадер. [Гети Имиджис]
						Този месец изтича настоящото споразумение на Хърватия с МВФ. След изпълнението на всички цели на стендбай споразумението страната е решила да поеме сама управлението на своята икономическа, фискална и парична политика. Премиерът Иво Санадер обяви решението миналия месец, обявявайки, че новата политика потвърждава икономическата зрялост на страната и демонстрира, че Европейската комисия подкрепя мнението на МВФ. 
						През 2004 г. Изпълнителният съвет на МВФ одобри 20-месечно стендбай споразумение на стойност 120 млн. евро за подкрепа на хърватската икономическа програма. 
						Тогава МВФ обяви, че икономическият растеж и инфлацията в Хърватия след средата на 90-те години са сравними с тези на страните от Централна и Източна Европа. Положителните резултати обаче бяха помрачени от влошаващия се дефицит по текущата сметка и нарастващия външен дълг на Хърватия. 
						Тези тенденции, които се ускориха след 2000 г., направиха Хърватия уязвима за външни шокове. Властите признаха този факт и призоваха МВФ да им помогне в изготвянето на пакет от мерки за финансова консолидация и спомагателни структурни мерки. 
						Споразумението от 2004 г. акцентираше върху два основни проблема: високия дефицит по текущата сметка и стремглаво растящия външен дълг. През тази година дефицитът е 3 %, спад в сравнение с 6,3 % през 2003 г. Външният дълг бе намален с 911 млн. евро през последните две години и половина и забави нарастването си до 12 % през тази година, в сравнение с 36 % през 2003 г.
						В светлината на тези тенденции Загреб сега иска да се опита да повиши икономическите си показатели със собствени сили, разчитайки на съвети от Фонда от време на време, но не и на конкретни и практически финансови споразумения. 
						След приключване на настоящото стендбай споразумение с МВФ този месец, Хърватия няма да подписва ново. От сега нататък Фондът ще поеме съветнически функции, а не кредиторски. Представители на МВФ ще посещават Хърватия веднъж годишно, за да правят преглед на действията и политиката на правителството. 
						МВФ обяви, че приветства готовността на страната да поеме отговорност за своята икономика, давайки висока оценка на Хърватия за резултатите, постигнати след 2004 г. 
						Според Фонда продължаването на приватизацията и преструктурирането на корабостроителната промишленост са две важни области, изискващи особено внимание. Санадер се съгласи, че тези сфери остават с най-висок приоритет.

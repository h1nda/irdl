Оживление в турската икономика
11/08/2003
В турската икономика, изглежда, настъпва оживление, тъй като лирата повишава стойността си спрямо американския долар и международните агенции за кредитен рейтинг ревалоризират перспективата за страната от негативна към позитивна.
От Фатих Баран за Southeast European Times в Истанбул - 11/08/03
 
 
Преживяващата дългогодишни трудности турска икономика набира ускорение, тъй като подкрепяните от МВФ реформи, прилагани от управляващата Партия на справедливостта и развитието (ПСР), започват да дават резултат. Икономическите показатели сочат, че през юли за втори пореден месец Турция отбелязва негативна инфлация. Това на свой ред доведе до спад на лихвените проценти и приближи страната с още една крачка към целите, поставени за изпълнение до края на годината.
Новината предизвика скок на турските финансови пазари, а международните агенции за кредитен рейтинг "Стандард анд Пуър" и "Фитч" повишиха перспективата от негативна на позитивна. "Муудис" обаче запази негативната си оценка, като посочи, че иска да се убеди в дългосрочната способност на страната да изплаща огромния си дълг.
Годишният темп на инфлация спадна драматично след върховите нива по време на неотдавнашната икономическа криза в Турция, когато Индексът на потребителските цени (ИПЦ) се повиши до 88.6 % през 2001 година. Понастоящем страната прилага кризисна програма на МВФ на стойност 16 млрд. щ.д., която цели да постигне стойност на ИПЦ от 20% към края на годината и 12 % през 2004 година, да облекчи огромното бреме на дълга и да установи икономическа стабилност.
Министърът на икономиката Али Бабаджан заяви миналата седмица по Турската телевизия, че това ще осигури допълнителни ресурси и ща намали натиска върху лихвените проценти. Той добави ,че парламентът е приел всички необходими закони съгласно стенд-бай споразумението между Турция и МВФ, но отбеляза, че " все още има много работа", като постави специален акцент върху по-нататъшната реорганизация на турската система за социално осигуряване.
Освен това, пакетът с финансова помощ, обещан от САЩ за компенсиране на последиците от войната в Ирак върху турската икономика, се очаква да пристигне през 2004 година. Преди да отпусне помощта, Вашингтон искаше да се убеди, че Турция спазва изискванията, регламентирани от подкрепяните от МВФ реформи и програма за преструктуриране. Съгласно това предложение Турция би могла да получи или 1 млрд. щ.д директна помощ или да трансформира тази възможност в 8.5 млрд. щ.д. под форма на гаранции за заеми.
Бабаджан заяви ,че не вижда проблеми пред възможността Турция да договорира гаранции за заеми от САЩ в размер на 8.5 млрд. щ.д. Турска делегация ще замине за Вашингтон на 18 август, за да обсъди въпроса.

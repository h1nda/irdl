Черна гора получи структурорегулиращ кредит за 18 млн. долара от Световната банка
					21/10/2004
					Преговорите между Черна гора и Световната банка доведоха до предоставяне на втори структурорегулиращ кредит за 18 млн. долара. Средствата ще бъдат използвани за ускоряване на реформите и развитието. 
					От Антонела Кръстович за Southeast European Times от Подгорица - 21/10/04
 
					 
						
Финансовият министър Мирослав Иванишевич потвърди, че Черна гора е изпълнила изискванията на Световната банка и провежда необходимите реформи. [Архив]
						По-рано този месец черногорският заместник-министър председател Мирослав Иванишевич и регионалният директор за Черна гора на Световната банка, Каролин Юнгер, подписаха споразумение за предоставяне на структурорегулиращ кредит (СРК) за 18 млн. долара. Кредитът е безлихвен, за срок от 20 години и с 10-годишен гратисен период. Основната му цел е да се даде възможност на правителството на Черна гора да ускори реформите и цялостното развитие. 
						Това е вторият такъв СРК за Сърбия и Черна гора и целта му е да консолидира и да продължи реформите, подпомогнати от първия кредит и по програми, финансирани от други донори. Вторият кредит първоначално ще бъде използван за реализиране на реформи в сектора на здравеопазването. В дългосрочен план той ще обхване четири широки политически области, включително реформи във финансовия сектор, реструктуриране на енергийния сектор, реформи в пенсионното и здравното осигуряване, както и засилване на прозрачността, отчетността и ефективността на държавната администрация . 
						Общо с първия и втория СРК приключва тригодишното кредитно споразумение между Черна гора и Световната банка, каза Иванишевич. Като отбеляза, че е важно да се изпълнят критериите, посочени от банката, той каза, че Черна гора досега е спазила всички изисквания. 
						Според Юнгер резултатите, които трябва да се постигнат в областта на развитието по втория СРК, включват държавните разходи, финансовото управление и осигуряване, подобряването на пазара на труда и осигуряването на устойчиво управление на дълга и финансова стабилност. Тя каза, че тези резултати ще подпомогнат постигането на по-широките цели в публичния сектор, а именно подобряване на управлението, предоставянето на правомощия, сигурността и социализацията, както и осъществяване на глобално партньорство за развитие. 
						Иванишевич и Юнгер обсъдиха също и предстоящото тригодишно кредитно споразумение -- което ще бъде в размер от 400 млн. до 550 млн. долара -- за Сърбия и Черна гора. Очаква се Черна гора да получи 10 % от тази сума, до 55 млн. долара. Точната сума ще зависи от темповете на реформите, които Черна гора успее да осъществи, каза Юнгер, като добави, че се надява Подгорица да получи значителен кредитен пакет. 
						Иванишевич изрази оптимизъм за сумата, като обеща, че Черна гора успешно ще изпълни предварителните условия. Той каза също, че по време на разговорите с Юнгер са представени няколко проекта, включително план за отваряне на енергийния пазар на Черна гора. Другите проекти са в областта на образованието, земеделието, туризма и по-нататъшните структурни реформи, каза Иванишевич.

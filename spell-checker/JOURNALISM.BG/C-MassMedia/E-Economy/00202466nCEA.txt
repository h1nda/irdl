Гърция затяга коланите заради строгите икономически мерки, но възникват нови идеи за растеж 
					24/03/2012
					Опитите да се даде тласък на една стагнираща икономика в Гърция срещат препятствия. 
					От Анди Дабилис за Southeast European Times in Athens - 24/03/12
 
					 
						
Съоръженията за Олимпийските игри в Атина през 2004 г. бездействат в очакване на евентуална приватизация в опит да се подпомогне икономиката на страната. [Ройтерс]
						Въпреки втория спасителен заем от Тройката на ЕС от 130 милиарда евро и току-що сключеното споразумение за участие на частния сектор, което позволява на Гърция да постигне опрощаване на 100 милиарда евро от дълга, не са преодолени безпокойствата, че без решителни структурни реформи не съществува път за растеж за спасяване на икономиката на страната, която е изправена пред дефицит от около 117% от БВП през 2020 г. 
						Икономиката се е свила с 15% от 2008 г. насам под натиска на многократните съкращения на заплатите, увеличаване на данъците, намаляване на пенсиите и предстоящо съкращаване на работните места за 150 000 държавни служители през следващите три години. При новите условия минималната заплата ще бъде намалена от 22 до 33%, а повече от 1,03 милиона души ще останат без работа. 
						"Сега всеки говори за растеж, но ние първо трябва да осъществим структурните реформи”, каза за SETimes Хараламбос Царданис, директор на Института за международни отношения в Атина. 
						Царданис добави, че Гърция трябва да либерализира затворените професии, да ускори продажбата или лизинга на държавни активи и имоти и да спре да нарушава законите на ЕС, които пречат на частните колежи да се конкурират с държавните университети и законите, които отказват да признаят дипломи от частни училища. 
						"Съществува политическа неохота... системата е ориентирана към държавата и политическата цена за противопоставяне на определени интереси е твърде висока”, каза той. 
						Ключът, каза той, е в това, да се отървем от държавните имоти и обекти и да развием ценния крайбрежен имот на мястото на бившето национално летище “Хеленикон”, което е проект за 2,3 милиарда евро. 
						"Ако успеем с някои големи приватизации, това ще изпрати послание, особено в чужбина. Но това ще бъде трудна задача”, каза той. 
						И наистина Тройката прецени, че Гърция може да придобие 50 милиарда евро от приватизации, но досега приходите възлизат на по-малко от 2 милиарда евро. Инвеститорите или проявяват предпазливост, или чакат да се появят по-добри сделки, тъй като знаят че Гърция отчаяно се нуждае от приходи. 
						Съществуват някои признаци за подобрение; енергийният проект “Хелиос”, който цели да оползотвори повече от 300-те слънчеви дни годишно в страната и да изнася 10 гигавата слънчева енергия до 2020 г. – може да донесе 15 милиарда евро. Износът достигна рекордни стойности от повече от 22 милиарда евро през 2011 г., а търговският дефицит бе намален наполовина до по-малко от 10% от БВП. 
						Според анализаторите обаче е необходимо много повече, и то ще отнеме време. 
						"Опитваме се да установим къде искаме да бъде Гърция след десет години", каза за SETimes Агелос Цаканикас, ръководител проучвания за Фондацията за икономически и промишлени изследвания в Атина. 
						И той спомена "Хеленикон" и каза, че обектът трябва да се развие. В даден момент било решено бившето летище да бъде най-големият публичен парк в Европа, но тези "зелени мечти" били попарени от кризата. 
						"Това е най-ценното парче земя в Европа", каза Цаканикас и добави, че кризата ще промени нагласата на гърците и ще насочи младите хора към предприемачество и частния сектор. 
						"Мечтата беше да се намери позиция в държавния сектор... сега мечтата е различна." 
						Германският министър на икономиката Филип Рьозлер неотдавна заяви за германския всекидневник "Саарбрюкер Цайтунг", че Гърция се нуждае от условия за растеж, като модернизира администрацията, отвори пазарите си и осъществи приватизационната си програма. 
						"Само след като тези стъпки бъдат осъществени в действителност, ще се увеличи готовността за инвестиции", каза той. 
						Сегашното хибридно правителство на социалистите на ПАСОК и консерваторите от "Нова демокрация", начело с временния премиер Лукас Пападемос, ще отвори пътя за избор на политически лидери в бъдещите избори през пролетта, но някои критици се страхуват, че спасителните заеми означават връщане към статуквото, а не към мотивация за реформи или растеж. 
						Царданидис каза, че един решаващ фактор, който се пренебрегва, е възстановяването на малките и средни компании, тъй като 111 000 пострадаха от кризата. Гръцките банки също ще получат 48 милиарда евро за рекапитализация от Европейския инструмент за финансова стабилност. 
						"Те отново ще могат да играят жизненоважна роля. Банките ще бъдат мотивирани да инвестират отново и парите им ще имат възвращаемост", каза той. 
						Георгиос Цогоруполос, научен сътрудник в Гръцката фондация за европейска и външна политика в Атина, каза, че Гърция трябва да съживи туристическата си индустрия след рекордната за сектора 2011 г. Но страната регистрира неочакван спад тази година с 30% по-малко предварителни резервации от Германия и очертаващ се спад от британски туристи, като това са двете ключови държави за индустрията. 
						"Първо трябва да се възстанови доверието, а после можем да инвестираме в туризма, тъй като страната ни е ориентирана към туризма. Трябва да намалим цените, за да привлечем туристи", каза той за SETimes. 
						Той добави, че тежката бюрокрация, трябва да се регулира. "Коя компания ще дойде в Гърция, след като уреждането на документите отнема два-три месеца?" 
						Георгиос Статакис, професор по икономика в Критския университет е още по-скептичен. "Няма шанс за възстановяване на икономиката. Политиката е крайно дефлационна." 
						Той каза, че либерализирането на професии като тази на таксиметровите шофьори, за да се увеличи конкуренцията, няма да даде резултат по време не рецесия, и добави: "Няма реален шанс за приватизациите, тъй като гръцката икономика преживя масова приватизация през 1990-те години и практически ние имаме частен банков сектор, съобщения, частни пътища, летища и мостове. Не е останало много за държавата", каза той за SETimes. 
					
				
			
					 
					
 
 

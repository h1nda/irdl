Главният проблем на Косово е икономиката
					18/12/2006
					Косово има най-ниският БВП в Югоизточна Европа, висока безработица и отрицателен баланс на търговията. Лидерите му скоро ще трябва да пренасочат вниманието си от проблема за статута към създаването на благосъстояние, пише Робърт К. Остин от Университета в Торонто.
					От Робърт К. Остин за Southeast European Times – 18/12/12
 
					 
						
Захир Салаку, 38-годишен, чака на кръстопът в Прищина с надеждата да бъде нает за временна работа. Безработицата засяга почти половината от работната сила в Косово. [Гети Имиджис]
						Пратеникът на ООН Марти Ахтисаари ще публикува доклада си за статута на Косово през януари. Въпреки че всички се досещат за съдържанието на доклада му, едно е ясно: окончателният статут няма да реши мигновено тежките икономически проблеми на Косово. 
						Няколко фактори сега ограничават способността на Косово да се движи напред: липсата на достъп до международно финансиране и инвестиции поради несигурния му статут; никакъв достъп до международните фондови борси (отново поради несигурния му статут), намаляващи помощи от донори и помощи от диаспората. Докато не бъдат решени тези проблеми, перспективите са мрачни. Когато бежанците се завърнаха през 1999 г. и започнаха да се вливат парични потоци, икономиката на Косово започна да се развива динамично. От 2004 г. обаче нещата започнаха да се влошават и настъпи стагнация. 
						БВП на Косово на глава от населението от малко над 1 100 евро е най-ниският в Югоизточна Европа, а икономическият ръст също е нисък. Безработицата се оценява на 40 % и представлява огромен проблем. Безработицата сред младежите е над 60 %. Достъпът до европейските пазари на труда би могъл да помогне в това отношение, но това изглежда малко вероятно в близко бъдеще. 
						Най-тревожен е търговският баланс, тъй като Косово почти не произвежда нищо. Износът покрива само 6 % от вноса. Това е добра новина за един бюджет, който зависи от митническите приходи, но е лоша новина, когато дългосрочният план е по-свободна регионална търговия. Икономиката функционира почти изцяло като потребителско общество, основано на търговия с относително малки мащаби и незначителен семеен бизнес. Много малко пари са били инвестирани в сектори, които могат да осигурят работни места. Особена загриженост предизвиква земеделският сектор. Косово може да се самозадоволява с храни; земеделските ресурси не се използват оптимално. 
						На хоризонта се задават още проблеми. Съкращаването на мисията на ООН, която изхарчи около 2,6 милиарда евро за стоки, служители и услуги между 1999 и 2006 г., ще нанесе сериозен икономически удар. Това, заедно с продължаващото намаляване на помощите от диаспората, може да се окаже катастрофално. В краткоспочен план оцеляването на Косово почни сигурно ще зависи от ЕС. 
						
Косово се нуждае от значителни инвестиции в образованието. [Гети Имиджис]
						Рефренът, който повтаря правителството на Косово остава непроменен - без независимост, ръцете му са вързани. Противниците на независимостта от своя страна продължават да твърдят, че Косово няма да бъде устойчиво като независима област. Те обаче все още не конкретизират как Косово би могло да бъде по-устойчиво и жизнено чрез нещо различно от суверенната държава. 
						Въпреки сегашните обстоятелства, Косово може фактически да бъде устойчиво и стабилно. В крайна сметка, населението му е едва 2 милиона. Съществуват много млади хора готови и желаещи да работят и съкращаването на международното присъствие би трябвало да доведе до намаляване на заплатите, които са доста високи за региона. За да се постигне устойчивост, са необходими две решаващи промени. Международната общност - и това вероятно ще падне върху плещите на ЕС - трябва да осигури възможност на Косово да привлече чужди инвестиции. В същото време ЕС трябва да оглави трансформирането на инфраструктурата на Косово. 
						В много отношения Косово все още е доста изолирано. Ако опитът в останалата част на региона може да ни покаже нещо, то е че ключът там е по-голяма регионална интеграция. С такъв малък пазар, инвеститорите трябва да гледат на Косова като на част от по-голяма картина. Това означава, че те ще искат лесно да могат да доставят своите стоки до други страни в региона. Международната общност трябва да стимулира големи инвестиции в шосейните и железопътни връзки. Приоритет тук е съкращаването на времето за пътуване между Тирана и Прищина. 
						Правителството трябва да направи съществени инвестиции в образованието, тъй като в Косово понастоящем е регистрирано най-ниското участие в Европа в образователната квалификация след гимназия. То трябва също да реши въпроса с крайно-лошата си репутация по отношение на корупцията. "Трансперънси Интернешънъл" рисува мрачна картина, макар че в съседна Албания нещата са доста по-зле. Дори с независимост и достъп до финансови пазари, инвеститорите все още се нуждаят от допълнителни уверения. В Косово има случаи на успешни инвестиции. Това трябва да стане широко достояние. 
						Регионалната интеграция вече е в ход другаде на Балканите и е важно Косово също да стане част от този процес. Докато това може да не се окаже лесно по отношение на Сърбия, другите съседи на Косово са готови да отворят вратите си. За Югоизточна Европа като цяло инвестиционният климат се подобрява. Всички държави в региона започват да преоценяват своята конкурентоспособност в опит да станат по-атрактивни за чужди инвестиции - Черна гора се откроява в това отношение. Албания, която премина през крайно труден и рискуван преходен период, предприема стъпки, за да регулира инвестиционния процес. 
						Народът на Косово отдавна осъзна, че независимостта няма да промени драматично неговото икономическо положение в краткосрочен план. Той многократно призовава за повече конкретни отговори от елита за това откъде ще се появят работните места. Правителството трябва да пренасочи вниманието си от независимостта към създаването на благосъстояние. 
						
Робърт К. Остин преподава политика и история на Югоизточна Европа в Центъра за международни проучвания "Мънк" в Университета в Торонто.

Български и македонски официални представители заявяват, че двустранните икономически отношения трябва да се подобрят
24/06/2003
Споразумението за създаване на Българо-македонска търговска камара бе сред най-важните акценти в рамките на бизнес форума, целящ да стимулира слаборазвитите търговски отношения между двете държави.
(Би Би Си, Хувърс, МИА, Макфакс, БТА, бТВ, Новините, Медиапул,Би Би Ен - 23/06/03)
 
 
Отбелязвайки стабилните политически отношения между двете държави, висши представители от България и Македония призоваха в понеделник (23 юни) към подобряване на икономическите връзки.
По време на разговорите си с македонския премиер Бранко Цървенковски в София българският президент Георги Първанов заяви, че страната му предпочита да остави в историята споровете от миналото и да се съсредоточи върху икономическото сътрудничество.
"Вярвам, че това е верният път за развитие на нашите отношения. Историческите спорове. можем да оставим на специалистите, докато ние, държавниците и политиците, трябва да гледаме напред, " каза Първанов.
Цървенковски пристигна на двудневна визита в неделя. Придружаван от министъра на икономиката Илия Поповски, той бе начело на делегация от шефове на македонски компании, дошли за участие в македонско-български бизнес форум, чиято цел бе да даде тласък на търговските отношения между двете държави.
Първанов призова участниците във форума да анализират възможностите за създаване на съвместни търговски и производствени компании и за инвестиране в съвместни проекти.
Българо-македонският търговски стокообмен се равнява на 144 млн. щ.д. през 2002 година, това е увеличение едва със 7 % за последните десет години, каза българският министър на държавната администрация Димитър Калчев при откриването на форума. От три милиона чуждестранни туристи, посетили България миналата година, само 6,000 са били македонци. Калчев обяви, че четири нови ГКПП ще бъдат открити по българо-македонската граница като част от усилията да се подобрят двустранните търговски отношения.
Независимо от подписаното през 2000 година Споразумение за свободна търговия, което премахва митата върху 90 % от списъците с вносни стоки, двустранната търговия остава слаба, каза председателят на Българската стопанска камара Божидар Данев.
Данев и колегата му Душан Петрески подписаха по-късно споразумение за създаване на Българо-македонска търговска камара.
Участниците във форума в понеделник посочиха лошата инфраструктура и бюрокрацията сред пречките, които препятстват бързото разширяване на двустранното икономическо сътрудничество.
Първанов заяви, че ще продължава да призовава за инвестиции от ЕС за инфраструктурни проекти, особено за коридор номер 8, като средство за ускоряване на регионалното развитие в контекста на европейската интеграция.
Сред конкретните резултати от форума бяха и няколко сделки, сключени между български и македонски компании, на обща стойност 1.5 млн. щ.д.

Ще стане ли пак актуална икономическата наука на развитието?
20/10/2003
&lt;FONT size="1" color="gray" face="verdana"&gt;Свободните цени и конкуренцията играят съществена роля за правилното разпределение на ресурсите. [SE Times]&lt;/font&gt;&lt;br&gt;&lt;br&gt;
Икономистът и бивш министър на финансите на Румъния Даниел Дъяну подчертава значението на добре действащите институции и удачните структури за управление на обществото и бизнеса. Той счита, че тези два фактора определят цялостното функциониране на икономиката.
От Даниел Дъяну за Southeast European Times от Букурещ - 20/10/03
 
 
Не подлежат на съмнение основните правила на икономическата игра, които определят нормалното функциониране на икономиките. Свободните цени и конкуренцията играят съществена роля за правилното разпределение на ресурсите; за да се стимулира предприемачеството и търговските сделки са необходими ясно дефинирани и защитени права на собственост; трябва повсеместно да действат строги бюджетни ограничения, за да има финансова стабилност; в дългосрочен план по-добри са ниските бюджетни дефицити; печатането на нови пари е лошо за паричната стабилност. В същото време обаче интелектуалният фанатизъм и доктриналният фундаментализъм имат разрушително влияние върху политиката, която трябва да бъде прагматична и да не се подчинява на корпоративни интереси.
И в новото хилядолетие продължават споровете по няколко централни въпроса, които са разделяли икономистите десетилетия наред. Съществуващата двусмисленост трябва да предизвика по-откровен дебат сред политиците и правителствените съветници. Искам да изведа на преден план някои от основните въпроси, които засягат ситуацията в развиващия се свят:
Въпреки че свободната търговия се счита за желателна от повечето икономисти, съществуването на големи асиметрии и динамични ефекти дават основание на развиващите се страни да търсят известна защита; някои икономисти правят разлика между свободна и справедлива търговия. Както се изразява Дани Родрик, свободната търговия не винаги води до икономически растеж. Провалът на търговските преговори неотдавна в Канкун напомня очебийно за тази реалност, изразяваща се в несъответствието между това, което богатите страни проповядват и това, което те на практика вършат (случаят със селскостопанските субсидии е печално известен).
Изясни се, че свободните капиталови потоци са доста застрашителни за възникващите пазари. МВФ вече не препоръчва, както правеше това преди десетина години, откриването на капиталови сметки, ако не съществуват съответни регулативни и институционни предпоставки.
Възвръща се интересът към причините за неуспешното управление на пазара, както и признанието на необходимостта от държавна намеса в икономиката. Разпространението на финансовите и валутните кризи, а така също и огромните несъответствия във функционирането на други пазари (например, търговията с електроенергия) са убедително основание за засилване на регулативните рамки и прилагането на закона от държавата (някои биха казали, че става все по-популярна идеята за "ориентирана към пазара регулираща държава").
Не може да се отрече ролята на правителството в осигуряването на обществения продукт. Освен това, някои биха добавили, че стимулирането на промишленото и технологическото развитие е също част от ролята на правителството. Програмата "Еврика" на ЕС, както и поредицата от програми в областта на отбраната в САЩ, могат да се посочат като примери за промишлена политика.
Фискалният неутралитет, ако бъде доведен до крайност, може да изиграе подлъгваща роля в един свят на големи асиметрии. Съществуват многочислени примери на напреднали и възникващи икономики, които използват финансовите лостове разумно, за да постигнат национални икономически цели; такива лостове могат да бъдат използвани с цел стимулиране на спестяванията в страната.
Кой е отговорен за осигуряването на обществения продукт в световната икономика? Носят ли големите икономически държави морална и оперативна отговорност в тази област, в това число и за координацията на различните политики с цел избягване на неблагоприятните дебаланси в световната икономика?
Въпреки че признават определящото значение на пазара за разпределението на ресурсите и за възнаграждението на предприемачеството, икономистите продължават дебата по въпроса за ролята на правителствата. Този дебат набра нова сила благодарение на идеите, внесени от "новите теории" (както ги нарича Роберт Гиплин): теорията за многократните баланси, която изхожда от възможността за съществуване на постоянни дебаланси; теорията за ендогенния растеж, която подкопава някои от основните положения на неокласическата икономическа наука (например, "закона за намаляващия доход"); тезата за "зависимостта от пътищата на развитие" (ролята на историята), значението на географията, ролята на информационните цени и асиметрии; ролята на натрупванията за постигане на сравнителни предимства (използването на натрупванията от Майкъл Портър, за да обясни сравнителните предимства, напомня за концепцията на Гунр Мирда за кумулативната причинно-следствена връзка) и т. н.	
Новите теории се основават и извеждат на преден план тезите на старата икономическата наука за развитието. Алберт Хиршман, Пол Розенщайн Родан, Рагнар Нъркс, Гюнар Мирдал, Харви Лайбенщайн и др. подчертават ролята на институциите и структурните елементи в бедните страни, които ги държат заложници на различни видове капани. Това подсказва необходимостта от помощ за развитието, или както го нарече Родан в известна статия, написана през 1943 г. - от "голям тласък".
Обобщавайки гореизложеното, може да се каже, че икономическата наука на развитието откри отново редица свои стари постановки. В този смисъл тя пак подчертава съществуването на външни фактори, многократни баланси, зависимости от неблагоприятни пътища на развитие, порочни кръгове и "капани на недоразвитостта", като всички това представлява предизвикателство за държавната политика. Все по-очевидно е, че държавната политика (на национално и международно равнище), има да играе роля както за оправяне на правителствените провали, така и за преодоляване на последиците от неуспешната координация на пазарите. В този смисъл е необходимо да се подчертае важността на добре действащите институции и удачните структури за държавното и корпоративно управление, което определя цялостното функциониране на икономиката. Многообразието на икономическите резултати в страните в преход (посткомунистическите страни) се дължи на различното функциониране на институционните структури и на разнородността на политиката.
Може да се окаже, че сме в навечерието на нова епоха на икономическата наука на развитието, очертаваща се на фона на отчайващо лошите икономически резултати в по-голямата част от развиващия се свят (с изключение на Китай и на отделни части от Индия), както и на неуспешния преход в много посткомунистически страни и на критиките срещу "неуправляемия" глобализъм. Оливие Бланшар, Пол Крюгман, Дани Родрик, Джоузеф Щиглиц и др. формират забележителна плеяда от превъзходни икономисти, които са способни да внесат повече реализъм и творчество в политиката на развитието.

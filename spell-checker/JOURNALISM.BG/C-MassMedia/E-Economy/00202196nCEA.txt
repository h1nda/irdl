МВФ предупреждава за предстояща икономическа неспабилност
					27/12/2011
					Глобалната икономика е в опасност, предупреди директорът на МВФ в интервю, публикувано в неделя.
					(AФП - 27/12/11; Евронюз, ТВНЗ, Бизнес Стандарт - 26/12/11; Ройтерс, Айриш Таймс, Дневник.бг - 25/12/11; МВФ - 21/12/11)
 
					 
						
Растящите цени, задържането на ръста на заплатите и строгите икономически мерки изцедиха доходите в цяла Европа. [Ройтерс]
						Директорът на МВФ Кристин Лагард критикува европейските лидери за неуспешните им опити да говорят в един глас за кризата в еврозоната. 
						"Световната икономика се намира в опасно положение", каза бившият френски финансов министър пред парижкия седмичник "Журнал дю Диманш" в интервю, публикуувано в неделя (25 декември, цитирано от Ройтерс. 
						Дълговата криза в еврозоната, която започна в Гърция през 2010 г. и в крайна сметка се разпространи във все повече страни членки на 17-членния клуб на страните от ЕС, които използват еврото, се смята за най-голямата заплаха за глобалната икономика. 
						Усилията за справяне с проблемите в региона през последните 12 месеца не успяха да успокоят световните финансови пазари. Дори общото споразумение за укрепване на финансовата консолидация в рамките на клуба, което бе постигнато на срещата на върха на ЕС на 9 декември, оказа само краткосрочен позитивен ефект, тъй като европейските лидери тепърва трябва да изработят подробностите на споразумението до март. 
						Дълговата криза, която доведе до ерозиране на общественото доверие в правителствата, политиците и пазарите "е криза на доверието в публичния дълг и солидността на финансовата система", продължи Ройтерс да цитира интервюто на Лагард. 
						"Срещата на върха на 9 декември не бе достатъчно подробна по отношение на финансите и твърде усложнена по отношение на фундаменталните принципи", отбеляза тя. "Би било полезно за европейците да говорят в един глас и да съобщят прост и подробен график. Инвеститорита го очакват. Великите принципи не впечатляват никого." 
						Кризата, която ще продължи и през 2012 г., вече оказа негативно въздействие върху ключови страни като Бразилия, Китай и Русия, които помогнаха за глобалния икономически растеж преди кризата, каза също френският финансист. 
						По време на посещение в Нигерия миналата седмица Лагард каза, че Фондът може да ревизира прогнозата си за растежа през 2012 г. за световната икономика, определен преди на 4%. 
						Предупреждение отправи също и главният икономист на МВФ Оливие Бланшар, който писа в преглед за 2011 г. на 21 декември, че "възстановяването в много напреднали икономики е в застой, като някои инвеститори дори проучват предположенията за потенциално разпадане на еврозоната и реалната възможност условията да бъдат по-лоши, отколкото през 2008 г." 
						Предположенията, че еврозоната може да се разпадне, за пръв път се чуха преди няколко месеца, когато кризата продължи да се разпространява и да застрашава и най-мощните членки на ЕС Германия и Франция. 
						Еврото влезе в обръщение в ЕС на 1 януари, 2002 г., като 12 от 15-членния тогава Съюз влязоха в еврозоната. 
						Две балкански страни, Черна гора и Косово, което все още се управляваше от ЮНМИК, станаха първите страни извън ЕС, които приеха еврото, изоставяйки германската марка, която бяха избрали вместо динара. Днес общата валута се използва широко и в други бивши югославски републики, а много страни в региона все още вярват, че еврото ще оцелее. Ако това не стане, те са готови да се върнат към германската марка. 
						Но едно десетилетие след официалното влизане в сила на еврото нито една от десетте страни членки на ЕС, които все още са извън еврозоната, не проявява нетърпение да се присъедини бързо към зоната, според серия съобщения на АФП, публикувани във вторник (27 декември). 
						България например, която се очаква да изпълни критериите за присъединяване следващата година, даде ясно да се разбере, че няма да бърза да се присъединява към европейския Механизъм на обменните курсове (ERM II), който представлява двегодишната чакалня преди влизане в еврозоната. Общественото мнение срещу приемането на еврото в страни като Чешката република и Полша е между 70% и почти 75%, според АФП.

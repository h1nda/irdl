Гръцката икономика е изправена пред бремето на олимпийските разходи 
					20/09/2004
					 Гърция се бори с икономическите последици от Олимпиадата, вкл. огромния публичен дълг
					От Джордж Анагностопулос за Southeat Eurоpean Times в Атина - 20 /09/04
 
					 
						
Олимпиадата може да коства на Гърция 8 млрд. евро. [АФП]
						Цената на Олимпиадата, съчетана с предшестващи бюджетни и икономически проблеми, натовариха Гърция със значително бреме. Сметната палата се фокусира след Олимпиадата върху определяне размера на неефикасните действия и върху идентифициране на действителните разходи във връзка с Игрите. Страната навлиза в период на самоограничения, тъй като цифрите растат извънмерно. 
						По преценка на заместник-министъра на икономиката Петрос Дукас разходите по Олимпиадата ще надхвърлят 7 млрд. евро. Най-вероятно те ще достигнат 8 млрд. евро, тъй като се трупат сметки без да има унифицирани административни процедури. 
						Финансовото предизвикателство, пред което се изправя Гърция, се илюстрира чрез увеличението на публичния дълг, който вече надвиши миналогодишната стойност от 195 млрд. евро и се очаква да надмине 210 млрд. евро към края на 2004 г. Растящите цифри упражняват натиск връху кабинета, който е принуден да въведе ограничения в икономическата си политика. Гърция трябва да представи надежден план за икономически контрол предвид огромния дълг, за да възстанови кредитното доверие към страната. 
						Според Дукас правителството трябва да предприеме специфични мерки, които биха позволили едно контролирано оживление на обществения сектор и в същото време биха създали привлекателна среда за чуждестранни инвестиции. 
						Най-сериозният проблем около публичния дълг е фактът, че голяма част от държавния бюджет не е еластична. Почти 40 % от него покрива заплати и пенсии, други 30 % отиват за погасяване на лихви, а 20-25 % са заделени за финансови държавни помощи. Едва 5-10 % от бюджета могат да бъдат повлияни пряко от правителствени решения. Годишните увеличения на заплати и пенсии, с таван от 3 %, повишават тази част от бюджета с 5,5 % и по този начин допълнително намаляват дела от него, който може да се харчи по преценка на кабинета. 
						Нарастването на големия публичен дълг изключва възможността за намаляване на цената на услугите. При тези обстоятелства са необходими стратегически действия, ако Гърция се надява да постави под контрол разходите по обслужване на този дълг. Един от широко обсъжданите начини е приватизацията на големи публични предприятия като телефонната компания, водоснабдяването и електроснабдяването. Междувременно програми за контрол върху разходите се прилагат в масовия транспорт и всички други обществени сектори, които функционират в банково-дебитната рамка, подкрепяна от Гръцката агенция за комунално-битови услуги.

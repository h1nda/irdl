Световната банка класира Албания сред най-големите реформаторки в областта на бизнеса
					11/09/2008
					Албания е сред първите десет страни в света, осъществили най-голям брой реформи за 2007-2008 г., обяви Световната банка в годишния си доклад “Правене на бизнес”, който бе публикуван в сряда.
					(Найн О’клок - 11/09/08; AП, AФП, Уол Стрийт Джърнъл, МИА, Макфакс, СНА, Световна банка - 10/09/08)
 
					 
						
Албания е сред първите десет страни в света по отношение на подобряване на деловия климат, смята Световната банка. [Гети Имиджис]
						За пета поредна година Източна Европа и Централна Азия водят в световната класация за осъществяване на бизнес реформи, посочва Световната банка в ново проучване, публикувано в сряда (10 септември). 
						Азербайджан, Албания, Киргизстан, Беларус, Сенегал, Буркина Фасо, Ботсуана, Колумбия, Доминиканската република и Египет са десетте най-големи реформаторки според шестия годишен доклад “Правене на бизнес” на Международната финансова корпорация (МФК) и Световната банка.
						Източна Европа и Централна Азия са осъществили над 25 % от рекордните 239 реформи в нормативната уредба за бизнеса, реализирани в световен мащаб за 12-те месеца до юни тази година, твърдят авторите. Те са класирали 181 икономики въз основа на десет показателя. 
						"Икономиките се нуждаят от правила, които са ефективни, лесни за използване и достъпни за всички, които трябва да ги използват”, каза Майкъл Клайн, вицепрезидент на Банката/МФК за развитието на финансите и частния сектор. „Иначе фирмите са в капана на нерегулираната, неформална икономика.” 
						Сингапур води световната класация за обща регулаторна леснота на развиване на бизнес за трета поредна година. Нова Зеландия, Съединените щати, Хонконг и Дания закръглят първата петорка. 
						Според Банката, Албания – на второ място по резултати тази година – е реализирала реформи в четири от десетте области, изследвани в доклада. „Те са допринесли за улесняване на условията за започване на бизнес, облекчаване на данъчната тежест и подобряване на защитата на инвеститорите и кредитната информация,” отбелязва Банката. Това е дало възможност на страната да се изкачи от 135-ото си място в миналогодишното проучване на 178 икономики до 86-о място в новата световна класация. 
						Гърция се изкачи с десет места в световната стълбица и зае 96-о място в тазгодишната класация. Най-значимият напредък, който тя е отбелязала, е в областите плащане на данъци, регистриране на фирми, защита на инвеститорите и наемане на работна сила. 
						Нормативните реформи, които Македония е въвела за улесняване на деловите операции, също са подобрили позицията й в общото класиране. Сега тя е на 71-во място от 79-о за миналата година. Тя е регистрирала най-голям напредък в презграничната търговия, подпомагането на регистрацията на фирми, привеждането в сила на договори, улесняването на кредитирането, регистрирането на имоти и събирането на данъци. Усилията за засилване на защитата на инвеститорите обаче видимо са забавили своя темп. 
						Турция и Хърватия са се придвижили с по едно място нагоре и заемат съответно 59-о и 106-о място в тазгодишната класация. 
						Румъния е отново 47-а тази година, само на две позиции по-долу от съседна България, която отново заема най-високо място сред страните от региона. 
						Босна и Херцеговина (БиХ), Черна гора и Сърбия са най-зле представящите се страни в региона през периода, изследван в доклада. Черна гора е паднала на 90-о място от 84-то миналата година. Сърбия е слязла с три позиции по-долу и е на 94-то място, а БиХ е с две позиции по-долу тази година. Заемайки 119-о място, тя е с най-нисък рейтинг от страните в региона.

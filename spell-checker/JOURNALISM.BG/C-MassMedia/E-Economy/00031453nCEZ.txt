Бизнес: Икономиката на Албания се възстановява
					28/08/2009
					Икономиката на Албания показва подобрение през второто тримесечие. Още в деловите новини: Косово планира да кандидатства за членство в СТО; "Форд" ще открие скоро завод в Румъния.
					 
						
Според управителя на Централната банка Адриан Фулани албанската икономика е стабилна. [Гети Имиджис]
						Икономиката на Албания леко се е подобрила през второто тримесечие на годината, съобщи в сряда (26 август) управителят на Централната банка Адриан Фулани. "Разполагаме с малко статистически данни за реалната икономика, но след резкия спад през първото тримесечие през второто отбелязахме известно подобрение в бизнес климата", заяви Фулани пред журналисти в Тирана, но предупреди, че икономическите показатели все още са по-ниски от средните стойности в миналото. 
						*** 
						
						Министърът на търговията и промишлеността Лутфи Жарку заяви в понеделник (24 август), че Косово е готово да кандидатства за членство в СТО. Той допълни, че правителството все още няма да предприема тази стъпка, докато не настъпи по-подходящ момент. 
						*** 
						Американският производител на автомобили “Форд” съобщи във вторник (25 август), че производството в новия завод на компанията в Крайова, Румъния, ще започне на 8 септември. "Форд" купи бившата производствена база на “Деу” миналата година. Очаква се заводът да произвежда около 300 000 автомобила годишно. 
						*** 
						Община Крагуевац в Сърбия потвърди в неделя (23 август) създаването на зона за свободна търговия с италианското дружество “Фиат”. Заместник-кметът на Крагуевац Небойша Здравкович съобщи, че се очаква общинският съвет да одобри плана през септември, а след това подробностите да бъдат уточнени с “Фиат” през следващите два месеца. 
						*** 
						 “ПепсиАмерикас” обяви в понеделник (24 август), че ще инвестира 105 млн. евро в завод за бутилиране в Румъния. Фабриката се намира западно от Букурещ и се очаква да бъде открита на 1 септември. 
						*** 
						Общинският съд в Сараево глоби в сряда (26 август) две банки в Босна и Херцеговина (БиХ) за едностранно незаконно увеличаване на лихвения процент по кредитите. Съдът разпореди “УниКредит” и “Райфайзен” да платят глоби съответно в размер на 10 000 и 1800 евро след няколко жалби от клиенти за незаконно повишаване на лихвените проценти. Съдът започна около 200 подобни дела срещу десет банки, извършващи дейност в страната. 
						*** 
						Във вторник (25 август) беше открита фериботна линия между Триполи, Либия, и Фамагуста, Кипър. Фериботът разполага с 200 места и пътуването продължава около шест часа. 
						
						(Различни източници - 21/08/09 - 28/08/09)

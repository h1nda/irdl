Бизнес: Македонското земеделие получава помощ от Световната банка 
					15/06/2007
					Банката отпуска 15 млн. евро за проект, целящ засилване на правителствената помощ за сектора. Още от седмицата: Албания ратифицира сделката за нефторповода "Бургас-Вльора". 
					 
						
Световната банка отдели 15 млн. евро за подпомагане на македонското земеделие. [Гети Имиджис] 
						Световната банка одобри във вторник (12 юни) заем от 15 млн. евро за Проект за подпомагане на земеделието и присъединяването на Македония. Проектът има за цел да засили помощта на правителството за селскостопанския сектор съгласно предприсъединителните изисквания на ЕС. 
						*** 
						
						Албанското правителство ратифицира февруарското тристранно споразумение с България и Македония за изграждането на регионалния нефтопровод "Бургас-Вльора". Проектът на стойност 1,2 милиарда евро ще бъде ръководен от американската компания АМБО. Нефтопроводът, дълъг 870 км, е предназначен да пренася каспийски нефт от Черно до Адриатическо море. Започването на експлоатацията му е насрочено за 2010 г. 
						*** 
						Световната банка одобри във вторник (12 юни) четиригодишна Стратегия за партньорство с Черна гора. Това е първата програма от този род за балканската държава, след като тя придоби независимост през 2006 г. и се присъедини към Банката през януари 2007 г. Запланувани са близо 68 млн. евро за финансови помощи. 
						*** 
						Представители на хърватското правителство и Световната банка подписаха споразумение за Втори програмен заем за преструктуриране за Хърватия. Заемът е предназначен за подкрепа на публичната администрация и различни структурни реформи. Парите ще бъдат отпуснати на два транша. 
						*** 
						
						Румънската Дирекция за възстановяване на държавни активи (ДВДА) съобщи във вторник (12 юни), че е избрала фирмата от Саудитска Арабия "Ал Араб Контрактинг" за предпочетен кандидат-купувач за дела от 62,82 % в румънския производител на електрически двигатели и локомотиви "Електропутере Крайова". Според съобщение за печата "Ал Араб Контрактинг" е подала най-добрата оферта от петте кандидата. 
						
						(Различни източници – 08/06/07-15/06/07)

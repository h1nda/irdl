По-малкият външен дълг подобри икономическите перспективи на Сърбия и Черна гора
22/07/2004
Само няколко месеца след идването си на власт сръбското правителство успя да договори опрощаването на милиарди евро от външния дълг. Финансовият министър Младжан Динкич каза, че споразуменията за отписване на дълга са върнали Сърбия и Черна гора на картата на нормалните във финансово отношение държави.
От Игор Йованович за Southeast European Times от Белград - 22/07/04
 
 
Сръбският министър на финансите Младжан Динкич каза, че съкращаването на дълга е върнало Сърбия и Черна гора на картата на нормалните във финансово отношение държави. [АФП]
Съкращаването на сръбския външен дълг с милиарди евро върна Сърбия и Черна гора на картата на нормалните във финансово отношение държави, каза сръбският финансов министър Младжан Динкич. Серия от три споразумения за отписване на дълга, сключени с кредиторите от Лондонския и Парижкия клуб и с Руската федерация, се приветства като най-големия финансов успех на Белград след свалянето на режима на Милошевич.
Под натиска на огромен външен дълг - общо 11,5 милиарда евро в края на 2003 г. - икономическите перспективи на Сърбия и Черна гора изглеждаха мрачни и кризата се смяташе за неизбежна. Много експерти смятаха, че е вероятно Сърбия и Черна гора да се поддаде на "аржентинския синдром" и да бъде принудена да обяви фалит. От общия външен дълг на страната Сърбия дължеше на чуждестранни кредитори и на собствените си граждани 9,8 милиарда евро. Делът на Черна гора беше 672,8 млн. евро. Останалото се падаше на Косово.
В края на юни, едва четири месеца след идването си на власт, сръбското правителство успя да договори три изключително важни споразумения за отписване на дълг. Властите уредиха 62-процентно отписване на външния дълг на Сърбия към Лондонския клуб, който възлизаше на 2,1 милиарда евро; плащанията по останалата част от дълга бяха реконструирани за следващите 20 години. Дългът от 202 млн. евро към Русия бе уреден, а 15 % - приблизително 500 млн. евро - бяха отписани от дълга на Сърбия към Парижкия клуб, който през 2001 г. вече бе отписал 2 милиарда евро от дължимите близо 3,8 милиарда евро.
Динкич каза, че договореностите "най-сетне са дали на Сърбия кредитен рейтинг" и възможността да участва на глобалния капиталов пазар. Той добави, че в резултат от отписания дълг Сърбия вече няма да бъде класифицирана като страна с тежка задлъжнялост и че коефициентът на задлъжнялост отговаря на изискванията за членство в ЕС.
Сръбските власти казаха също, че обществените приходи от данъци вече могат да бъдат пренасочени за засилване на потреблението и инвестициите. Това означава също, че на глава от населението гражданите ще трябва да плащат по-малко от 161,6 евро годишно през следващите 20 години, за да изплатят външния дълг. Освен това гражданите ще могат да се възползват и от по-ниските лихвени проценти и от заемите, предоставяни от чуждестранни банки.

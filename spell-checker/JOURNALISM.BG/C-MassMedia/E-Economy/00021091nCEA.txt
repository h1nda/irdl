С наближаването на членството в ЕС Румъния се радва на икономически бум
					27/12/2006
					Националната валута на Румъния надмина най-високото си равнище от шест години насам, а икономиката продължава да се развива със стабилни темпове. 
					От Пол Чочоиу за Southeast European Times в Букурещ – 27/12/06
 
					 
						
Румънската лея поскъпна с 20 % по отношение на американаския долар. [Архив]
						Румънската лея надмина всички европейски валути и е с най-добри резултати в света тази година, според пазарни анализатори на агенция "Блумбърг". Перспективите продължават да бъдат оптимистични, тъй като чуждите инвестиции могат да се удвоят след като Румъния се присъедини към ЕС следващата седмица. 
						През 2006 г. след като 60 % от румънската Търговска банка бяха закупени от австрийската "Ерсте Банк", леята поскъпна с 20 % спрямо долара, надвишавайки най-високото си равнище от шест години насам. 
						"Няколко фактори допринесоха за поскъпването на леята, започвайки със седемгодишен непрекъснат икономически растеж и седемгодишен непрекъснат контрол на инфлацията. Увеличаването на производителността на труда в румънската икономика и доброто пласиране на работната сила също допринесоха за тези резултати", заяви Адриан Василеску, съветник на управителя на румънската Национална банка. 
						Румъния очаква рекордните 8 милиарда евро в чужди капитали тази година, което е значително повишение в сравнение с 5,2 милиарда евро през 2005 г. Правителството очаква чуждите инвестиции да нараснат с 10 милиарда евро през 2007 г. Един от най-важните чужди инвеститори "Рено", втората най-голяма компания за производство на автомобили във Франция, съобщи, че ще инвестира 100 милиона евро, за да повиши производството в завода си за сглобяване на автомобили до 350 000 автомобила годишно през 2008 г.. 
						"Фактът, че ние имаме стабилна и поскъпваща валута може само да привлече повече чужди инвеститори", съобщи вестник "Зиуа", цитирайки Раду Гетеа, председател на Румънската банкова асоциация. 
						БВП нарасна с 8,3 % в сравнение със същия период през 2005 г., надминавайки очакванията, а икономическият растеж през първите девет месеца на годината достигна 7,8 %. Според "Файнаншъл Таймс" в Румъния икономиката се развива с най-бързи темпове в Европа, надминавайки Гърция (3,2%), Турция (5,2 %) и България (5,7 %).. 
						Не всички обаче се радват на поскъпването на леята. Износителите твърдят, че това може да забави икономическото развитие. "Поскъпването може да сложи край на румънския износ", заяви Михай Йонеску, генерален секретар на Румънската национална агенция на износителите и вносителите. "Поскъпването на леята не е основано върху растежа на икономиката и производствените разходи, а е просто резултат на финансови пазарни спекулации." 
						Други посочват като потенциална заплаха голям дефицит на текущата сметка, който може да достигне 10 % от БВП тази година. 
						Въпреки това Световната банка и други стабилни търговски банки започнаха да издават облигации в леи. Анализаторите смятат това като отражение на общия оптимизъм, произтичащ от силните икономически резултати на Румъния.

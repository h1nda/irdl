Признаци на промяна в банковата система на Албания
					26/01/2006
					Банковият пазар на Албания се разви през последните две години, като на клиентите се предлагат все повече и повече услуги. Неотдавна в страната бе регистрирана 17-а търговска банка.
					От Ерлис Селимай за Southeast European Times от Тирана – 26/01/06
 
					 
						
"Юниън Банк" ще се управлява от агенцията за парични преводи "Уестърн Юниън". [Уестърн Юниън] 
						В потвърждение на развиващата се дейност на търговските банки в Албания властите наскоро регистрираха 17-а такава институция в страната. "Юниън Банк" ще бъде управлявана от агенцията за парични преводи "Уестърн Юниън". Очаква се тя да разкрие верига от клонове в цяла Албания, използвайки инфраструктурата, изградена за дейността на агенцията за парични преводи "Уестърн Юниън". 
						Банковият пазар се разви през последните две години, предлагат се все повече и повече услуги -- включително дебитни и кредитни карти, както и Интернет банкиране. В цялата страна са инсталирани банкомати, докато банките се стремят да разширят дейността си в районите извън столицата. 
						Независимо от това банковата система остава в процес на доработване. Към момента има само търговски банки, но не и инвестиционни или вносно-износни банки. Пазарът на ипотеки страда от високи лихвени проценти и липса на прозрачност. Миналата година мисията на МВФ публикува доклад, в който препоръчва банките да положат повече усилия да информират клиентите си за условията и рисковете, свързани с тегленето на заеми, включително последствията от колебаещите се нива на лихвите. 
						Появата на търговски банки носи очевидни облаги за клиентите. Властите също се осланят на тази тенденция като средство за противопоставяне на голямата неофициална икономика, която се разглежда като главна бариера за икономическия растеж на Албания. 
						Според МВФ сивият пазар представлява близо 50 % от икономическата активност в страната. Официални представители на албанската централна банка междувременно изчисляват, че близо 26 % от парите в Албания се въртят извън банковата система -- процент, който е по-малък спрямо минали години, но остава висок в сравнение с международните стандарти. 
						"Тази ситуация е резултат от липсата на информираност в обществото относно банковата система, а също така е свързана с икономически и финансови престъпления," заявяват отговорни служители на централната банка. 
						Изграждането на съвременна финансова система е тясно свързано с усилията за ограничаване на неофициалната икономическа дейност, тъй като това ще спомогне за намаляване на широко разпространената зависимост от пари в брой. Централната банка вече е в процес на изпълнение на пилотен проект за изплащане на работни заплати чрез банкови сметки, а държавата предприема стъпки за прекратяване на практиката на плащане в брой на държавните служители.

Гърция е заплашена от санкции от ЕС във връзка с бюджетния си дефицит 
					19/01/2005
					Гърция може да понесе сериозни финансови санкции от ЕС поради неспособността си да обуздае бюджетния дефицит, който надвишава 3-процентния таван, определен за страните от еврозоната. Европейската комисия се очаква да препоръча нови мерки за подпомагане на Гърция следващия месец.
					(Атинска новинарна агенция - 19/01/05; АФП, АП, Гласът на Америка, ЕУобсървър, Атинска новинарна агенция, ЕС - 18/01/05)
 
					 
						
Комисарят по финансите на ЕС Хоакин Алмуния каза, че Гърция не прави достатъчно, за да обуздае бюджетния си дефицит. [AФП] 
						Макар да приветства усилията на Гърция за обуздаване на прекомерния бюджетен дефицит, Съветът на финансовите министри на ЕС (ECOFIN) заяви във вторник (18 януари), че страната продължава да бъде в нарушение на фискалните правила, които се прилагат в страните от еврозоната. Прогнозирайки, че дефицитът на Гърция ще остане над тавана от 3 % от БВП през 2005 г., министрите постигнаха съгласие по нуждата да се стартира официалният предупредителен механизъм срещу страната. 
						"Съветът отчете, че гръцкото правителство е приложило мерки през 2004 г., които са насочени към овладяване на повишаващия се бюджетен дефицит и че бюджетът за 2005 г.предвижда мерки, водещи до значителни ревизии на бюджета," заяви ECOFIN в декларация от вторник след двудневното заседание в Брюксел. Гърция обаче все още не изпълнява фискалните правила, казаха министрите. 
						Неотдавашните разкрития показаха, че Гърция е предоставила неточни данни за икономическото си развитие между 1997 и 1999 г., тъй като в противен случай действителното състояние на националната икономика не би й позволило да се присъедини към еврозоната. Европейската комисия (ЕК)определи, че бюджетният дефицит на Гърция за 2004 г. е 5,5 % от БВП и заяви, че сегашните предвиждания на правителството за дефицит от 2,8 % през 2005 г. са прекалено оптимистични. 
						Според комисаря на ЕС по финансите Хоакин Алмуния, дефицитът по-вероятно ще бъде около 3,6 %, надхвърляйки отново тавана от 3 %. 
						Статистическите ревизии, преразходите, свързани с организацията на Атинската олимпиада и други разходни пера, както и недостатъчните приходи са посочват като основни причини за дупката в бюджета. Предвид високия дефицит за 2004 г. и други бюджетни рискове, прекомерният дефицит може да продължи и през 2005 г., се казва в декларацията на ECOFIN. 
						Приветствайки решимостта на гръцките власти да изпълнят "с изключителна строгост бюджет-2005 ", министрите обаче заключиха, че предприетите мерки за консолидиране на бюджета трябва да осигурят трайно подобрение на общия правителствен баланс. 
						Междувременно Алмуния ще предложи през следващия месец мерки за затягане на коланите, за да помогне на Гърция да сложи ред във финансите си. Тези мерки ще подлежат на одобрение от ECOFIN. 
						Приветствайки факта, че ЕС отчита усилията на Гърция за обуздаване на бюджетния дефицит, финансовият министър Джордж Алогоскуфис каза във вторник, че ЕК иска да види "по-бърз темп на прилагане на тези мерки". Той обаче подчерта и това, че бюджетните преразходи са били преди всичко резултат от действия, предприети от предходните правителства. 
						"Според оценките на финансовото министерство би било постижимо да се намали дефицитът в юридически регламентираните нива през 2005 г., но комисията счита, че тази хипотеза е твърде оптимистична и че приемането на мерки за фискална адаптация ще бъде необходимо и през 2006 г," Алогоскуфис заяви на прес-конференция в Брюксел след заседанието на ECOFIN. "Правителството има воля да атакува коренните причини за проблема, предприемайки необходимите структурни мерки и ограничавайки прахосването на средства в публичния сектор. "

Ашдаун замразява банковите сметки на роднини на Караджич
09/07/2003
Четирима членове на семейството на босненско-сръбския лидер от времето на войната Радован Караджич са сред лицата, чиито банкови сметки бяха замразени по нареждане на Върховния представител Пади Ашдаун.
От Бет Кампшрор за Southeast European Times в Сараево - 09/07/03
 
 
Висшият представител на международната общност в Босна и Херцеговина (БиХ) съобщи в понеделник (7 юли),че неговата служба е замразила банковите сметки на 14 души, за които се смята, че укриват обвиняеми пред Трибунала на ООН на военни престъпления, включително съпругата, брата, сина и дъщерята на едно от най-издирваните от Трибунала лица.
"Днешното решение говори ясно за следното: международната общност е решена, в тясно сътрудничество с нашите партньори в БиХ, да засили натиска, така че всички лица, обвинени във военни престъпления от МТБЮ, да бъдат изправени пред съда в Хага," заяви Върховният представител Пади Ашдаун пред журналисти в Сараево.
Четирима члена на семейството на бившия босненско-сръбски лидер Радован Караджич са включени в списъка на 14-те босненски сърби, чиито сметки са замразени. Службата на Върховния представител декларира миналата зима, че ще се опита да отреже източниците на финансиране, които позволяват на Караджич, обвинен в геноцид през 1995 година, все още да се укрива.
В списъка е включен и заместник-председателят на Националното събрание на Република Сръбска Джоджо Арсенич, когото Ашдаун отстрани от заемания пост същия ден.
Предприетите в понеделник действия произтичат от решението на ЕС миналата седмица да прибави още 12 души, включително съпругата и сина на Караджич, към списъка на лицата	, на които ще бъде забранено да влизат в държави-членки на ЕС. Междувременно САЩ са прибавили три имена към списък от повече от 150 души, чиито сметки в САЩ са били замразени заради пречките, които те са създавали в хода на приложението на мирните споразумения в БиХ, Косово и Македония.
Ашдаун посочи, че методите за изработване на списъци, възприети от Службата на върховния представител, са същите като тези, прилагани от американското правителство и ЕС и че списъкът от понеделник е административна мярка, а не съдебен процес. "Действал съм тогава, когато съм преценил, че разполагаме с достатъчно солидни доказателства", каза той.
Ашдаун подчерта, че в хода на залавянето на заподозрени във военни престъпления местните власти са равностойни партньори на международни фактори като ЕС, Трибунала на ООН и силите на СФОР.
"Членовете на коалицията разполагат с различни оръжия, които използваме по различни начини в различни моменти, но всички имаме една съгласувана цел, а тя е да изчистим БиХ," изтъкна той и допълни, че международната общност е заела много по-активна позиция през последните няколко месеца за пресичане на връзката между предполагаемите престъпници и мрежите им за поддръжка.
"Вместо да стоим и чакаме кога ще падне отровният плод, сега ние усилено и систематично атакуваме клона, ствола и корените," каза Ашдаун.

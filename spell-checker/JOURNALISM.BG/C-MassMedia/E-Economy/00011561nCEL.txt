Бюджетът за сигурността на Олимпийските игри надхвърли 1,2 милиарда евро
22/07/2004
Бюджетът за сигурността на Олимпийските игри в Атина нарасна с още 25 %, като надхвърли 1,2 милиарда евро. До церемонията по откриването на игрите остават три седмици и гръцките организатори очакват разходите още да се повишат.
(Уошингтън поуст, Индипендънт, Скотсмън - 22/07/04; АП, Ройтерс, АФП, Би Би Си, Си Ен Ен, Гласът на Америка, ЮПИ - 21/07/04)
 
 
Гръцките военноморски сили провеждат учение в сряда (21 юли), което е част от подготовката за предстоящите Олимпийски игри. Бюджетът за сигурността на игрите нарасна с 25 %. [АФП]
Бюджетът за сигурността на Олимпийските игри в Атина нарасна с още 25 %, като достигна над 1,2 милиарда евро, каза гръцки официален представител в сряда (21 юли). До откриването на игрите на 13 август остават още три седмици и се очаква разходите за тази рекордна по бюджет операция за сигурност още да се увеличат.
"Идват нови сметки", каза в сряда заместник-министърът на финансите Петрос Дукас.
Според предишните изчисления разходите за мерките за сигурност бяха около 1 милиард евро - почти четири пъти повече от сумата, похарчена за олимпиадата в Сидни през 2000 г. Дукас обясни новото увеличение на бюджета с нарастващите изисквания на международната общност по отношение на сигурността.
Голяма част от бюджета за сигурност досега е похарчена за високотехнологично оборудване за наблюдение, нови оръжия, патрулни кораби, а 255 милиона долара струваше договорът за изграждане на мрежа за сигурност, сключен с ръководен от САЩ консорциум. Според Дукас новите разходи включват повече от 2 млн. евро за малък дирижабъл, оборудван с камери с висока разделителна способност и системи за откриване на химически вещества.
За да се гарантира сигурността на първите Летни олимпийски игри, които ще се проведат след терористичните нападения в Ню Йорк и Вашингтон на 11 септември 2001 г., Гърция работи с консултантска група, включваща представители на седем държави, сред които Великобритания, Израел и Съединените щати. Атина помоли и НАТО за подкрепа след терористичните бомбени атентати в Мадрид през март, при които загинаха 191 души, а в момента алиансът разглежда втора молба от страна на Гърция. Вероятно ще бъде взето решение през следващите няколко дни, каза говорител на НАТО.
Гръцките власти обещаха, че за спортистите от Великобритания, Израел и САЩ - за които се смята, че има най-висок риск да се превърнат в потенциални терористични цели - ще бъде предоставена 24-часова въоръжена охрана. Но властите казаха, че няма да се разреши на отборите, които участват на Олимпийските игри, да водят своя собствена въоръжена охрана, тъй като конституцията на страната не разрешава на чужденци да носят оръжие на гръцка земя.
Министърът на обществения ред Георгиос Вулгаракис каза в сряда, че единствено на охраната, придружаваща държавните ръководители, ще бъде разрешено да носи оръжие въз основа на международни протоколи.
"Що се отнася до игрите, ясно е, че гръцките власти носят изключителна отговорност и те са направили всичко, което e в рамките на човешките възможности, за да може игрите да се проведат в безопасна и мирна обстановка", каза Вулгаракис.
Във Вашингтон министърът на отбраната на САЩ Доналд Ръмсфелд посочи, че не са съвсем точни съобщенията, че Съединените щати ще изпратят 400 войници от специалните части, като отбеляза, че войниците ще бъдат под командването на НАТО, а не на САЩ.
"Това по същество не означава участие на войски на САЩ, това е единствено мисия на НАТО. Доколкото знам, не става въпрос за нищо друго, освен за взаимоотношения между Гърция и НАТО", е казал Ръмсфелд, цитиран от АФП, на пресконференция в Пентагона. "Съединените щати са част от НАТО... Гърция работи с НАТО", е казал Ръмсфелд.
Междувременно гръцкият военен флот проведе учение в сряда, насочено към повишаване на готовността за гарантиране на сигурността по време на игрите. Същият ден главното морско пристанище в Атина беше затворено в продължение на два часа, за да могат водолази да инсталират подводна система за контрол, която е част от обширна мрежа от сензори и камери, предназначени да охраняват Олимпийските игри.
Други новини: В ранните часове в четвъртък два "коктейла Молотов" бяха хвърлени по сграда, свързана с Олимпийските игри. Целта е била министерството на културата, в което се провежда Културната олимпиада - четиригодишен фестивал, който включва художествени изложби и представления и продължава до игрите. Не се съобщава за щети или жертви.

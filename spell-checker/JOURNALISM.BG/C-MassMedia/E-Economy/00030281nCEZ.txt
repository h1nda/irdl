Бизнес: Албания и Кипър регистрират икономически растеж
					15/05/2009
					Албания и Кипър са единствените европейски страни, в които през първото тримесечие се наблюдава икономически растеж. Още в деловите новини: в края на май започна 34-тото издание на Международния панаир в Кипър; Европейската инвестиционна банка одобри заем от 400 млн. евро за “Форд Румъния”.
					 
						
[Гети Имиджис]
						МВФ съобщи в понеделник (11 май), че Албания и Кипър са единствените страни в Европа, в които през първото тримесечие на 2009 г. е бил регистриран икономически растеж. В своя последен доклад МВФ посочва, че Албания и Кипър са регистрирали растеж от съответно 0,4 и 0,3 %. 
						*** 
						В края на май в Никозия ще се проведе 34-тото издание на Международния панаир в Кипър, съобщи Си Ен Ей във вторник (12 май). Повече от 1 000 компании от Кипър и 20 чужди страни, в това число Гърция, Румъния, Испания, Сирия и САЩ, ще изложат своите продукти и услуги на панаира. Проявата ще популяризира редица сектори - включително жилища и дизайн, машини и високи технологии. 
						*** 
						Европейската инвестиционна банка одобри във вторник (12 май) заем от 400 млн. евро за “Форд Румъния“, с който ще се финансира производството на по-икономични автомобили. Миналия януари “Форд” заяви, че планира да инвестира в модернизирането на завода в Крайова, за да бъде достигнато годишно производство от 300 000 двигателя, считано от 2011 г. 
						*** 
						Международната агенция за кредитен рейтинг “Фич Рейтингс” е понижила прогнозата за Гърция от стабилна на отрицателна заради допълнителното влошаване на финансовото състояние на страната, съобщи във вторник (12 май) новинарския сайт reporter.gr. “Фич” потвърди кредитния рейтинг “А” за дълга на страната в чужда и местна валута и краткосрочния рейтинг "F1" за дълга в чужда валута. 
						*** 
						
						Българският министър на икономиката Петър Димитров прогнозира в сряда (13 май), преди обявяването на официалните статистически данни в петък (15 май), че през първото тримесечие на 2009 г. икономиката ще се свие с 3 до 4 %. Прогнозите на местните икономисти съвпадат с последното изявление на Димитров, най-вече поради намаления растеж в сектора на услугите. 
						*** 
						През април в Хърватия е имало 263 785 регистрирани безработни, със 7,6 % повече спрямо предходната година, съобщи на 8 май Националната служба по заетостта. В сравнение с март обаче безработицата е спаднала с 1,3 %, отразявайки характерното априлско увеличение на сезонната заетост. 
						
						(Различни източници – 08/05/09-15/05/09)

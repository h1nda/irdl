Бюджетът на Косово разбуни духовете
					11/11/2011
					Опоненти алармират за нередности при разпределянето на бюджета и изразяват съмнение в способностите на правителството да набере необходимите средства. Правителството обаче настоява, че работи в интерес на Косово.
					От Мухамет Брайшори за Southeast European Times от Прищина – 11/11/11
 
					 
						
Според косовските лидери държавните разходи ще помогнат за развитието на икономиката. [Ройтерс]
						В края на октомври косовското правителство одобри проектобюджета за 2012 г., разходната част на който възлиза на около 1,5 млрд. евро. Според премиера Хашим Тачи фокусът ще бъде върху развитието на икономиката и засилването на социалните грижи. 
						За първи път в бюджета са включени средства за северните общини в Косово, които се оглавяват от непризнати от Прищина кметове. 
						Плановете за бюджетните разходи обаче вече се превърнаха в спорна политическа тема, като опозиционните партии твърдят, че със средствата се извършват злоупотреби. 
						„Правителството използва бюджета, за да накаже общините, в които Демократическата партия на Косово (ДПК) на Тачи не участва в управлението“, заяви за SETimes икономистът Лиридона Конушефци. „Градовете, които се управляват от ДПК, ще получат по-голям дял от бюджета в сравнение с тези, които се ръководят от други политически партии. 
						„Призрен има по-голям бюджет от Печ и Дяково, взети заедно, където управляват други партии, а има и много други случаи“, добави Конушефци. 
						Движението „Ветевендосе“ вече обяви, че е против законопроекта. Дардан Сейдиу, свързан с партията икономист, заяви за SETimes, че администрацията на Тачи не управлява разумно държавните приходи. 
						„Опитват се да покрият разходите с приходи от митниците, които не са се увеличили с повече от 15 %. След като вземем предвид инфлацията, увеличението е 4-5 %“, каза Сейдиу. 
						Той твърди, че правителството няма стратегия за развитие. 
						„Правителството на Косово следва неолиберална концепция, свързана със свободната пазарна икономика, докато всъщност ние нямаме никаква икономика и пазар. Не се планират капиталови инвестиции, които могат да стимулират инвестициите и икономическото развитие на страната“, заяви той. 
						В отговор на тези обвинения говорител за косовските митници настоя, че властите ще могат да изпълнят бюджетните задължения. 
						„Бюджетът на митниците за 2012 г. по прогнози трябва да бъде около 860 млн. евро. Миналото показва, че от създаването на косовската митница ние изпълняваме прогнозите и не виждам проблем в бъдеще. Освен това настоящите тенденции показват, че приходите за следващата година ще достигнат митническите прогнози [за бюджета]“, посочи Адриатик Ставилеци за SETimes. 
						Той допълни, че през тази година митниците са увеличили приходите си с 18 % в сравнение с миналата година. 
						„До този момент митниците са успели да съберат приходи в размер на 676,7 млн. евро, или с 18,2 % повече от миналата година. В сравнение със същия период на 2010 г. имаме увеличение от 104,5 млн. евро. Митниците са събрали 572,2 млн. евро. Тази стойност представлява 82 % от годишния план“, заяви Ставилеци. 
						Той посочи, че на 1 ноември косовските митници са постигнали нов рекорд в събирането на приходи. 
						„Само за един ден събрахме рекордните 6 млн. евро“, заяви той за SETimes.

Автономните области на БиХ обсъждат създаването на единна икономическа зона
08/07/2003
 
САРАЕВО, Босна и Херцеговина (БиХ) -- Представители на Федерацията БиХ и Република Сръбска се срещнаха в Сараево в понеделник (7 юли) и обсъдиха съвместни стъпки за създаване на единен пазар и обща икономическа политика. Организаторите на срещата са настоявали за въвеждане на единна данъчна политика, данъчна система и механизми за насърчаване на местното производство.
Също в понеделник: постоянното представителство на Световната банка в Сараево е подписало две споразумения за отпускане на заеми на БиХ на обща стойност 7 млн. щ.д. За Проекта за техническа помощ при социалното осигуряване ще бъдат отделени 5.2 млн. щ.д., а с останалите 1.8 млн. щ.д. ще бъдат финансирани инициативи за развитие и защита на горите. (СРНА, Онаса - 07/07/03)

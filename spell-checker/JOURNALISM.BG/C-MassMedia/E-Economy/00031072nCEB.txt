Сръбски град помага на жителите да оцелеят от икономическата буря
					27/07/2009
					Ягодина, град в Централна Сърбия, който някога е бил индустриален център, сега е известен с туристическите си атракции и социални програми, които помагат на бедните. 
					От Бояна Милованович за Southeast European Times от Белград -- 27/07/09 Снимки от Никола Барбутов
 
					 
						
Социалната програма на града е предназначена за новобрачните и за хората, които живеят под границата на бедността. 
						Сръбският град Ягодина е преживял много промени след създаването си през 1399 г. Градът получава името си от сръбската дума "ягода", но е преименуван в Светозарево на името на един от най-изявените социалисти на Сърбия, Светозар Маркович през 1946 г. Старото име Ягодина е възстановено през 1992 г. 
						Преди разпадането на Югославия през 1991 г. Ягодина е известен като индустриален център с фабрика за кабели и пивоварна. Тези компании все още функционират, макар и не така успешно както преди, но все пак осигуряват работа за голям брой от жителите на Ягодина. 
						Градът, който се намира в централната част на Сърбия и на около 135 км от Белград има 36 000 жители и още 35 000 в околните селища и села. 
						Кметът Драган Маркович е начело на управлението на града от 2004 г. В предсрочните местни избори миналата година неговата партия "Обединена Сърбия" спечели 56% от гласовете, което бе най-голямата победа в историята на местните избори на страната. 
						"От години съм частен предприемач и дължа успеха си в управлението на града на този опит. Знам как да решавам проблемите и да управлявам бюджета. За много политици глобалната икономическа криза идва като торнадо, а за мен тя е просто бриз", заяви Маркович за SETimes. 
						 Ягодина днес си създава репутация на туристически център. Маркович подчертава, че фактът, че той е превърнал Ягодина от индустриална зона в туристически център, е едно от най-големите му постижения. 
						
"За много политици глобалната икономическа криза идва като торнадо, а за мен тя е просто бриз", заяви кметът на Ягодина Драган Маркович.
						"Пространството, където преди растяха само плевели и трева, сега е заето от Аква Парк, зоопарк и [восъчен] музей ... Тези места се посещават дневно от около 10 000 туристи по време на летния сезон", казва Маркович. 
						През 2006 г. бе открит зоопаркът в Ягодина. Зоопаркът, който струва повече от 300 000 евро, е част от природния парк на града. Финансирането на зоопарка се осигурява от града и от донори. Най-големият донор е зоопаркът в Белград. Третият най-голям зоопарк в страната, ягодинският зоопарк включва повече от 100 животински видове. 
						Аква Парк бе открит през 2006 г. В парка има няколко водни пързалки, басейни и тенис кортове за стотиците ежедневни посетители. 
						Въпреки тези големи нововъведения за града, Маркович се гордее най-много с уникалната социална програма за града. 
						"Имам проблеми с бъбреците, а нямам пари за инжекции, затова администрацията на града ми ги осигурява безплатно", казва пенсионерът от Ягодина Зоран Джорджевич за SETimes. 
						Той твърди, че като пенсионер има право да пътува безплатно с градския транспорт. Администрацията на града също му осигурява транспорт до Белград за медицинско лечение. 
						
Зоопаркът в Ягодина е третият най-голям в страната. 
						"Има много строителни обекти в Ягодина, улиците постоянно се ремонтират и най-накрая всички бяха павирани. Животът не е замрял тук", посочва Джорджевич. 
						Програмата също помага и на млади семейства. 
						"Безработните бременни жени получават помощ от около 100 евро на месец. Всяко дете получава по 200 евро от администрацията при раждането си. Всяко четвърто дете в семейството получава по 200 евро на месец до навършване на 18-годишна възраст. Ученицито от далечни села пътуват безплатно до училище и градската администрация също осигурява стипендии за около 1400 отлични ученици от началното училище, гимназията, както и за студенти от Ягодина", казва Маркович. 
						Тези придобивки привлякоха жители на други градове и села в околността - около 37 жилищни сгради в момента се строят в града. 
						Въпреки положителните явления в града, гражданите все още имат проблеми. Най-големият от тях - намирането и запазването на работа, е и глобално явление. 
						Милена и Предраг Джуричич имат две деца и работят в частни фирми. Те твърдят, че заплатите им не са големи, но поне не са изгубили работата си като някои от приятелите им. 
						"Влиянието на кризата може да се почувства в Ягодина. Може би тя все още не е достигнала апогея си подобно на други градове, но знам, че много мои приятели срещат вече трудности при намирането на работа", казва Милена. 
						
Увеличаването на броя на жителите на Ягодина доведе до ръст в жилищното строителство.
						За да назначат на работа колкото се може повече млади хора и да ги окуражат да създадат семейства, официалните представители на Ягодина решиха, че ако и двамата съпрузи са безработни при сключването на брака, администрацията трябва да им намери работа. 
						Въпреки че това решение не може да напълно да се осъществи на практика, Маркович твърди, че няколко млади двойки са получили работа благодарение на програмата и той добавя, че ще има и още. 
						"Градът е предложил 150 хектара от земята си на инвеститори за построяването на нови фабрики и много от тях вече проявяват интерес. Инвеститорите ще бъдат длъжни да осигурят 23 работни места на хектар или работа на 1000 млади хора", казва Маркович. 
						Въпреки че Маркович подчертава, че практически няма повече общински проблеми в Ягодина, той отбелязва, че на околните села, където хората все още зависят от алтернативни водоизточници като кладенци и дъждовна вода, трябва да бъде осигурен достъп до водоснабдяването от градския водопровод. Друга цел е инсталирането на газопроводи във всяко село, добавя кметът.

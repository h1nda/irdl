Банките се съгласиха на сделка за Гърция
					07/03/2012
					Сделката за размяна на облигации ще струва на 12-те банки над половината от вложените в книжата средства. Други бизнес новини: "Фич Рейтингс" потвърди кредитния рейтинг на Хърватия на ниво BBB-, а Румъния се стреми към енергийна независимост.
					 
						
Без сделката, която включва Националната банка на Гърция, страната не може да си осигури втори спасителен заем. [Reuters]
						Дванадесет от най-големите частни инвеститори в гръцки правителствени облигации в понеделник (5 март) поеха ангажимент да участват в сделка за размяна на облигации, която ще им струва над половината от вложените в книжата средства. Сред тях са немският застраховател "Алианц", френската банка "Би Ен Пи Париба", немските "Комерцбанк" и "Дойчебанк", както и гръцката "Евробанк И Еф Джи" и Националната банка на Гърция. 
						*** 
						МВФ и Косово в понеделник (5 март) постигнаха договореност по ново стейндбай споразумение. Сделката на стойност 107 милиона евро идва, след като миналото лято Фондът отмени предходно споразумение поради увеличение с до 50% на заплащането в обществения сектор, предприето от правителството на премиера Хашим Тачи. 
						*** 
						Неправителствена организация призова българите и румънците да бойкотират холандските стоки, тъй като Холандия остана непоколебима в позицията си срещу отварянето на трудовия пазар на ЕС за работници от двете страни, което доведе до отлагане на решението по въпроса до есента. В понеделник (5 март) от "Природа за хората" заявиха, че гражданите трябва да спрат да зареждат гориво на холандски бензиностанции, да престанат да купуват холандска козметика, зеленчуци и други храни. 
						*** 
						В понеделник (5 март) "Фич Рейтингс" потвърди кредитния рейтинг на Хърватия на ниво BBB - с негативна перспектива поради значителния бюджетен дефицит и недостатъчните мерки за консолидиране на финансите на страната. България и Румъния споделят същия рейтинг, който е най-ниският от инвестиционен клас. 
						*** 
						В понеделник (5 март) словенският производител на домакински електроуреди "Горенье" откри новото си производствено съоръжение в сръбския град Зайчар. Заводът, който ще произвежда санитарно оборудване и перални, вече е създал 96 работни места, като се очаква броят ми да достигне 300. 
						*** 
						По бреговете на македонските езера -- Охрид, Преспа, Дойран и Маврово -- ще бъдат изградени десет малки пристанища, за да се промотират туристическите дейности, гласи план за действие, приет от Министерството на транспорта и комуникациите. Очаква се съоръженията значително да подобрят и условията за корабоплаване в страната. 
						*** 
						
						Черногорската Централна банка обяви в изявление в четвъртък (1 март), че страната може да поиска договорка с МВФ за подобряване на финансовото си състояние. Изявлението дойде след среща в Подгорица на гуверньора на Централната банка Радойе Дзугич и представители на МВФ. 
						*** 
						
						Румънският президент Траян Бъсеску заяви в понеделник (5 март), че страната му може да започне сама да покрива енергийните си нужди до края на това десетилетие благодарение на откриването на значителни залежи на газ в териториалните й води в Черно море. Той направи това изказване, след като посети сондажната платформа на американския петролен гигант "Ексонмобил". 
						*** 
						
						Кипърският министър на вътрешните работи Неоклис Силикиотис оповести, че китайският петролен и газов гигант CNOOC, който е държавна собственост, е сред няколко компании, изразили интерес към инвестиции в крайбрежната зона със залежи на природен газ на Кипър. Нейното откриване беше обявено през декември от американската компания "Ноубъл Енърджи". Експертите предполагат, че там се намират между 140 и 230 милиарда кубични метра газ. 
						
						(Различни източници-- 29/02/12-07/03/12)

Tурция преоткри ЕС като надежда за по-силна икономика
					06/05/2009
					Бизнес лидери и икономисти призовават правителството да съживи процеса на преговори за членство с ЕС, за да се справят с икономическата криза. 
					От Айхан Шимшек за Southeast European Times -- 06/05/09
 
					 
						
Чужди инвеститори смятат кандидатурата на Турция за членство в ЕС за източник на увереност и стабилност. [AФП]
						Глобалната икономическа криза и спирането на присъединителните преговори между Турция и ЕС предизвикаха тревогата на наблюдателите по отношение на бъдещето на турската икономика. 
						Признаците са плашещи. Световната банка предвижда, че турската икономика ще се свие с 2% до 6% тази година. Безработицата достигна рекордните 15,5% през първото тримесечие, което е увеличение с 3,9 пункта за една година. 
						Тези цифри ярко контрастират с онези от "златните години" 2002-2005, когато икономиката регистрира годишен среден ръст от 6%. Експертите смятаха Турция за една от 15-те най-атрактивни страни в света за чуждестранни инвестиции, тъй като инвеститорите смятаха кандидатурата на Турция за членство в ЕС като основание за увереност и като източник на стабилност. 
						След 2007 г. обаче преговорният процес на Анкара с ЕС спря почти напълно. Сред причините са неспособността да се реши кипърския спор и възраженията на Франция срещу приемането на Турция в Съюза. Управляващата Партия на справедливостта и развитието (ПСР) изглежда е изгубила интерес към членство на страната в ЕС. 
						Бизнес лидерите в Турция обаче сега вярват, че икономическото бъдеще на страната е отново тясно свързано с процеса на интеграция в ЕС. 
						Рахми Коч, почетен председател на най-голямото частно предприятие на Турция "Коч Холдинг" призова правителството да поднови усилията си за присъединяване към Съюза, което "ще ни даде възможност [да имаме] голяма надежда. Друга надежда ... би бил МВФ." 
						Професорът от университета "Бахчесехир" Сейфетин Гюрсел заяви, че процесът на интеграция в ЕС е пример за дългосрочния модел за развитие на "Южна Европа". Той приписва икономическия успех на процеса на придобивките от интеграцията в ЕС, включително ниските лихви и големите чуждестранни преки индестиции. 
						Гюрсел твърди обаче, че "успехът не само изисква икономически реформи... нужни са също и политически реформи". С две думи "Турция трябва да следва пътя на демокрацията според стандартите на ЕС." 
						Правителството се вслушва в тези призиви. Турция наскоро назначи главен преговарящ по въпросите на евроинтеграцията - държавния министър Егемен Багис. Той обеща да актуализира и ускори политическите и икономическите реформи след местните избори през март. 
						"Ние бихме искали да работим заедно с опозицията за прокарването на важни реформи в парламента, точно както постъпихме през годините 2002-2005", каза той. 
						Правителството заяви, че сред главните му приоритети са реформите в законите за изборите и политическите партии. 
						Очаква се ЕС да отвори две нови глави в присъединителните преговори с Турция - едната за социалната политика и заетостта и другата за данъците - до края на юни. Съюзът също се опитва да убеди Кипър да вдигне ветото върху отварянето на ключовата глава за енергетиката. Проевропейски настроени анализатори се надяват, че отварянето на тези глави ще предивзика нов ентусиазъм в Турция за реформи на ЕС.

МВФ оцени високо икономическите резултати на Хърватска
14/04/2003
 
ВАШИНГТОН, САЩ -- След разговори в централата на МВФ във Вашингтон в неделя (13 април), представителите на Хърватска заявиха, че фондът е дал висока оценка на икономическите резултати, постигнати от страната през миналата и през първите месеци на настоящата година. Вицепремиерът Славко Линич подчерта, че бюджетните разходи са в рамките на определените от МВФ, докато приходите са надхвърлили очакванията.
Според други новини, хърватската осведомителна агенция ХИНА съобщи, че външните министри на ЕС са обсъдили кандидатурата за членство на Хърватска на сесия в Люксембург в неделя. Загреб очаква да получи списък с около 400 въпроса относно процеса на реформите. Хърватска се надява да постигне пълноправно членство в ЕС през 2007 г., заедно с България и Румъния. (ХИНА, Инфоинвест - 14/04/03; ХИНА, ХРТ - 13/04/03)

Световната банка предупреждава за последиците от застаряването на населението 
					21/06/2007
					Страните от Източна Европа и бившия Съветски съюз трябва да извършат неотложни реформи, които да смекчат дългосрочните последици от бързото застаряване на населението, предупреди в сряда Световната банка. 
					(Световна банка, АП, ДПА, РСЕ/РС, Агенция София Нюз - 20/06/07)
 
					 
						
През 2025 г. повече от един от всеки петима българи ще бъде на възраст над 65 години, съгласно доклад на Световната банка, публикуван в сряда (20 юни). [АФП]
						Икономическият растеж в Източна Европа и бившия Съветски съюз може да спре, ако правителствата не предприемат бързи мерки за справяне с предизвикателството на бързо застаряващото население в региона, предупреди в сряда (20 юни) Световната банка. 
						До 2025 г. населението на много от 28-те страни от региона ще бъде най-старото в света, сочи Банката в новия си доклад "От червено към сиво: третият преход на застаряващото население в Източна Европа и бившия Съветски съюз". 
						Прогнозата е, че през следващите две десетилетия общото население на региона ще се свие с близо 24 милиона души, съгласно доклада от близо 300 страници. Същевременно делът на хората на възраст над 65 години ще бъде по-голям в сравнение с 2000 г. В девет от страните - включващи Словения, Хърватия, България и Босна и Херцеговина (БиХ) - между една пета и една четвърт от населението ще бъде над 65 г. до 2025 г. 
						Безпрецендентният спад на раждаемостта и повишаването на средната продължителност на живота са две от причините за бързото застаряване на нациите и същевременно за тяхното свиване. 
						Населението на България се очаква да намалее с 18 % през следващите две десетилетия, по който признак тя е една от страните, застрашени от най-значително намаляване на населението, след Украйна, която се очаква да загуби 24 % от сегашното си население. До 2025 г. населението на Румъния най-вероятно ще се свие с 10 %, а на Хърватия - с 5 %. Само в осем от страните в региона - в т. ч. Албания, Македония и Турция - се очаква населението да нараства през следващите 20 години. Делът на прехвърлилите 65 г. ще расте с най-бързи темпове в БиХ, където процентът на старите хора се очаква почти да се удвои до 2025 г. Дотогава повече от един от всеки петима българи ще е прехвърлил 65 г., а средностатистическият словенец ще бъде на 47 г. - сред най-възрастните в света, сочи докладът. 
						За да се посрещнат нуждите на нарасналия брой на възрастните хора, правителствата в много страни от Източна Европа и бившия Съветски съюз ще трябва да увеличат разходите си за пенсии. Друга очаквана последица е нарастването на разходите за здравни грижи, за да се посрещнат потребностите на хората в тази група от амбулаторни, болнични и постоянни грижи. 
						Освен от бързото застаряване, регионът е застрашен и от предизвикателствата на сравнително бедното население и непълния преход към развити пазарни икономики, се казва в доклада. 
						"По-богатите и по-развити страни, като Франция, Италия и Япония, са много по-добре подготвени да посрещнат предизвикателствата на застаряването от страните от Източна Европа и бившия Съветски съюз," каза Аруп Банерджи, мениджър по икономика на човешкото развитие в Световната банка и съавтор на доклада. 
						Най-добрият начин за компенсиране на натиска за увеличаване на разходите за пенсии, според експертите от Банката, е да се увеличи възрастта за пенсиониране, която е общо взето много ниска в региона, особено в Албания, Румъния, Сърбия и Турция. Друго предложение е да се променят формулите за изчисляване на равнището на пенсиите. 
						"Макар и известно увеличение на публичното разходване да е неизбежно, има възможност ударът да бъде смекчен. За целта страните от региона трябва да въведат политики, които да направят пенсионните системи финансово устойчиви дори и при по-голям брой пенсионери, както и да предприемат активни действия за финансиране на дългосрочните грижи," каза друг от авторите на доклада, главният икономист на Световната банка Мукеш Чавла. 
						Високата производителност ще бъде от съществено значение, ако страните от региона искат да продължат да се развиват с бързи темпове и да постигнат доходи и жизнен стандарт на нивото на ЕС, се казва в доклада. Тези цели могат да бъдат постигнати чрез разширяване на финансовите пазари, прилагане на реформи, които да направят пазара на труда по-гъвкав, чрез осигуряване на по-добро образование и насърчаване на придобиването на знания през целия живот и на иновациите.

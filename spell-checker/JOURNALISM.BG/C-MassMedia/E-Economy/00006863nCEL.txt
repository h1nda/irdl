Икономическата перспектива на Сърбия
09/05/2003
Широко разпространено е мнението, че убийството на сръбския премиер Зоран Джинджич е основание за ускоряване на икономическите реформи и много представители на правителството в Сърбия съзнават, че имат залог за осъществяване на каузата, за която се бореше Джинджич.
От Деян Грастич за Southeast European Times от Белград - 08/05/03
 
 
По време на извънредното положение в Сърбия бяха арестувани над 1000 души. Предполагаемите убийци на Зоран Джинджич са задържани и властите твърдят, че са разкрити убийствата на Иван Стамболич и Милан Пантич. Разкрити са и други престъпления, извършени по време на режима на Слободан Милошевич, и са вкарани в затвора служителите в полицията и в съда, които са имали връзки с организираната престъпност. Широко разпространено е мнението, че убийството на сръбския премиер Зоран Джинджич е основание за ускоряване на икономическите реформи и много представители на правителството в Сърбия съзнават, че имат залог за осъществяване на каузата, за която се бореше Джинджич.
Според сръбския министър на финансите Божидар Делич всички договорени кредити ще бъдат отпуснати на страната без изключение. Ръководителите на ЕС обещаха помощ за платежния баланс по линия на програмата "CARDS" и всички други форми на съдействие, свързани с процеса на стабилизация.
В сряда (7 май) Европейската агенция за възстановяване съобщи, че е одобрила пакет помощи в размер на 229 млн. евро за Сърбия-Черна Гора през 2003 г. Ръководителят на агенцията Ричард Зинк заяви, че основната част от фондовете ще бъде използвана за икономическата реформа и възстановяването.
Както предвиждаха икономистите, последният сблъсък с мафията окуражи в голяма степен чуждестранните инвеститори. По време на посещение на сръбска делегация във Вашингтон бордът на МВФ одобри заем от 137 млн. дол. Горан Питич, министър на международните икономически връзки, обяви, че нова спонсорска конференция може да се проведе в Белград тази есен. Питич се надява, че могат да бъдат събрани 1 млн. дол. за изграждане на институции и за нуждите на енергетиката, транспорта, здравеопазването и образованието.
Говорителката на мисията на Световната банка в Белград Весна Костич потвърди, че Банката е готова да отпусне финансова помощ на Сърбия. Тази помощ ще бъде под формата на заем от 540 млн. дол до 2004 г. Тя също каза, че заемът ще бъде предоставен бързо.
Очаква се в скоро време да бъдат обявени търговете в тютюневия сектор в Ниш и Вране, които трябва да привлекат много от водещите световни компании. Министърът на икономиката и приватизацията Александър Влахович потвърди, че обявените участници в търговете желаят да продължат сътрудничеството. Всички те виждат в Сърбия привлекателна място за инвестиране, заяви той.
Управителят на Централната банка на Сърбия Младян Динкич отбеляза, че борбата с икономическите престъпления е логическо продължение на сблъсъка с организираната престъпност. "Време е за пълен ренесанс. Ако успеем да изградим правова държава и силна полиция, ще можем да създадем стабилни условия за бързи икономически реформи".

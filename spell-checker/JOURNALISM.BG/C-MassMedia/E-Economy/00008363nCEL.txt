Световната банка призова Хърватия да продължи с реформите
16/09/2003
Световната банка публикува голямо ново изследване, озаглавено Икономически меморандум за Хърватия
(Световната Банка, Дау Джоунс, ХИНА, Seerecon.org - 15/09/03)
 
 
Давайки висока оценка на Хърватия за досегашните й икономически постижения, Световната Банка заявява, че основните предизвикателства, пред които е изправена страната по пътя й напред, са свързани със задълбочаването и ускоряването на реформите за насърчаване на конкурентоспособността и повишаване на жизнения стандарт. Стимулирано от хода на пазарно-ориентираната реформа и разрастването на туризма, нарастването на хърватския БВП достигна 5.2% през миналата година.
"Големият реален спад на производството в Хърватия след първите години на независимост, съпътствани от войни, е практически преодолян," каза Ананд Сет, новият директор за Югоизточна Европа (България, Хърватия и Румъния) в СБ, по време на пресконференция в Брюксел в понеделник (15 септември). Срещата съвпадна с публикуването на голямо ново изследване на СБ, озаглавено Икономически меморандум за Хърватия (ИМХ).
Заедно с анализа на хърватските икономически постижения ИМХ предлага и варианти за реформи и икономическа политика, за да се помогне на страната да постигне устойчиво развитие в съответствие със Споразумението за стабилизация и асоцииране (САА), което е първата стъпка по пътя на интеграцията на Хърватия в ЕС. Устойчивото развитие и изпълнението на изискванията на САА ще бъдат от критично важно значение за интеграцията на страната в Европа, гласи съвместно заявление на Световната Банка и хърватското правителство.
Позовавайки се на предизвикателството за задълбочаване на реформите, засилване на конкурентоспособността и повишаване на жизнения стандарт, Сет призова правителството да консолидира своята "впечатляваща" програма за икономически и социални реформи. " Хърватия е отбелязала важен напредък в процеса на интеграцията си с ЕС и се надяваме, че вариантите за политика, разгледани в това изследване, могат да улеснят приближаването на страната към тази цел," добави той.
Банката също така призовава към по-нататъшни реформи в областта на фискалната политика и публичната администрация, правата на собственост и на кредиторите, подобряването на околната среда, образователната реформа и правната система.
"Става все по-ясно, че нашата стратегия за увеличена работна заетост и повишен жизнен стандарт чрез фискална консолидация, стабилни цени и реформи дава резултати, " посочи хърватският вицепремиер Славко Линич, цитирайки очакваното нарастване на доходите на глава от населението на повече от 5527 евро за 2003 година в сравнение с 4026 евро през 1999 година, както и очакваното увеличение на темпа на работна заетост на около 5 %.
Цитирайки изследването на Световната Банка, Дау Джоунс отбеляза, че независимо от значителните бюджетни съкращения Хърватия е сред държавите с най-голям обществен сектор и с темп на безработица от 15.2 %. Необходимото преструктуриране би могло да повиши допълнително тази стойност.
Съгласявайки се с препоръчваните от Банката мерки, Линич същевременно предупреди, че не бива да се бърза. "Предстои ни трудна задача, " посочи тай. " Набелязаните приоритетни цели са много амбициозни, но изпълними."

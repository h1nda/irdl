Членството в НАТО: Какво означава това за икономическото развитие
		26/07/2004
		Седем посткомунистически страни се присъединиха към НАТО тази година и присъстваха на срещата на върха на алианса в Истанбул през юни като пълноправни членове. Икономистът и бивш министър на финансите на Румъния Даниел Дъяну говори за последиците от това за региона.
		От Даниел Дъяну за Southeast European Times от Букурещ - 26/07/04
 
		 
			
Държавните глави на страните-членки на НАТО на срещата на върха в Истанбул през юни. [AФП]
			Членството в НАТО и ЕС са двойката стратегически цели на повечето европейски посткомунистически страни след 1989 г. Влизането в тези западни клубове означава принадлежност към зоната на икономическото благополучие и политическата свобода, осигурени от институционалните и военните връзки между държавите-членки.
			Лесно може да се види защо влизането в НАТО се счита за важен етап в икономическото и политическото развитие на една страна. Членството изисква изпълнение на известни условия, които показват, че страната е достигнала високо ниво на икономически прогрес и политическа зрялост. Добре функциониращата пазарна икономика осигурява добри икономически резултати, което има съществено значение за поддържането на военната инфраструктура и нуждите на алианса. В същото време демократическите институции гарантират спазването на основните права и спомагат за предотвратяване на вътрешните и регионалните конфликти.
			Могат да възникнат въпроси обаче относно степента, в която членството в НАТО се отразява на икономическото развитие. Алиансът не е това, което бе през годините на Студената война. Главният идеологически враг, съветският комунизъм, вече не съществува. В резултат на това стана по-трудно да се определят общите интереси с оперативни термини, или пък да се дефинират конкретни мисии.
			Трябва също така да се отчита влиянието на глобализацията. В условията, когато капиталите текат към всички части на света, икономически най-динамичен изглежда тихоокеанският пояс. Този регион привлича огромни количества капитали, като Китай получава лъвския пай. Геополитиците не могат да избегнат необходимостта от оценяване на относителната военна, стратегическа и икономическа тежест на главните играчи; с тези промени се изменят и перспективите на алианса.
			В променящия се климат членството в НАТО е само една от съставките, съдействаща за икономическия прогрес. Има страни в света, които нямат предимството да бъдат членове на алианса и въпреки това са постигнали голям икономически напредък. Освен това, основният играч в НАТО - САЩ - трябва да балансира своите огромни технологически, военни и икономически ресурси срещу риска от преразход. Ако не установят наличието на адекватна възвращаемост, това се отразява на склонността им да предоставят материална помощ на своите съюзници, което правеха редовно в годините на Студената война.
			
Държавните глави на 25-те страни-членки на разширения ЕС на 1 май. [AФП]
			Един от пътищата може да минава през "стратегическите партньорства", които получават все голямо разпространение през последните години и все повече оформят двустранните връзки. Тези партньорства обаче се оказват недостатъчно дефинирани, когато стане въпрос за конкретно икономическо сътрудничество и взаимни облаги. В някои случаи те могат да влязат в противоречие с правилата, установени от други организации, особено от ЕС. Пример за това е проектът за магистралата Брашов-Борс, който стана обект на проверки от страна на Европейската комисия, след като Румъния даде контракта на Бехтел без да проведе нормален търг.
			За България, Хърватия и Румъния членството в НАТО трябва да се възприема в единство с влизането в ЕС. Второто е огромен стимул за институционални промени и модернизация. Перспективата за присъединяване към ЕС движи промените в тези страни и донася значителни капитали. Набелязаната дата 2007 г. се оказа катализатор за реформи.
			В Западните Балкани задачата за влизане в НАТО е мощна котва на стабилност, помагаща за разсейване на съществуващите междуетнически вражди и несъгласия във връзка с националните граници. Тук също ЕС все по-често играе ролята на двигател на демократическите промени и за ускоряване на икономическия прогрес. Съюзът също така е главен доставчик на икономическа помощ за региона.
			Членството в НАТО няма много голямо значение за икономическото развитие на Югоизточна Европа. В усложняващата се геополитическа среда влизането в алианса не е решение за всички проблеми. Освен това членството в НАТО или ЕС не бива да се възприема като замяна на проницателната и последователна местна политика. В крайна сметка дългосрочният икономически прогрес и способността да се изпълнят изискванията на евро-атлантическата интеграция зависят от самите страни. Енергията, движеща реформите, трябва да идва отвътре.

Според МВФ икономическото възстановяване на Сърбия ще бъде трудно и бавно
					01/02/2010
					МВФ представи доклад за състоянието на сръбската икономика, в който се заключава, че не се очаква ръст на БВП преди 2012 г.
					От Игор Йованович за Southeast European Times от Белград -- 01/02/10
 
					 
						
Банкер брои на машина сръбски динари. В понеделник (1 февруари) обменният курс на динара към еврото ще бъде 1 към 98 [Гети Имиджис]
						Възстановяването на отслабналата икономика на Сърбия няма да бъде бързо и лесно, според нов доклад, публикуван от МВФ в четвъртък (28 януари). Групата заявява, че ако настъпи възстановяване, то ще бъде постепенно, като износът може да нарасне през 2011 г. Според доклада преди 2012 г. не може да се очаква връщане към силния растеж от 4 - 5 % на БВП на Сърбия отпреди кризата. 
						"Ръстът на съвкупното търсена в икономиката се очаква да остане на същото ниво през 2010 г., отразявайки комбинираното въздействие на спада в реалните доходи и заетостта, трайното ориентиране на фирмите към сделки, финансирани със собствен капитал, и условията на намален достъп до кредити", посочва МВФ. "Силният растеж на БВП в съответствие с тенденциите преди кризата се очаква да се възобнови едва през 2012 г." 
						Помощта от МВФ беше от ключово значение за стабилността на Сърбия през 2009 г., когато страната беше изправена пред фалит. Сключено беше споразумение с МВФ, според което за период от няколко години Сърбия може да изтегли заем от 2,9 млрд. евро. Получените от Белград средства през миналата година спасиха страната от обявяването на несъстоятелност. Белград обеща през 2010 г. да замрази пенсиите и заплатите в държавния сектор. 
						Като цяло икономическата прогноза е доста мрачна. Според Сръбската статистическа служба през 2009 г. търговският дефицит на Сърбия е достигнал 5,2 млрд. евро. Средната месечна работна заплата през декември е била 375 евро. 
						От началото на тази година сърбите се сблъскват с повишения на цените на много продукти и услуги. Скокът в цените на горивата, електроенергията и други енергийни източници ще се отрази най-тежко върху стандарта на живот в страната. 
						Курсът на динара спрямо еврото се понижава от началото на годината. На 1 януари едно евро се разменяше за 95,8 динара, а в понеделник неговият курс беше 98,4 динара, промяна, която засяга особено лицата с кредити в евро, които те изплащат в динари. 
						От началото на годината в Сърбия бяха организирани няколко стачки, най-вече от работници във фалирали държавни дружества, които настояват за изплащане на възнагражденията за предходни периоди и за възобновяване на производството. Някои работници започнаха да блокират основни пътища в цялата страна.

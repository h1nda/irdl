Бизнес: Търсят се нови мерки за преодоляване на икономическата криза в Сърбия
					27/02/2009
					Сръбското правителство ще излезе с нови мерки за борба с икономическата криза. Още в деловите новини: румънски производител на автомобили ще пусне на пазара своя най-евтин модел; Германия ще бъде домакин на “ЕКСПО Турция 2009”.
					 
						
Сръбският министър на икономиката Младжан Динкич заяви, че правителството обмисля как да помогне на компаниите в борбата с икономическата криза. [ЕС]
						
						Сръбското правителството ще подготви нов пакет от мерки за смекчаване на последиците от глобалната икономическа криза, заяви в сряда (25 февруари) министърът на икономиката Младжан Динкич. Динкич допълни, че правителството обмисля как да помогне на губещите компании. Той заяви също, че антикризисният пакет, който Белград одобри миналия месец, вече дава резултати. 
						*** 
						
						Румънският производител на автомобили “Дачия” съобщи в понеделник (23 февруари), че ще пусне на пазара нов, по-евтин модел на “Логан”. Той ще струва 5900 евро, т.е. с 500 евро по-малко от “MCV Логан”, най-евтиния “Логан” в момента. Световната икономическа криза и слабите продажби през януари са накарали "Дачия" да вземе това решение. 
						*** 
						Германският град Есен ще бъде домакин на Турско-германския икономически панаир "ЕКСПО Турция 2009" от 22 до 24 май, съобщи на 19 февруари Анадолската информационна агенция. Панаирът ще събере на едно място турски предприемачи, извършващи дейност в различни европейски страни. До момента близо 300 фирми са потвърдили участието си в събитието. 
						*** 
						
						България и Румъния са се договорили да бъде изграден газопровод, свързващ българския град Русе с румънския Гюргево, съобщи агенция “София нюз” на 19 февруари. Проектът ще бъде изпълнен съвместно от българското дружество “Булгартрансгаз” и румънското “Трансгаз”. Двете компании кандидатстват за частично финансиране от ЕС. 
						*** 
						
						Албанската икономика може да се подобри, но тя може също да изпадне в стагнация или състоянието й да се влоши заради световната криза, предупреди във вторник (24 февруари) Гервин Бел, бивш ръководител на офиса на МВФ в Албания, по време на посещение в Тирана. В страната съществува риск от девалвация на местната валута и е възможно безработицата да се повиши през 2009 г., каза Бел. 
						*** 
						По предварителни данни на бюрото по статистика на Хърватия, публикувани на 20 февруари, регистрираното равнище на безработицата в страната е достигнало 14,5 % през януари. То се е повишило рязко от 13,7 % през декември 2008 г., отбелязвайки така най-голямото месечно увеличение от началото на 2002 г. 
						*** 
						
						Македония подписа във вторник (24 февруари) финансови споразумения с ЕС на стойност 40 млн. евро. Заместник-премиерът Ивица Боцевски заяви, че това е доказателство, че Македония има опита и способностите да управлява сама европейски фондове. Средствата ще бъдат използвани за финансиране на институционалните реформи и въвеждането на европейски стандарти в различни области. 
						
						(Различни източници - 20/02/09 - 27/02/09)

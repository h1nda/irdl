Икономиката на БиХ е в криза, но повечето от парламентаристите си повишиха заплатите
22/07/2003
Сериозните икономически и социални проблеми в Босна и Херцеговина не попречиха на повечето законодатели да си повишат чувствително заплатите през юни
От Антонио Пръленда за Southeast European Times в Сараево - 22/07/03
 
 
Независимо от острите критики членовете на Държавния парламент на Босна и Херцеговина (БиХ) си повишиха заплатите през юни, както това сториха и депутатите от парламента на мюсюлманско-хърватската автономна област, Федерацията БиХ. Повишенията се извършиха в момент, когото страната продължава да бъде изправена пред сериозни икономически и социални проблеми, включително висока безработица и ниско равнище на промишленото производство.
Прилагайки решението да се повиши коефициентът за определяне на възнаграждението на депутатите, парламентаристите от Държавния парламент получиха заплати от поне 1,000 евро на месец през юни - с 320 евро повече от предишния размер на възнаграждението. Няколко седмици по-късно те бяха последвани от депутатите на ФБиХ. Техните юнски заплати, вариращи между 500 и 600 евро, бяха със 150-200 евро по-високи отпреди.
Средната заплата във ФБиХ е 240 евро на месец, докато в другата автономна област на БиХ, Република Сръбска, тя е дори по-ниска.
"Стигнахме до извода, че е недопустимо да се изразходват бюджетни средства по този начин, " заяви президентът на националния синдикат на БиХ Едем Бибер. " В цялата страната има социални проблеми, а властите все още не са създали нито един социален фонд, за да минимизират ефекта на тези проблеми. Този консумативен подход е безотговорен в очите на избирателите. Реалните интереси на гражданите могат да се защитят само чрез отмяна на това решение."
Членове на парламента на ФБиХ казват, че няма достатъчно пари в бюджета, за да се изплати увеличението. Техните колеги от Държавния парламент предлагат едно по-комплексно обяснение. Според Момчило Новакович, депутат от Сръбската демократическа партия, повишаването на коефициента е било необходимо по силата на решение от 1997 година, което изисква коефициентът да бъде равен на този за Министерския съвет на БиХ.
"Това не означава непременно, че нашите заплати ще бъдат по-високи, " изтъкна Новакович. "Зависи от състоянието на бюджета. Когато приехме годишния бюджет в началото на годината, ние знаехме, че той ще бъде временен. Върховният представител на международната общност увеличи след това състава на Министерския съвет с още министри. Следователно, така или иначе е нужно да се направи повторен баланс на бюджета. Освен това ние констатирахме, че не е подходящо някои държавни агенции като агенцията за регулиране на комуникациите да имат по-високи заплати от нас в парламента," допълни той.
Сефик Джаферович, председател на Камарата на представителите в Държавния парламент, изразява обаче различно становище. Като член на Партията на демократичното действие Джаферович е един от малцината парламентаристи, които информираха Сметната служба на държавния парламент, че отказват да получи по-висока заплата, определяйки увеличението като неетично и незаконно.
"Гласувах против решението, защото то противоречи на Закона за изпълнение на държавния бюджет," посочи той." Коефициентите бяха вече фиксирани и бюджетът трябваше да бъде изпълнен в неговата цялост. С новото решение, което е в разрез с действащи документи, парламентът наруши общия баланс."
Според Джаферович все още има шанс това решение да бъде отменено по време на предстоящия през следващия месец дебат по ребалансирането на бюджета.

Бюджетът и ЕС са основните приоритети на Косор
					08/07/2009
					Хърватия вече има своя първи премиер жена – Ядранка Косор. Тя наследи редица неотложни предизвикателства.
					От Наташа Радич за Southeast European Times от Загреб -- 08/07/09
 
					 
						
Ядранка Косор (вдясно) наследи Иво Санадер на поста премиер на Хърватия. [Гети Имиджис]
						Бившият вицепремиер Ядранка Косор, на 56 г., встъпи в длъжност в понеделник (6 юли) като председател на управляващата партия Хърватски демократичен съюз (ХДС) и нов премиер на Хърватия. 
						"Не мога да бъда втори Иво Санадер... Мога да бъда себе си и ще направя всичко по силите си. Не се страхувам и съм готова", заяви тя. 
						Тя е изправена пред две основни предизвикателства: да балансира бюджета и да възобнови преговорите на страната с ЕС. 
						Преговорите за присъединяване са в застой заради отдавнашния граничен спор със съседна Словения. 
						"Въпреки историческата недалновидност на нашата северна съседка ние ще влезем в ЕС," обеща Косор. 
						Новият премиер спомена също борбата срещу корупцията и организираната престъпност. "Ще продължим с реформата на съдебната система, заради която създадохме министерството на администрацията," посочи тя. 
						Опозиционните политици вече изразиха съмнения. Лидерът на Социалдемократическата партия (СДП) Зоран Миланович предупреди, че ситуацията в страната далеч не е идеална. 
						Дамир Каин, говорител на партията Демократичен съвет на Истрия, предложи да се проведат избори. "Ако правителството на Иво Санадер не успя, съмнявам се, че останките от него ще направят това," посочи той. 
						Въпреки това явно Косор има сериозна подкрепа в хърватския парламент, Събора. Депутатите гласуваха във вторник доверие на новото правителство с 83 на 45 гласа. 
						На заседание на партията в събота представителите избраха единодушно Косор. Централната фигура на заседанието на ХДС обаче беше Санадер, вече почетен председател на партията. В речта си пред членовете той отново отказа да съобщи причината за изненадващото си оттегляне от поста и политиката. 
						Според медийни анализатори в Загреб Санадер си е оставил вратичка за евентуално завръщане. Мнозина смятат, че той може да се кандидатира за президент в предстоящата кампания. Официалният кандидат на ХДС е хардлайнерът Андрия Хебранг. 
						Косор, която е с юридическо образование, е работила като журналист, отразявайки проблемите на бежанците и ветераните от конфликта през 90-те години на ХХ век. Тя също така е била военен репортер на Хърватското радио, преди да влезе в политиката през 1995 г. след покана от покойния президент Франьо Туджман да се присъедини към ХДС. 
						Тя е самотна майка и има издадени две книги с поезия.

Македонското правителство прие десет мерки за справяне с икономическата криза
					05/01/2009
					Скопие се надява, че общото намаляване на данъците и други мерки ще намалят последиците от световните финансови сътресения за страната.
					От Марина Стояновска за Southeast European Times от Скопие -- 05/01/09
 
					 
						
"Македония не е в рецесия, но имайки предвид, че нашите най-големи търговски партньори са в рецесия, приехме тези превантивни мерки, за да облекчим евентуална криза," заяви министър-председателят Никола Груевски. [Гети Имиджис]
						В опит да предпази икономиката от световната финансова криза правителството на Македония обяви десет нови мерки на обща стойност 330 млн. евро. 
						Следвайки модел, използван в Естония, властите планират да бъдат облагани с данък само доходите от капитал. Междувременно ще бъдат намалени митата върху материалите, които се внасят от македонската промишленост. 
						Също така ще бъдат опростени неплатените здравноосигурителни вноски на фирмите за срок от четири години, ако те възобновят плащането на вноските през този период. Според “Ройтерс” правителството ще обяви данъчна амнистия за наказателните лихви върху неплатени корпоративни данъци, данък върху доходите от капитал, данък добавена стойност, имуществени данъци и осигурителни пенсионни вноски. 
						Тези задължения се дължат на вноски, заяви премиерът Никола Груевски. Скопие налага тригодишно замразяване със задна дата за компаниите, които имат просрочени вноски за пенсионни осигуровки. 
						За да помогне на земеделските производители, правителството намалява техните данъци – или ги премахва изцяло за онези, които печелят по-малко от 5 000 евро годишно. За други граждани и фирми мерките ще доведат до намаляване на данъците върху доходите и имуществените данъци. 
						 "Македония не е в рецесия, но имайки предвид, че нашите най-големи търговски партньори са в рецесия, приехме тези превантивни мерки, за да облекчим евентуална криза. Не очакваме тези мерки да предизвикат сериозен дефицит, тъй като те са балансирани и добре обмислени", заяви Груевски. 
						Деловите среди като цяло приветстваха икономическия пакет. "Някои от мерките ще послужат като стимул за по-нататъшно развитие", заяви Мирче Черкези от Асоциацията на търговските камари в Македония. 
						Професорът по право Ванчо Узунов обаче смята, че мерките са недостатъчни. "Световната криза започна първо във финансовия сектор, а след това се пренесе в реалната икономика. В нашата страна тя започна по обратния начин. Затова трябва да помислим за превантивни мерки [и във финансовия сектор]", заяви Узунов. 
						Най-засегнати в Македония са стоманодобивният и текстилният сектор. Според статистическата служба през октомври са били освободени 3200 работници от стоманодобивната индустрия. Сред тях са служители от металургичните комбинати “Фени” и “Силмак”. Миньорите също усещат последствията от спада в търсенето. 
						Подобна е ситуацията и в текстилната промишленост, където администрацията принуждава служителите да излизат в неплатен отпуск и временно затваря фабрики заради липсата на поръчки.

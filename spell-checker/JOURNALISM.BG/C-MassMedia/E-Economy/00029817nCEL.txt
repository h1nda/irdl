Регионален пратеник предупреди, че икономическата криза може да предизвика нови политически вълнения на Балканите
					02/04/2009
					 
						САРАЕВО, Босна и Херцеговина (БиХ) -- Икономическата криза може да доведе до безредици и нова вълна от политически вълнения на Балканите, каза за "Ройтерс" в сряда (1 април) Хидо Бишчевич, ръководител на базирания в Сараево Съвет за регионално сътрудничество за Югоизточна Европа. Отбелязвайки, че и БиХ, и Сърбия вече са поискали помощ от МВФ, той каза, че положението в останалата част от региона не е по-добро. Като цяло ефектът от кризата ще бъде много по-сериозен, отколкото се е очаквало, и политическото напрежение се покачва, предупреди Бишчевич. Той добави, че неговата организация предлага Ново споразумение за Балканите - фонд, който ще спомогне за финансирането на основни инфраструктурни проекти. Бишчевич добави, че Европейската комисия се е съгласила да предостави 150 милиона евро, и в момента текат преговори с Европейската банка за възстановяване и развитие и Европейската инвестиционна банка за допълнително финансиране от 500 млн. евро. (Ройтерс - 01/04/09)

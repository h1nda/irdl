Икономическият растеж в Румъния надмина очакванията
					04/08/2008
					Въпреки сътресенията на международния пазар икономическият растеж в Румъния през първото тримесечие на тази година е четири пъти по-висок от този в средна европейска държава.
					От Паул Чокою за Southeast European Times от Букурещ - 04/08/08
 
					 
						
Мугур Изъреску, управител на Националната банка на Румъния, очаква икономическият растеж да се запази и през втората половина на 2008 г. [Гети Имиджис]
						Според Националния статистически институт румънската икономика е отчела ръст от 8,2 % през първото тримесечие на 2008 г., което е най-големият й скок за това тримесечие от 1990 г. насам. БВП за първото тримесечие е бил 23,5 млрд. евро. За сравнение по данни на Евростат средният икономически растеж за същия период в държавите от ЕС е бил около 2,4 %.
						Това нарежда тримесечието измежду първите пет рекордни тримесечия, отчетени в Румъния от 1990 г. насам, според “Зиарул Финанчиар” . През третото тримесечие на 2006 г. БВП е нараснал с 8,3 %.
						Националната комисия за прогнози (НКП) прогнозира, че икономическият растеж в Румъния ще премине годишния праг от 5 % до 2020 г., като БВП ще достигне 442,3 млрд. евро. Според НКП обаче растежът ще спадне до 6,5 % до края на тази година и ще премине 6 % едва през 2009 г.
						Икономическият растеж в Румъния може бъде над 6 % през 2008 г., ако селскостопанските добиви са добри, каза Мугур Изъреску, управител на Националната банка на Румъния, като обясни, че тази продукция може да добави до 1 млрд. евро или 1 % от БВП. Министърът на икономиката Варужан Восганян също изрази оптимизъм, като каза, че растежът може да продължи и през второто тримесечие и да достигне прага от 8 %.
						Според НКП средната месечна заплата ще се повиши до 2020 г. със 166 % до 1 133 евро, от 425 евро в момента. Безработицата ще остане на регистрираното миналата година равнище от 4,1 %.
						Анализатори предричат, че добрата икономическа прогноза ще окаже ефект върху ръста на националната валута и ще насърчи притока на още чуждестранни инвестиции. Според неотдавнашно съвместно допитване на агенция “Томсън Ройтерс” и австрийската “Йостеррайхише Контролбанк” бизнес климатът в Румъния е един от най-привлекателните в Централна и Източна Европа, регион, в който чуждестранните инвестиции през 2008 г. ще достигнат 100 млрд. евро. Проучване на “Мърджърмаркет” показва, че експертите по частни капиталови вложения прогнозират, че "нова Европа" – начело с Полша и Румъния – ще изпревари Азия, Русия и Южна Америка в привличането на западни инвестиции.
						Според Евростат Румъния, със 7,3 млрд. евро, се нарежда на 15-о място в класацията на получателите на преки чуждестранни инвестиции миналата година. По данни на румънската Агенция за чуждестранни инвестиции инвеститор номер едно в Румъния през 2007 г. е френският производител на автомобили “Рено” с над 670 млн. евро.
						Извън контекста на оптимистичните резултати Европейската комисия неотдавна призова Румъния да ускори структурните реформи и фискалната консолидация. EК предупреди, че номиналният бюджетен дефицит може да достигне до 2,9 % през 2008 г., отбелязвайки ръст спрямо 2,5 % за миналата година.

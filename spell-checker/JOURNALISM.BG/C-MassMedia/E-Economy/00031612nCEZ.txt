Бизнес: Световната банка класира Македония на първо място в региона
					11/09/2009
					В доклада си за 2010 г. Световната банка посочи Македония като балканската страна, предлагаща най-благоприятен бизнес климат. Още в деловите новини: американският производител на автомобили “Форд” започна производство в Румъния; продажбите на автомобили в Хърватия намаляват.
					 
						
Македония получи висока оценка в доклад на Световната банка. [Гети Имиджис]
						
						Македония бе класирана на първо място сред съседките си на Балканите в доклада на Световната банка Doing Business ("Да правиш бизнес") за 2010 г. В сравнение с миналата година тя се е изкачила с 37 места в списъка от 183 държави от цял свят. Следваща в списъка от страните в региона е България на 44-то място, следвана от Словения на 53-то, Румъния на 55-о, Черна гора на 71-во, Турция на 73-то, Албания на 82-ро, Сърбия на 88-о, Хърватия на 103-то, Гърция на 109-о, Косово на 113-о и Босна и Херцеговина на 116-о. 
						*** 
						Израелският производител на лекарства с широк спектър на приложение “Тева Фармасютикъл Индъстрис” планира да закрие заводите си в Ирландия и да премести работните места в Източна Европа, включително в Хърватия. Дружеството е взело решението с цел да намали разходите. 
						 *** 
						Заводът за тютюневи изделия ДИН в Ниш, Сърбия, собственост на “Филип Морис”, е съкратил в понеделник (7 септември) 306 души, което представлява една трета от работниците в предприятието. Ръководството е взело решението в края на юли в опит да запази конкурентоспособността на фирмата в условията на световна икономическа криза. 
						*** 
						Във вторник (8 септември) американският производител на автомобили “Форд” пусна в експлоатация производствената база на дружеството в Крайова, Румъния, където ще се сглобява моделът на “Форд” “Транзит Кънект”. Първоначално заводът ще снабдява дилърите на “Форд” в Румъния. Дружеството планира да изнася по-голямата част от продукцията си в Централна и Източна Европа. 
						*** 
						Според проучване, проведено от местната агенция “Промоция Плюс”, продажбите на нови автомобили в Хърватия са спаднали с 53,5 % през август в сравнение със същия месец на миналата година. Броят на регистрираните нови автомобили през месец август е най-малък за 2009 г. 
						 *** 
						По данни на Националната агенция по заетостта от сряда (9 септември) равнището на безработицата в Румъния е достигнало 6,6 % през август, с 0,3 % повече отколкото през юли. Към края на август без работа са били 601 673 души. 
						 *** 
						Агенцията по приватизация на Сърбия съобщи на 3 септември, че е спряла изпълнението на договора за продажба на 39,22 % от завода за производство на автобуси “Икарбус” на руското дружество “Автодетал Сервис”. Решението е взето, тъй като инвеститорът не е изпълнил задълженията си. По време на инспекция е било установено, че работниците не са получавали заплати от месец февруари. 
						
						(Различни източници 04/09/09-11/09/09)

Форумът на Световната банка разгледа въпросите на икономическия растеж в Югоизточна Европа
		21/06/2004
		Форумът на Световната банка се състоя в Мюнхен в началото на май с главна тема икономическият растеж в Югоизточна Европа. Изтъкнатият икономист и бивш министър на финансите на Румъния Даниел Дъяну разсъждава по въпросите, разгледани на срещата.
		От Даниел Дъяну за Southeast European Times от Букурещ - 21/06/04
 
		 
			
Седмият форум на Световната банка в Мюнхен разгледа въпросите на икономическия растеж в Югоизточна Европа. [Световна банка]
			Форумът на Световната банка се проведе в Мюнхен, Германия, в началото на май. Срещата събра висши икономически служители от Югоизточна Европа, Германия и Световната банка. Министри от Албания, Босна и Херцеговина, България, Хърватия, Унгария, Македония, Румъния, Сърбия-Черна гора и Словения взеха участие. Присъстваха също стотици немски бизнесмени. Темата на форума - Отговорен растеж в Югоизточна Европа - подсказваше много.
			През последните няколко години икономическият растеж бе обща черта в целия регион. Икономическите реформи напредваха в по-голяма или по-малка степен във всички страни. Осезателната промяна в климата стимулира чуждестранните преки инвестиции. Западните Балкани обаче имат още дълъг път пред себе си що се касае до изграждането на институциите, предпоставките за траен ръст и социално единство. Тези въпроси бяха в основата на конференцията в Мюнхен и бяха централни теми на различни работни групи: управление; връзки (инфраструктура); човешко развитие и социално единство; развитие на частния сектор.
			Президентът на Световната банка Джим Улфенсън често е изтъквал, че социалните и икономическите въпроси са неделимо преплетени в развитието, а също така, че растежът може да става при различни условия и неговият ефект върху хората като цяло не е маловажен. В края на 90-те години бе лансирана Рамката за всеобхватно развитие като матрица за обмисляне на стратегиите на растежа. Рамката бе възродена по време на конференцията в Мюнхен с поставяне на ударението върху социалните аспекти. Изказването на Улфенсън, което бе централната реч на форума, представляваше приложение на този възглед спрямо един регион, където безработицата остава висока по европейските стандарти, където престъпността е широко разпространена и където за голяма част от населението надеждите тепърва предстоят да се изпълнят.
			Форумът бе доста показателен за разнообразието на условията в Югоизточна Европа. Словения и Унгария вече са членове на ЕС и гледат на себе си като трамплин за инвестиции в региона. Румъния и България са насочили усилията си върху затваряне на оставащите глави от преговорите за присъединяване към ЕС и се надяват, че 2007 г. ще бъде година на тяхното членство. За двете страни условията за присъединяване са от голямо значение предвид размера на аграрните им сектори, необходимостта от модернизация на енергийните сектори и инфраструктурата и големите изисквания на конкурентната политика на ЕС, която може да доведе много местни фирми до банкрут, ако не бъде отговорено навреме на предизвикателствата на конкуренцията.
			Хърватия, която неотдавна бе поставена в ускорена процедура за членство в ЕС, се надява да се присъедини заедно с България и Румъния. Македония също храни големи надежди. Като цяло страните от Западните Балкани, въпреки политическата несигурност и въпросите, свързани със статута, се ръководят от вярата, че рано или късно ще влязат в ЕС. Те гледат на членството в съюза като на най-добър стълб на стабилност и икономическо развитие. Ангажирането на ЕС в региона е съдбоносно и може да се оценява от гледна точка на стратегическия подход - помощ, икономически и търговски споразумения и потоци на работна ръка.
			По време на форума Улфенсън отбеляза, че в света има 5 млрд. бедни хора, които силно се нуждаят от вниманието на Световната банка. Макар и това да не означава, че банката затваря различните канали за помощ в региона, тази забележка бе решително напомняне, че Европа не бива да мисли само за себе си и че ЕС трябва да поеме повече отговорности там, където той може и където неговите стратегически интереси са ясно очертани.
			
Президентът на Световната банка Джим Улфенсън. [Световна банка]
			Проведени бяха дебати как да се стимулира развитието на частния сектор; за това дали държавно-частните партньорства в областта на инфраструктурното развитие могат да работят в страните, където доходът на глава от населението е нисък; за пътищата за развитие на малките и средните предприятия. Дискусията по въпросите на подобряването на управлението на държавния и частния сектори показа, че високопоставените лица, отговарящи за политиката, и представителите на бизнеса знаят кои са главните предизвикателства. По-малко известни са оптималните пътища за преодоляване на препятствията.
			И накрая - упоритостта, последователността, откритостта и интелигентността трябва да бъдат определящите черти. Предстои да бъде свършена огромна политическа, институционална и икономическа работа в Югоизточна Европа; чудесата не могат да се постигнат за един ден. Промяната обаче е налице и се чувства, а присъединяването към ЕС е пътеводител, стимулираща по-нататъшна политическа и икономическа трансформация.

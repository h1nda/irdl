България и Молдова се стремят към подобряване на икономическите връзки
					16/05/2012
					Властите в София и Кишинеу заявиха, че има потенциал за засилване на българо-молдовската търговия и икономическо сътрудничество.
					От Светла Димитрова за Southeast European Times от София -- 16/05/12
 
					 
						
Българският министър-председател Бойко Борисов (отдясно) приветства молдовския си колега Владимир Филат в София на 19 април. [Ройтерс]
						Търговските отношения между България и Молдова са се разширили значително през последните 20 години, но има възможности за по-нататъшно подобряване, заявиха и двете страни. 
						Според българското министерство на икономиката, енергетиката и туризма през 2010 г. общият търговски оборот между двете държави е отбелязал годишно увеличение от 28,7 %, достигайки 66 млн. евро. Миналата година той е надвишил 77,6 млн. евро, заяви молдовският премиер Владимир Филат по време на посещението си в София миналия месец. 
						Близо 56 700 граждани на бившата съветска република са пътували до България миналата година, което е увеличение в сравнение с техния брой през 2010 г., когато те са били малко повече от 46 600 души, което представлява по-малко от 1 % от всички чуждестранни туристи, посетили балканската държава, показват официалните данни. Междувременно българите са представлявали 2,7 % от всички чуждестранни туристи, които са посетили Молдова през 2011 г. 
						От тази година молдовски граждани, притежаващи шенгенска виза, могат свободно да пътуват до България. 
						"Има възможности за допълнително развитие на двустранните икономически връзки", заяви за SETimes Милен Любенов, заместник-ръководител на българското посолство в Кишинеу, в навечерието на посещението на Филат през април. 
						Някои конкретни възможности, които той изброи, включват свободните икономически зони в Молдова, както и индустриалните паркове, които се развиват там. Освен това като членка на Общността на независимите държави Молдова има право на безмитен внос от другите десет държави членки, където българските стоки бяха доста популярни по времето на комунизма. 
						Според дипломата това предоставя на българските компании добри възможности за бизнес. 
						"В допълнение Молдова започна през март преговори с ЕС за задълбочена и всеобхватна зона за свободна търговия и планира да завърши процеса през 2013 г., което допълнително ще подобри условията за инвестиции в страната", каза Любенов. 
						По време на посещението си в България Филат изрази надежда за повече български инвестиции в Молдова. 
						"Споделяме еднакво европейско минало и искаме да имаме общо европейско бъдеще. Имаме много общи неща и се надявам в близко бъдеще да увеличим броя на българските инвеститори, които желаят да започнат бизнес в Молдова", заяви той на икономическия форум в София. 
						Според Любенов има възможности за сътрудничество в области като енергийна ефективност, възобновяеми енергийни източници, винопроизводство, хранително-вкусова и текстилна промишленост и инфраструктурни проекти. 
						В София, Филат и българският министър-председател Бойко Борисов обсъждаха начини за разширяване на икономическото сътрудничество, включително в енергийния сектор. 
						"Строежът на междусистемен газопровод с Румъния ще започне през май", заяви Борисов след преговорите. "Технически газовата връзка, която се гради между Молдова и Румъния, ще ни свърже в една система." 
						Изразявайки отново подкрепата си за влизане на Кишинеу в ЕС, българските лидери предложиха на Молдова съдействието на своята страна по пътя й към евроинтеграция. 
						"Молдова е особено заинтересована от обмена на информация относно приемането на закони, които ще ни придвижат по-близо до ЕС, тъй като нашата основна цел е евроинтеграцията", каза Филат пред българския председател на парламента Цецка Цачева. "Всяко съдействие от страна на страните, членки на ЕС, е много важно за нас." 
						В края на миналата година България беше сред осемте страни, членки на ЕС, които подписаха писмо в подкрепа на пътя на Молдова към евроинтеграция. 
						По време на посещението на Филат през април двете страни подписаха междуправителствено споразумение за сътрудничество в случаи на бедствия. 
						"Споразумението предвижда обща рамка за сътрудничество в сферата на предотвратяване на бедствия, готовност и реагиране, както и за условията и процедурите за предоставяне на доброволно съдействие в случаи на бедствия на територията на някоя от двете държави", заявиха от българското вътрешно министерство в изявление за SETimes. 
						Предвижданите дейности включват предоставяне на спасително оборудване, провеждане на съвместни експертни заседания, конференции и учения, както и обмен на информация и обучение. 
						Според молдовското посолство в София Кишинеу освен това е подписал споразумения за реагиране при бедствия и аварии с Беларус, Румъния, Русия и Украйна. 
					
				
			
					 
					
 
 

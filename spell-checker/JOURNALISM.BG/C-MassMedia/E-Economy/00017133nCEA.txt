Доклад отчита нарастване на икономическата свобода в повечето страни от ЮИЕ
					05/01/2006
					За последните 12 месеца икономическата свобода се е увеличила във всички балкански страни, освен в България, съгласно нов доклад, публикуван от фондация "Херитидж" и "Уол Стрийт Джърнъл" в сряда. 
					(Дневник, news.bg, Букурещ Дейли Нюз, Макфакс - 05/01/06; Фондация Херитидж, ХИНА, РСЕ/РС, Уошингтън файл - 04/01/06)
 
					 
						
От всичко 157 страни, класирани според индекса на икономическа свобода, 99 са повишили резултатите си, а 55 са отбелязали спад. [Фондация "Херитидж"]
						Макар и все още изоставащи от останалите страни в Югоизточна Европа (ЮИЕ) по отношение на икономическата свобода, Румъния и Турция са сред страните, които са постигнали най-голям напредък в тази област през 2005 г., се посочва в доклад, публикуван в сряда (4 януари). 
						"Страната с най-голямо подобрение в този регион (Северна Америка и Европа) е Румъния, следвана плътно от Армения, Грузия и Турция, твърдят от фондация "Херитидж" и "Уол Стрийт Джърнъл" в своя съвместен годишен "Индекс на икономическа свобода". "Румъния бележи ръст от 0,39 точки тази година, с което излиза на второ място в света сред отбелязалите напредък държави." 
						Индексът за 2006 г. класира 157 страни въз основа на десет фактора. Те включват търговска политика, данъчни тежести, намеса на държавата в икономиката, парична политика, капиталови потоци и чужди инвестиции, банково дело и финанси, работни заплати и цени, права на собственост, законова уредба и неофициална (или черна) пазарна активност. 
						Всяка страна се оценява с рейтинг между 1 и 5 по всеки критерий, като 1 е най-високата оценка. Тези резултати се усредняват и съставят обща оценка, определяща класирането на всяка отделна страна в една от четирите групи. От всички 157 изследвани държави 20 са класифицирани като свободни икономики, 52 като предимно свободни, 73 като предимно несвободни и 12 като несвободни. 
						Както във всички 12 предходни издания на годишния индекс, Хонконг и Сингапур са начело в класацията на първо и второ място. След тях са Ирландия, Люксембург, Исландия, Великобритания, Естония и Дания, а девето място си поделят Австралия, Нова Зеландия и Съединените щати.
						Независимо от значителния си напредък през последните 12 месеца Румъния -- със среден резултат от 3,19 -- бе класирана на 92-о място. Турция, която отбеляза напредък с 0,30 точки, получи оценка 3,11 и бе класирана на 85-о място. Двете страни, редом с Босна и Херцеговина (БиХ), която е на 74-о място със среден резултат 3,01 точки, са единствените страни от ЮИЕ, попадащи в групата на "предимно несвободните" икономики. 
						Румъния се е представила най-слабо в сферите на паричната политика, правата на собственост, законовата уредба и неофициалния пазар с по 4,0 точки. Най-добрите й постижения от 1,5 и 1,9 т. са съответно за държавната намеса и данъчните тежести. 
						Най-слабите резултати от 4,0 точки за Турция са за паричната й политика и законовата уредба. Страната се е представила най-добре по отношение на търговската си политика и държавна намеса - съответно с 2,0 и 2,5 точки. 
						БиХ, където икономическата свобода постепенно се подобрява след 1998 г., е получила най-високата оценка от 1,0 т. за паричната си политика. Оценките от 5,0 точки за правата на собственост и законовата уредба обаче говорят за необходимост от сериозни подобрения в тези области. 
						От останалите страни в ЮИЕ Македония, Албания и Хърватия също са повишили резултатите си съответно с 0,20, 0,18 и 0,17 точки. 
						От всички страни в ЮИЕ Албания е класирана най-високо - на 52-о място със среден резултат от 2,75 т. Хърватия заема 55-о място със среден резултат 2,78 т., а Македония е на 57-о място с резултат от 2,80 т. И трите страни са получили най-високата оценка 1,0 за паричната си политика. Най-слабите им резултати от по 4,0 точки са свързани с факторите права на собственост и законова уредба. 
						Гърция, споделяща 57-о място с Македония и Йордания, запазва стария си резултат от 2,80. Страната е получила най-висока оценка 2,0 за търговската си политика, намесата на държавата и паричната политика, а най-ниска оценка 4,0 -- за данъчните тежести. 
						От всички страни в ЮИЕ икономическата свобода през 2005 г. изглежда е намаляла само в България -- за първи път след 1998 г. Средният резултат на страната 2,88 е с 0,14 точки по-нисък от миналогодишния и я поставя на 64-о място в света. Най-добрите й оценки от 2,0 т. са за чужди инвестиции, банково дело и финанси и работни заплати и цени. Подобно на случаите с Албания, Хърватия и Македония, най-ниско са оценени правата на собственост и законовата уредба - с по 4,0 точки. 
						"Независимо от рязкото увеличение на чуждата собственост върху земята правната система остава в голяма степен неефикасна и позволява на организираната престъпност и корупцията да пречат на инвестициите," твърдят авторите на "Индекс 2006".

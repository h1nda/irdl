Сърбия реагира на икономическата криза с ребалансиране на бюджета
		05/05/2009
		Правителството реши да намали заплатите и да повиши данъците, и да запълни дефицита като вземе заеми от МВФ и местните банки.
		От Георги Митев-Шантек за Southeast European Times в Белград – 05/05/09 
 
		 
			
Сърби чакат пред магазин, който продава стоки за нуждаещи се. Съкращаването на бюджета и по-високите данъци се отразяват на потребителите. [Никола Барбутов]
			За да получи заем от 3 милиарда евро от МВФ парламентът на Сърбия одобри нов бюджет в сряда (29 април), предизвиквайки недоволството на хиляди работници в Белград. 
			Новият бюджет планира приходи от 6,9 милиарда евро и разходи от 7,6 милиарда евро - което оставя разлика от 700 милиона евро. Правителството се надява да покрие разликата с международни заеми, включително заем от МВФ и модифициране на дълговете. 
			Също така се очаква 10% до 15% от "липсващите" средства да бъдат набавени чрез намаляване на заплатите на държавните работници, както и от данъци върху недвижимите имоти, бензина, цигарите, големите автомобили и други луксозни стоки. 
			Икономистите обаче предупреждават, че съществуващите съкращения няма да са достатъчни и че ще бъде необходимо още едно ребалансиране на бюджета след три до шест месеца, както и допълнително повишаване на данъците. Засега правителството се подчини на обществения натиск и се отказа от обявеното повишаване на данъците. 
			Според анализаторите твърде оптимистично е да се очаква 2% спад в БВП на Сърбия, както предсказва МВФ. Според тях по-реалистичен е спад от 5% и дори 10%. При такъв БВП правителството няма да може да поддържа планирания бюджетен дефицит от 2,3%.. 
			Управителят на Централната банка Раводан Йеласич заяви, че Сърбия сега плаща за отлаганите с години реформи на прехода и че алтернативни мерки се обсъждат с МВФ. 
			Първият план е да се повиши ДДС от 18% на 19% - действие, която министърът на финансите Диана Драгутинович смята за крайно. По-високият ДДС ще доведе до повишаване на цените и силно ще засегне и бездруго борещите се за оцеляване потребители. 
			Драгутинович също предупреждава, че ДДС, който е един от най-големите източници на приходи на правителството, не е вълшебна пръчица. През първото тримесечие на 2009 г. бе регистриран спад от 10% от приходи от ДДС поради намаления внос. 
			Ребалансирането на бюджета също ще ощети и общинските финанси. Общините ще получат значително по-малко средства от държавния бюджет. Прехвърлянето от държавния бюджет съставлява по-голямата част от местния бюджет в неразвитите общини, без да има други алтернативни средства и субсидии. 
			Средствата за стимулиране на големите инвеститори да осигуряват работни места също ще пострада. Компаниите получаваха от 2000 до 6000 евро за всеки нов служител. Сега предвижданите средства ще бъдат максимум 4 милиона евро в сравнение с 27 милиона евро, изразходвани през миналите три години за стимулиране на заетостта. 
			За разлика от развитите страни като САЩ или страните членки на ЕС - Сърбия не може да налива милиарди във финансовите или производствените сектори. Не съществуват никакви вътрешни резерви, а средствата от ЕС все още не са отпуснати. 
			По времето, когато световните икономики се нуждаят от стимулиране, Сърбия трябва да пести поради големите й международни и вътрешни дългове. Правителството дължи 600 милиона евро на местни и международни компании за нови пътища, като тази цифра не е включена в новия бюджет. 
			При недостига на международни кредитори, с изключение на Световната банка и МВФ, правителството ще търси средства от местните банки. Водят се преговори за възможни условия за отпускане на заеми. 
			Не е изненадващо, че мнозина в Сърбия не са щастливи от този план. Хиляди работници протестираха в Белград миналата седмица срещу новия бюджет и срещу съкращенията, които сериозно ще ги засегнат. 
			Профсъюзният лидер Любисав Орбович заяви за Ройтерс, че средната класа и работниците ще понесат товара на антикризисния план на правителството. "Правителството ще създаде малък брой облагодетелствани и огромен брой губещи", каза той.

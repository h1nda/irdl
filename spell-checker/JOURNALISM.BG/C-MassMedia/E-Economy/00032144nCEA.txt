Сърбия и Турция подписаха икономически споразумения
					28/10/2009
					Въпреки различията си относно Косово двете страни развиват стратегическо партньорство.
					От Игор Йованович за Southeast European Times от Белград -- 28/10/09
 
					 
						
Турският президент Абдула Гюл (вляво) и сръбският президент Борис Тадич в Белград. [AФП]
						Турският президент Абдула Гюл завърши във вторник (27 октомври) двудневното си посещение в Сърбия, по време на което бяха подписани няколко икономически споразумения. Гюл отбеляза, че турски компании се интересуват от инвестиции в Сърбия, по-специално в инфраструктурата й, предвид нейното идеално местоположение на Балканите. 
						Двустранните връзки са силни, увери той сръбския си колега Борис Тадич. "Макар че ние [Сърбия и Турция] не делим обща граница, живеем като добри съседи," каза Гюл. 
						Тази връзка има по-широко значение, отбеляза той. Докато отношенията между Сърбия и Турция са толкова добри, няма място за опасения за мира в региона," каза Гюл. 
						Тадич добави, че двете страни споделят стратегически цели. "Ние твърдо се подкрепяме взаимно в процеса на евроинтеграция и си сътрудничим в програмата "Партньорство за мир". Смятаме, че Турция е един от най-важните глобални фактори," каза Тадич. 
						Повтаряйки отново, че Сърбия никога няма да признае независимостта на Косово, Тадич подчерта, че дипломатическите отношения на Анкара с Прищина не бива да засягат турско-сръбските отношения. 
						Турската делегация в Сърбия включваше членове на деловите среди и експерти по пътно строителство, както и специалисти по преструктуриране на военни летища в граждански. Турската и сръбската делегация подписаха споразумения за икономическо, инфраструктурно, техническо, социално и финансово сътрудничество. 
						По-рано двете държави подписаха споразумение за свободна търговия, което ще влезе в сила до края на годината. 
						Турската делегация с преобладаващ мюсюлмански състав посети още и югозападния район Санджак, където живеят повечето от бошнаците в Сърбия. Делегацията изрази готовността на Турция да инвестира в изграждането на магистрала през Санджак. Кметът на Нови Пазар Мехо Махмутович обяви, че турски компании ще инвестират в градската инфраструктура, която сега е в окаяно състояние. 
						По време на посещението на Гюл сръбското икономическо министерство и турската компания "Тюркер" подписаха споразумение за инвестицията на компанията в балнеологичния център Буяновачка Баня в Южна Сърбия. 
						Белград напоследък посрещна много видни гости от чужбина - вицепрезидентът на САЩ Джо Байдън посети страната през май, а руският президент Дмитрий Медведев посети столицата по-рано този месец. 
						Сръбски държавни представители бяха в Китай през август - посещение, което доведе до подписването на споразумение за стратегическо сътрудничество.

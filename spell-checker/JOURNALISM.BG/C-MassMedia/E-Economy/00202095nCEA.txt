Парични преводи от диаспората поддържат косовските семейства и икономиката
					28/11/2011
					Хората зад граница играят значителна роля за финансовата стабилност на страната. 
					От Мухамет Брайшори за Southeast European Times от Прищина -- 28/11/11 
 
					 
						
Косовската диаспора изпраща пари преди всичко за да помага на семействата. [Ройтерс]
						Проучване, проведено от Института за съвременни изследвания (ГАП) в сряда (23 ноември), показва, че повече от 2 200 косовари работят в момента за чужди работодатели и международни организации в Афганистан, като годишно превеждат в страната 42 млн. евро. 
						Диаспората, главно в Западна Европа, според експерти продължава да бъде основен източник на приходи за много косовски семейства. 
						Икономистката Едита Красничи каза за SETimes, че общността на диаспората за момента не се е съсредоточила в по-общ план върху националната икономика. 
						"Главната им цел е да помагат на семействата си в Косово, което, [на свой ред] спомага за по-ниско ниво на бедност [в страната]", каза Красничи. 
						Тя заяви, че в Косово липсва инвестиционен фонд и затова фокусът е върху инвестициите от диаспората. 
						"Много държави, например Армения, създадоха инвестиционни фондове като средство да се концентрират източниците на инвестиции от косоварите, които живеят в чужбина, което би увеличило инвестициите в страната като цяло и би гарантирало на Косово конкретна политика за хората, които живеят в чужбина", заяви Красничи. 
						Себ Бютючи, изпълнителен директор на Института по балканска политика (ИПОЛ), каза за SETimes, че около 15% от БВП на страната зависи от тези парични преводи. 
						Без паричните преводи би било невъзможно за косоварите да поддържат стандарта си на живот, който е по-висок от техните приходи и БВП на глава от населението, както показва статистиката", каза Бютючи. 
						Той добави, че финансовата криза е повлияла на паричните постъпления, но допълни, че идват по-добри времена за живеещите в страни, които вече излизат от кризата. 
						"Световната финансова криза оказа влияние върху паричните преводи, но това приключи. Влиянието й беше по-силно при първоначалните последици, когато бяха ударени строителните сектори в страните, където живее косовската диаспора. Страни като Германия, Швейцария и Австрия сега се справят добре и нивото на паричните постъпления се увеличи след спада", каза Бютючи. 
						Леке Гьонай, председател на Косовско-германската икономическа асоциация, заяви за SETimes, че много от живеещите в чужбина имат желание да инвестират в Косово, но не могат да намерят подходяща бизнес среда. 
						"Чух много оплаквания от хора, които искат да инвестират в Косово, че когато отидат да планират инвестициите си, всичко се проваля заради бюрократични процедури. Отнема месеци да се отвори фирма в Косово, а хората нямат това време", заяви Гьонай. 
						Той добави, че правителството трябва да приеме политика, която да привлича инвестиции от диаспората. 
						"Ако направят по-добра политика, която би позволила по-бързи процедури, сигурен съм, че много хора ще инвестират. В наш интерес е да инвестираме [в Косово], защото парите се изпращат на безработните ни семейства. Ако някой инвестира пари в даден сектор, можем да наемем на работа роднините си и други хора, които ще печелят приходи", каза Гьонай. 
						Бютючи заяви, че има много начини да бъдат привлечени инвестиции от диаспората. 
						"Паричните преводи, които се изпращат в Косово, се използват за потребление. Косово трябва да създаде стимули тези пари да се използват за инвестиции. Няколко неща могат да бъдат направени. Централното и местните правителства могат да създадат например "допълващи фондове" за допълване на средствата, които диаспората изпраща, по проекти за развитие, като училища, водоснабдяване и пътища", заяви Бютючи. 
						Той посочи нуждата от национална стратегия, занимаваща се с парите на диаспората, и нуждата местните власти да бъдат по-инициативни. 
						"Косово се нуждае от национална стратегия, но предвид факта, че до момента правителството няма такава, време е местните правителства да поемат инициативата. Диаспората може освен това да бъде основен източник на ПЧИ "на зелено". За тази цел обаче Косово трябва да подобри законовата рамка по отношение на инвестициите, върховенството на закона и инфраструктурата, [особено електроснабдяването]", каза Бютючи. 
						Косовската централна банка посочи, че паричните постъпления от диаспората за първото тримесечие на 2011 г. са се увеличили с около 4 % в сравнение със същия период на 2010 г. Според банката косоварите, които живеят в чужбина, изпращат повече от 500 млн. евро годишно на семействата си в Косово. 
						Сокол Хаволи, икономист в централната банка, каза за "Коха" , че за първото тримесечие на тази година паричните постъпления са достигнали 111,3 млн. евро, в сравнение със 103 млн. евро за същия период на миналата година.

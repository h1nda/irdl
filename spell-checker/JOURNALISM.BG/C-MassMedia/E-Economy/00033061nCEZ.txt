Бизнес: Загреб получи заем от Световната банка
					15/01/2010
					Световната банка одобри заем за политиката на развитие на Хърватия. Още в деловите новини: Македония е на 31-во място сред туристическите дестинации в света; "Муудис" повиши рейтинга на държавните облигации на Турция.
					 
						
Световната банка одобри заем от 200 млн. евро за Хърватия. [Паул Чокою]
						Световната банка е одобрила във вторник (12 януари) заем от 200 млн. евро за политиката на развитие на данъчния, социалния и финансовия сектор в Хърватия, съобщи институцията. Кредитът има за цел да подкрепи дейностите на правителството за преодоляване на световната икономическа рецесия, като фискалната консолидация, по-доброто управление на публичните финанси, засилването на стабилността на финансовия сектор и създаването на по-добра система за социална закрила. 
						*** 
						„Ню Йорк Таймс” избра Македония сред водещите световни туристически дестинации за 2010 г., като постави акцент на курортния град Охрид. Вестникът посочва, че властите планират да обновят Охридското летище, където през това лято се очакват повече международни полети. В курорта се изграждат шест нови луксозни хотела. Други балкански държави в списъка са Турция и Черна гора. 
						*** 
						Броят на посетилите Кипър туристи е спаднал с 10,9 % през 2009 г. в сравнение с 2008 г., съобщи Статистическата служба в сряда (13 януари). Данните показват, че броят на пристигащите е спаднал от 2 403 750 през 2008 г. на 2 141 193 души през миналата година. 
						*** 
						Рейтинговата агенция "Муудис" повиши на 8 януари рейтинга на държавните облигации на Турция от Bа2 на Ba3, като прогнозата беше подобрена от положителна на стабилна. "Муудис" отбеляза, че устойчивостта на страната е доказала, че кредитната система и допустимият размер на дълга са по-добри, отколкото се е смятало досега. 
						*** 
						
						Сръбският министър на труда Расим Ляич обсъди възможностите за инвестиции в Сърбия по време на посещението си в Турция през периода на православните коледни празници. Той съобщи, че военното летище в Ладжевци ще бъде превърнато в гражданско. Очаква се проектът да струва 13 млн. евро, като част от средствата ще бъдат предоставени от Турция. 
						*** 
						
						Албания и Черна гора са сред първенците по преки чуждестранни инвестиции (ПЧИ) в Югоизточна Европа според доклад на ООН, цитиран от албанските медии на 7 януари. През първите девет месеца на миналата година Албания е привлякла 565 млн. евро преки чуждестранни инвестиции, което е с 214 млн. евро повече от същия период на 2008 г. Инвестициите са резултат от проведените от правителството реформи и продължаващата приватизация на държавни предприятия. 
						*** 
						
						Косовското министерство на земеделието ще предостави през тази година на местните фермери 5,2 млн. евро финансова помощ в опит да замени чуждестранните продукти с местни. 
						
						(Различни източници – 08/01/10-15/01/10)

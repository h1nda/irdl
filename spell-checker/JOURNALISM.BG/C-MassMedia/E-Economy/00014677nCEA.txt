Икономически реформатор ще води присъединителните преговори на Турция с ЕС 
					25/05/2005
					Турският премиер Реджеп Тайип Ердоган назначи икономическия министър Али Бабаджан за главен преговарящ на Турция в присъединителните преговори с ЕС, които трябва да започнат през октомври. 
					(ФТ, Интърнешънъл хералд трибюн - 25/05/05; AФП, AKИ, Дойче веле, Търкиш прес, Turks.us, Заман - 24/05/05; AФП, ФТ - 23/05/05) 
 
					 
						
Турският премиер Реджеп Тайип Ердоган (вдясно) назначи икономическия министър Али Бабаджан (вляво) да води преговорите с ЕС. [AФП]
						Турският икономически министър Али Бабаджан бе назначен във вторник (24 май) за главен преговарящ на страната с ЕС. Турция започва преговорите си за членство в съюза на 3 октомври, но не се очаква да се присъедини към блока преди 2015 г. 
						"Вярвам, че [Бабаджан] ще успее благодарение на младостта и динамизма си", каза турският премиер Реджеп Тайип Ердоган по време на редовното седмично заседания на неговата Партия на справедливостта и развитието. На 38 г., Бабаджан е най-младият член на кабинета на Ердоган. Роденият в Анкара технократ спечели уважение, след като осигури заеми за милиарди долари от МВФ в подкрепа на пазарните реформи, които помогнаха на страната да излезе от финансовата криза от 2001 г. 
						Бабаджан е завършил промишлено инженерство в Близкоизточния технически университет в Анкара с най-висок успех в курса си. По-късно получава следдипломна степен по бизнесуправление в Съединените щати и работи известно време там като финансов консултант, след което се завръща в Турция през 1994 г. 
						Очаква се той да запази поста си в сегашния кабинет след началото на преговорите между ЕС и Турция. 
						''Щастлив съм, че премиерът Ердоган избра мен за длъжността главен преговарящ," сподели Бабаджан във вторник. "Очаква ни дълъг път. Знаем, че докато работим заедно и сме сплотени, ни очаква прекрасно бъдеще.'' 
						Признавайки, че преговорният процес няма да бъде лек, той посочи, че с него ще се постави началото на период на трансформация за страната му. "Ако по-голямата част от обществото ни се ангажира с целта [за присъединяване към ЕС] и работи за нея, аз се надявам, че резултатът ще бъде пълноправно членство," каза пред репортери министърът. 
						Анализатори считаха Бабаджан за вероятен кандидат за поста главен преговарящ заради опита му в често трудните преговори с МВФ и факта, че именно икономическите въпроси най-вероятно ще бъдат едно от най-големите предизвикателства в преговорите с Брюксел. 
						"Смятам, че той е най-подходящият човек за длъжността," цитира лондонският Файненшъл таймс Метин Ар от истанбулската фирма "Гаранти сикюритис". "Той владее чудесно английски език, има големи комуникативни умения и коефициентът му на интелигентност е близък до този на Айнщайн." 
						Външният министър Абдула Гюл също приветства назначението. "Проблемите, с които се занимава Бабаджан, са свързани с ЕС," каза Гюл в Швеция, където присъства на двудневна среща на НАТО. "Той ще се справи с тях успешно."

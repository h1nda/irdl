Турция одобри икономически санкции срещу ПКК
					01/11/2007
					 
						АНКАРА, Турция -- Правителството одобри пакет от икономически санкции срещу групи, подкрепящи терористичната Кюрдска работническа партия (ПКК), включително ограничения върху определени експортни стоки. След заседание на кабинета в сряда (31 октомври) заместник министър-председателят Джемил Чичек каза, че "военните, политическите, дипломатическите и икономическите мерки" ще се прилагат едновременно.
						Същия ден в коментар относно турските предупреждения, че може да бъде предприета трансгранична операция в Северен Ирак, Русия призова към сдържаност. В интервю за Анадолската информационна агенция заместник-говорителят на Кремъл Дмитрий Песков каза, че Русия разбира загрижеността на Турция във връзка с тероризма. Той обаче добави, че Анкара трябва да "осъзнава своята отговорност като регионална сила". 
						Междувременно Пентагонът потвърди, че оказва помощ на турските сили за сигурност да се справят със заплахата от ПКК. "Ние им предоставяме все повече и повече разузнавателна информация във връзка с възникналите напоследък заплахи", каза на пресконференция секретарят по печата на Министерството на отбраната Джоф Морел. (Сабах - 01/11/07; Анадолска информационна агенция, РТРС, Ройтерс, Милиет, АП, Гласът на Америка, АФП - 31/10/07)

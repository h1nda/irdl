Предизвикателствата пред икономическата реформа в косово
20/09/2004
С нарастваща численост на населението и намалени възможности за работа Косово се нуждае спешно от икономическа трансформация. Властите провеждат програма за създаване на работни места, обявена като "първа крачка" в изпълнението на плана за развитие на провинцията. Планът се координира от Групата за икономическа стратегия и определяне на проекти (ЕСПИГ), съпредседателствана от канцеларията на премиера и представители на ЮНМИК и ЕС.
От Зиядин Гаши за Southeast European Times от Прищина - 20/09/04
 
 
"Намерение на правителството на Косово, а надяваме си също и на донорите, е да продължим в тази посока, ако проектът се окаже успешен", каза премиерът Байрам Реджепи. [АФП]
Временните институции за самоуправление на Косово, заедно с ЮНМИК и представители на международните финансови институции работят по стратегически план за средно и дългосрочно развитие, насочен към решаване на продължаващите икономически проблеми и очертаване на пътя напред. Планът се координира от Групата за икономическа стратегия и определяне на проекти (ЕСПИГ), съпредседателствана от канцеларията на премиера и представители на ЮНМИК и ЕС.
Според ЕСПИГ приоритет на икономическата политика е да се установи стабилен процес на доближаване до европейските стандарти по време на следващото поколение." В политически документ, публикуван през август, групата призова за "системна трансформация на промишления и аграрния сектори и преминаване от общество, в което по-голямата част от населението разчита на парични преводи от чужбина и подсобно селско стопанство, към общество, където образовани работници произвеждат конкурентноспособни продукти и услуги, които могат да се продават на европейските пазари."
Наблюдателите са на едно мнение, че Косово е изправена пред икономически предизвикателства. Един от най-спешните проблеми, който особено касае младите хора, е изключително високият процент на безработни. Според правителствената статистика 50% от близо едномилионното работоспособно население на Косово са безработни. Представители на правителството обаче казват, че действителната цифра е около 70%, тъй като много от безработните не се регистрират в трудовите бюра.
Населението на Косово е най-младото в Европа. Всяка година около 36000 младежи наводняват пазар на труда; междувременно възможностите за работа намаляват. При ограничаване на емиграцията и намаляване на фондовете от чужбина повинцията е изправена пред ескалираща социална криза.
Като първа стъпка към решаване на проблема ЮНМИК и правителстото на Косово, в сътрудничество с ПРООН, започнаха проект за откриване на 900 нови работни места. Проектът се изпълнява бързо и се очаква да достигне пълен капацитет през октомври. ЮНМИК отдели за този проект над 1 млн. евро от резервния си фонд.
Според правителствената статистика 50% от приблизително едномилионното население на работоспособна възраст в Косово са безработни.
"Това е нов подход", заяви премиерът Байрам Реджепи, когато бе стартирана инициативата. "Намерение на правителството на Косово, а надяваме се също и на донорите, е да продължим в тази посока, ако проектът се окаже успешен."
Проектът дава приоритет на младите хора, каза ръководителката на мисията на ПРООН в Косово Кристина Рот. "Ние ще работим в две области - едната включва работниците над 40-годишна възраст, а другата - младежите между 18 и 31 години." Новите работни места ще бъдат създадени главно в държавния сектор, отбеляза тя.
Ръководителят на ЮНМИК Сьорен Йесен-Петерсен каза, че разбира раздразнението, което изпитват младите хора, когато са изправени пред бедните социални условия и високата безработица. Проектът ще им покаже, че нещата се развиват, каза той.
"Сигурността е фундаментът, върху който всичко ще се основава. Именно сигурността ни кара да се придвижваме напред и в икономическата област. От друга страна, обаче, няма да има сигурност без икономическо развитие в Косово. Много е важно да изпратим послания на надежда на младите хора", отбеляза той.
"Това е само първата стъпка и е една много малка стъпка", предупреди Йесен-Петерсен. "Но тя поставя основата на една средна и дългосрочна стратегия за развитие в Косово."

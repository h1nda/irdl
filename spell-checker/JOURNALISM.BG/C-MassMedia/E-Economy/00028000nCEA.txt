МВФ: "Световната икономика навлиза в сериозна рецесия"
					09/10/2008
					В песимистичен доклад от сряда МВФ прогнозира световен икономически спад, но "рискът от Голяма депресия е почти нулев," добавя неговия главен икономист.
					(Уолстрийт Джърнъл, Таймс, Гардиън - 09/10/08; МВФ, Ройтерс, АП, АФП, ФТ, Би Би Си, Гласът на Америка, Дневник - 08/10/08)
 
					 
						
В сряда (8 октомври) бе преустановена търговията на фондовата борса в Букурещ след загуба от над 10 %, причинена от световната финансова криза. [Габриел Петреску]
						Настоящата финансова криза и все така високите цени на енергията и стоките ще тласкат надолу икономическия ръст в световен мащаб и ще доведат много напреднали икономики до рецесия, прогнозира МВФ в доклад, публикуван в сряда (8 октомври). 
						"Световната икономика сега навлиза в сериозен спад в лицето на най-опасния шок за развитите финансови пазари след 30-те години на миналия век,” се казва в последния Световен икономически преглед (СИП) на 185-членната международна финансова институция. 
						Преразглеждайки юлските си прогнози за 4,1 % световен икономически ръст през 2008 г., сега МВФ очаква световната икономика да расте с темп от 3,9 % тази година и след това с 3 % през 2009 г., най-ниското равнище от 2002 г. насам. Световният икономически ръст от 3 % се смята от някои икономисти за равнозначен на световна рецесия, се казва в доклада. 
						Дори и властите в САЩ и Европа да успеят да стабилизират финансовите условия и да предотвратят по-нататъшни шокове, не се очаква процентите на световния растеж да се върнат към обичайните си нива преди 2010 г., добави МВФ. 
						"В напредналите страни кризата се диктува от водеща надолу спирала на загуба на сигурност и доверие,” каза главният икономист на МВФ Оливие Бланшар. Ефектите от това се отразяват на потребителите и фирмите, предупреди той. 
						Очаква се икономиката на САЩ да отбележи ръст от 1,6 % тази година и едва 0,1 % през 2009 г. 
						Влошаващите се финансови условия в Западна Европа ще имат отрицателен ефект върху равнището на растежа и там, според СИП. 
						МВФ очаква икономическият ръст в 15-членната еврозона да спадне рязко до 1,3 % през 2008 г., а догодина да бъде едва 0,2 %, като две страни най-вероятно ще имат отрицателен растеж или през едната, или през двете години – Италия и Испания. 
						Макар че икономиките в Югоизточна Европа все още се радват на „добри времена”, те трябва да вземат мерки за обуздаване на растящите вътрешни и вътрешни дисбаланси, заяви Фондът. 
						"По-конкретно нарастването на обществените разходи трябва да бъде овладяно чрез съобразяване на повишенията на заплатите в обществения сектор с ръста на производителността и чрез намаляване на размера на правителството,” се казва в СИП. „Запазването на високи стандарти на благоразумие ... е от критично значение, за да се предотврати отслабване на стандартите за кредитиране,” се казва още в него.

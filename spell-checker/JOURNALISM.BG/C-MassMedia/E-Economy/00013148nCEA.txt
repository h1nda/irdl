Хърватия се бори със сивата си икономика 
					04/01/2005
					Хърватското правителство възстанови финансовата полиция в страната и изглежда разчита на подобрени резултати в продължаващата битка със сивата икономика. Анализатори обаче предупреждават, че не бива да има свръхоптимистични очаквания. 
					От Миранда Новак за Southeast European Times в Загреб – 04/01/05
 
					 
						
Хърватия се бори със сенчестата си икономика от десетилетия. [Фото илюстрация на SE Times]
						Хърватия се надява, че засиленото противодейстиве срещу сивата икономика през 2005 г. ще повиши значително държавните приходи. Проектобюджетът на правителството, одобен от парламента, предвижда приходи от 11.3 млрд. евро, т.е. 5-процентно увеличение в сравнение с миналата година. Макар властите да се позовават на нарастване на данъчните приходи и постъпления, много анализатори считат, че основен източник за това ще бъде намаляването на нерегистрираните икономически дейности. 
						"Ясно е, че най-големият дял от нарастването на доходите... касае засилване на противодействието срещу сивата икономика," каза Хървое Стоич, анализатор от Hypo-Alpe-Adria-Banc. За тази цел правителството възстанови националното звено на финансовата полиция. 
						Въпреки че това е една важна стъпка, Стоич предупреди, че правителството трябва да внимава да не създаде твърде оптимистични очаквания. Резултатите "изискват време", казва той, отбелязвайки , че всяко хърватско правителство през последните десет години е стартирало подобни кампании с противоречиви резултати. 
						Горан Сараваня, анализатор от Сплитска банка, е съгласен с тази оценка. "Можем да очакваме видими резултати в борбата със сивата икономика едва след една-две години. Не е реалистично да се очакват резултати още в рамките на първата година, предвид времето, което е необходимо за задействане на системата." По негово мнение успехът зависи не само от финансовата полиция, но и от ефикасността на съдебната власт, данъчната администрация, митниците и други държавни институции, както и от сътрудничеството между хърватските институции и тези на съседните държави. 
						Степента, в която нерегистрираните дейности, проникват в хърватската икономика, е все още неизвестна. Различни проучвания сочат, че тя обхваща между една десета и една трета от националния БВП. Според Стоич това е една от причините за неохотата на анализаторите да оценят степента, в която борбата със сивата икономика може да напълни държавната хазна. 
						Освен това, казва той, не е достатъчно да се преследват единствено дребните нарушители. За да се подходи цялостно към решаване на проблема, трябва да се прережат корените на сивата икономика.

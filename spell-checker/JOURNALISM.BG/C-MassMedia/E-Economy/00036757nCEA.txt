Хърватите усещат икономическото ужилване
					17/11/2010
					Въпреки добрите данни за туризма, безработицата е висока и производството е в застой. Анализаторите не предвиждат бързо възстановяване.
					От Наташа Радич за Southeast European Times от Загреб -17/10/10
 
					 
						
Текстилни работници протестират в центъра на Загреб заради икономическите проблеми. [Ройтерс] 
						Хърватите ще трябва да прибягнат до спестяванията си през следващите пет години, ако искат да запазят начина си на живот, на който са се радвали преди глобалната финансова криза, се казва в неотдавна публикуван доклад на правителството. 
						Документът, изготвен от финансовото министерство, е годишен обзор на фискалната и валутната политика, засягащи хърватската икономика. Той обхваща икономическите тенденции до 2013 г., които обаче ще имат траен отпечатък до 2015 г. 
						"Това е първият случай, в който правителството нарича нещата с истинските им имена, но това не е достатъчно. Преди не много време онези, които споменаваха подобни прогнози, бяха наричани "катастрофисти", казва професорът по икономика Лука Бъркич за SETimes. 
						Възстановяването ще зависи много от икономиката на ЕС и нейното влияние върху Хърватия, се казва в доклада. Някои анализатори рязко се разграничават от това заключение, заявявайки, че то измества вината за местните проблеми, които изискват болезнени реформи. 
						 "Погрешно е да се разчита на ЕС и да се смята, че възстановяването на хърватската икономика ще зависи от ЕС," пише ръководителят на Института за публични финанси Катерина От на своя уебсайт. "Трябва да се признае фактът, че Хърватия има неконкурентоспособна икономика и огромен публичен сектор." 
						Хърватия бе засегната от глобалната икономическа криза, като икономиката й се сви с 5,5 % през 2009 г. Въпреки добрите приходи от туризма през 2010 г., производството още не се е възстановило. Безработицата е 16,4 %. 
						В доклад на "Рубини Глобъл Икономикс" се констатира, че въпреки подобреното външно търсене, инвестициите продължават рязко да намаляват, а потребителските разходи са ниски. Все пак докладът вижда лъч на надежда. 
						"Хърватската икономика трябва да си възвърне положителния растеж през 2011 г., движен от съживяване на инвестициите, наближаващото членство в ЕС и умерено увеличаване на потребителските разходи," се казва в доклада на "Рубини". 
						 Междувременно обикновените граждани усещат натиска. 
						"Вече усещам, че не мога да си позволявам много неща. Неща, които обикновено си купувахме по-рано, без дори да обръщаме внимание, днес купуваме по-трудно - книги, дискове, текстилни изделия," казва Желко Матич, продавач в Загреб. Той може да продаде втория си автомобил, за да подобри семейния бюджет. 
						"Човек трябва да се замисли, когато зарежда колата си с бензин. Преди не беше така," въздиша Матич.

Икономически преглед
14/02/2003
Преглед на бизнес и икономически новини от Балканите след 7 февруари
(Различни източници - 07/02/03 - 14/02/03)
 
 
Преглед на бизнес и икономически новини от Балканите след 7 февруари:
Международната финансова корпорация (МФК) и ЕБВР ще приватизират част от албанския стационарен телефонен монополист Албтелеком, заявиха от Министерство на икономиката на 7 февруари. МФК е частен инвестиционен фонд към Световната банка.
***
Българският БВП е нараснал с 4,5 процента през 2002 г. според предварителните данни, представени от вицепремиера и министър на икономиката Николай Василев на 12 февруари. Това надхвърля предвижданията в миналогодишния бюджет за 4,2 процента нарастване на БВП.
***
Българският парламент ратифицира договор за заем на стойност 60 млн евро между България, Европейската инвестиционна банка и Националната електрическа компания. Финансирането ще се извърши в рамките на проект "Рехабилитация в електроенергетиката - Енергия 2".
***
България ще получи 8 млн евро от Европейския съвет по Програмата за гранично сътрудничество между Румъния и България, съобщиха официални източници. Средствата ще бъдат използвани за финансиране на проекти за опазване на околната среда, икономическо развитие и подобряване на инфраструктурата между двете страни.
***
Мисия на МВФ начело с Юха Каконен пристигна в Турция на 7 февруари за 4-тия преглед на стенд-бай споразумението за 1,3 млрд долара. Дискусиите ще се фокусират върху държавния бюджет на Турция за 2003 г.
***
На 12 февруари няколко гръцки банки повишиха лихвите за студентски кредити. Решението бе мотивирано с неблагоприятните пазарни условия.
***
Стокообменът между Македония и България се е повишил с 44 процента в сравнение с миналата година и е достигнал 168 млн долара, обяви българският посланик в Македония Александър Йорданов. В същото време македонският външнотърговски дефицит с България е нараснал с 15 процента или повече от 100 млн долара в сравнение със същия период на миналата година.
***
OMV Истрабенц - словенският филиал на OMV Австрия, планира да инвестира до 70 млн евро в Интеройл, новосъздадената си компания за продажба на гориво на дребно в Босна и Херцеговина (БиХ). Фирмата е учредена като смесено дружество със съдружник фирмата Копекс-Сарайлич от БиХ. Целта на OMV е постигането на 20-процентен пазарен дял в БиХ.
***
Икономически и правни експерти, които присъстваха на дискусия около кръглата маса в Баня Лука на 10 февруари, стигнаха до извода, че приватизационният процес в Република Сръбска трябва да бъде осъвременен, тъй като вече не отговаря на реалната ситуация на пазара. За основен проблем, пред който се изправят чуждестранните инвеститори, се смята слабото законодателство.
***
Румънското министерство на промишлеността обяви, че 21 кандидата, между които Ексон, Шел, OMV, Тотал Фина и Лукойл, са проявили интерес към приватизацията на петролната и газова компания Петром. Министерството обеща да бъде готово със стратегията по продажбата на най-голямата компания в страната до 13 март.
***
Сръбската Агенция по приватизация планира да предложи за продажба захарния завод Шекерана в Шабац, западна Сърбия. Компанията прекрати дейността си през 1995 г. поради големи дългове.

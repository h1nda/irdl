Икономическият растеж на Турция за 2006 г. надхвърля прогнозите
					03/04/2007
					Официални статистически данни, публикувани в понеделник, показаха, че икономическият ръст на Турция е бил над 6 % миналата година, което значително надхвърля по-ранните прогнози. 
					(Заман, Ню Анатолиън - 03/04/07; Файненшъл Таймс, Блумбърг, Търкиш Прес - 02/04/07)
 
					 
						
Икономическият растеж на Турция може да помогне на кандидатурата на премиера Реджеп Тайип Ердоган за президент. [Гети Имиджис]
						Официални данни, публикувани в понеделник (2 април), показаха, че реалният ръст на БВП на Турция е достигнал 6,1 % през 2006 г., което е доста над прогнозните 5 % за петата година след опустошителната финансова криза през 2001 г. 
						"Натрупаният за последните пет години реален ръст на БВП е 40 %. Това е най-дългият период на непрекъснат растеж в историята на Турция," е посочил в съобщение за инвеститори Серхан Чевик, икономист в лондонската компания "Морган Стенли", цитиран от информационна агенция "Блумбърг". 
						Според доклада, публикуван от Турския статистически институт в понеделник, ръстът на БВП за четвъртото тримесечие на миналата година е бил 5,2 % спрямо същия период на предишната година -- доста по-висок от прогнозираните по-рано 4,3 % за последните три месеца на 2006 г. и с 0,4 % по-висок от ръста от 4,8 % през третото тримесечие. 
						Брутният национален продукт (БНП) на Турция -- общото богатство, създадено през определена година от дадена страна -- е нараснал с 6 % през 2006 г., като е достигнал близо 400 млрд. долара. 
						Определяйки макроикономическото развитие на Турция след 2001 г. досега като "впечатляващо", изявление на МВФ посочва, че то се дължи на политическа стабилност, структурни реформи и благоприятни външни условия. "По-конкретно усъвършенстването на рамката за банков надзор, данъчната реформа и приватизацията укрепиха банковата система, насърчиха преките чужди инвестиции и доведоха до увеличаване на производителността." 
						Миналата пролет турската централна банка увеличи лихвения процент за еднодневни заеми с 4,25 процентни пункта до 17,5 % в отговор на голямото изтичане на капитали от новите пазари през май и юни -- този ход на банката доведе до очаквания за свиване на развитието през втората половина на 2006 г. Но това не стана и икономиката продължи да расте. 
						"Всички очакваха свиване през втората половина на миналата година след кризата, но това не стана," каза Чевик. "В Турция се наблюдава значително разделяне на финансовите колебания от икономическото развитие, което е част от една нормална икономика." 
						По-високата цена на заемите обаче доведе до понижаване на потребителските разходи. След нарастване с 24 % през трите месеца, предшестващи увеличението на лихвата, потребителските кредити рязко спаднаха, като банките отчетоха увеличение от едва 3 % през третото тримесечие на миналата година. Последва нов скок през последното тримесечие, когато общите потребителски кредити се увеличиха с 6,5 %. 
						Прилаганата от правителството фискална дисциплина е довела до намаляване на нетния публичен дълг до 44,8 % от БВП през 2006 г., е казал министърът на икономиката Али Бабаджан на пресконференция в понеделник в Анкара, цитиран от турския ежедневник "Заман". Съотношението на публичния дълг спрямо БВП през предишната година е било 51 %, а през 2001 г. -- 91 %. 
						Бабаджан посочи също, че националният доход на глава от населението се е увеличил от 2598 долара през 2002 г. на 5477 долара миналата година. В резултат от значителното подобряване на разпределението на доходите едва 0,01 % от турското население сега живее с по-малко от 1 долар на ден, каза министърът. 
						Премиерът Реджеп Тайип Ердоган, който е и лидер на управляващата Партия на справедливостта и развитието (ПСР), обеща да увеличи националния доход на глава от населението до 10000 долара до края на следващия петгодишен период. 
						"Сигурната и стабилна среда направи възможни изразените с цифри исторически скокове в Турция," е казал Ердоган, цитиран в понеделник в статия на "Търкиш Прес". "Чуждите инвестиции надхвърлиха 10 млрд. долара през март, което показва, че Турция е станала обещаваща икономика не само за вътрешните, но и за международните инвеститори, които имат доверие в стабилността и жизнеността на икономиката." 
						Той направи това изказване в навечерието на президентските избори в страната през май. Мнозина очакват Ердоган да се кандидатира за поста, избиран от парламента. Ако спечели изборите, Ердоган ще трябва да се оттегли като лидер на ПСР, което може да повлияе на шансовете на партията на парламентарните избори през ноември. 
						ПСР спечели категорична победа на парламентарните избори през ноември 2002 г., което й позволи да управлява самостоятелно страната през последните близо пет години. Според нея тази победа е спомогнала за навлизането в ера на политическа стабилност.

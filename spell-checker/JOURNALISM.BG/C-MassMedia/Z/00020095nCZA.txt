Нови правила за движението по пътищата в БиХ
					28/09/2006
					Властите в БиХ искат да намалят броя на автомобилните катастрофи чрез въвеждане на европейски стандарти и по-строги наказания.
					От Влатко Вукотич за Southeast European Times от Баня Лука – 28/09/06
 
					 
						
Нов закон в БиХ забранява на водачите да говорят по мобилните си телефони, докато са зад волана. [Гети Имиджис]
						Безопасността на движението в Босна и Херцеговина (БиХ) се е влошила през последните години, като статистиката показва годишно увеличение на броя на загиналите на пътя от 7 %. Всяка година на всеки 10 000 автомобила в БиХ загиват 7 души - два пъти повече от западноевропейски страни, като Великобритания или Швеция. Новото законодателство, прието миналия месец, цели да промени това. В него са включени редица ограничения, имащи за цел да наложат европейските стандарти на босненските водачи и по-строги наказания за нарушителите. 
						Според новия закон максималното съдържание на алкохол в кръвта при шофиране ще бъде 0,3 %. За лица под 21 г. то трябва да е нула. Освен по-строгите алкохолни ограничения вече ще е забранено и ползването на мобилни телефони по време на упралвение. 
						Минималната глоба е вече 15 вместо 5 евро. За по-сериозни нарушения водачите рискуват да заплащат глоби от по стотици евро. 
						Най-тежките глоби - възлизащи на половин средна месечна заплата в БиХ - са за превишена скорост, технически неизправности, шофиране без свидетелство и управляване на нерегистриран автомобил. 
						Освен фишовете за глоби водачите ще получават и наказателни точки. Онези, които получат десет точки за една година, трябва да се явят на курсове по пътна безопасност, а тези, които съберат 15 точки, трябва отново да издържат изпита за правоуправление. 
						БиХ е изправена пред редица предизвикателства в прилагането на закона за движение по пътищата. Юрисдикцията е разпределена между кантоните, областите и държавата. Спазването на закона може да се окаже зависимо от въвеждането на на централизирана база данни за шофьорите и автомобилите. 
						Някои експерти по пътна безопасност твърдят, че новото законодателство е незадоволително, тъй като с нищо не променя системата за изпитване на водачите. В частност, казват те, не съществува реален контрол върху изпитните комисии, които много босненци смятат за корумпирани. 
						Законът бе критикуван и за това, че в него не се предвижда насърчаване на обучението на водачите. През югославската епоха в БиХ е имало училища за движение по пътищата за млади хора и се смята, че те са допринасяли до голяма степен за намаляване на катастрофите при младите водачи. 
						Нещо повече, новият правилник и наказания няма да променят факта, че повечето автомобили по пътищата в БиХ са остарели - със средна възраст 17 г. Такива автомобили често не са безопасни, факт, който наред с превишената скорост и алкохола допринася за високия процент пътни злополуки.

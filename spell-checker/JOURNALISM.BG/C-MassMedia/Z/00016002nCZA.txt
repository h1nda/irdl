Албанските социалисти искат проверка на начините за получаване на гражданство
					21/09/2005
					Решението на министерството на финансите на САЩ да замрази авоарите на мъж с двойно йорданско и албанско гражданство, за когото се предполага, че е свързан с Осама бин Ладен, предизвика призив на главната опозиционната партия в Албания за проверка на начините за получаване на албанско гражданство от чужденци след 1992 г.
					(AП, Гласът на Америка -- 19/09/05 - 20/09/05; Министерство на финансите на САЩ - 19/09/05)
 
					 
						
"Нашата партия ще поиска [от президента Алфред Мойсиу] да нареди разследване, за да се провери как близо 12000 чужди граждани, повечето от тях косовски албанци, но и някои араби, са получили албанско гражданство след 1992 г., каза във вторник (20 септември) депутатът от СП Ерьон Браче. [Архив]
						Опозиционната Социалистическа партия (СП) заяви във вторник (20 септември), че ще поиска проверка на начините, по които хиляди чужденци -- включително и хора с предполагаеми връзки с Осама бин Ладен -- са успели да се сдобият с абланско гражданство през последните 13 години. 
						"Нашата партия ще поиска [от президента Алфред Мойсиу] да нареди разследване, за да се провери как близо 12000 чужди граждани, повечето от тях ксовски албанци, но и някои араби, са получили албанско гражданство след 1992 г., цитира АП думите на депутата от СП Ерьон Браче, казани във вторник. 
						Това решение на партията бе взето след решението на министерството на финансите на САЩ да постави във финансова изолация Абдул Латиф Салех, сочен като поддръжник на Бин Ладен и неговата терористична мрежа "Ал Кайда", който притежава двойно йорданско и албанско гражданство. В директива, публикувана в понеделник, на американските банки се нарежда да замразят всички банкови сметки и други финансови активи, притежавани от Салех в Съединените щати. Решението означава и налагане на забрана върху всякакви бизнес сделки между граждани на САЩ и Салех.
						Според финансовото министерство Салех е тясно свързан с редица НПО в Албания, които имат връзка с "Египетския ислямски джихад" - терористична организация, свързана с "Ал Кайда" - и е получил 600000 долара от Бин Ладен за основаване на екстремистки групи в Албания. 
						Салех е основал албанска джихадистка организация, финансирана от Фондация "Ал Харамейн" -- НПО, свързана с "Ал Кайда". "Мисията на албанската джихадистка група е била да дестабилизира вътрешното положение в Албания чрез разпалване на конфликти между различните религиозни групи в страната," се казва в изявлението на финансовото министерство. "Ал Харамейн" е набирала членове от тази организация, на които Салех е помагал пряко в процеса на поверка." 
						Смята се, че Салех е свързан със саудитския гражданин Ясин Кади - бизнесмен, който през октомври 2001 г. бе наречен от министерството на финансите на САЩ "глобален терорист със специално назначение". Според министерството Кади е набирал активно средства за джихадистката група на Салех. 
						Смята се че двамата са основали няколко съвместни дружества, в т. ч. фирма за внос на захар, едно медицинско предприятрие и строителна фирма. "Салех е бил главен директор на всички фирми на Кади в Албания," заяви финансовото министерство. 
						Според изялвението Салех е бил изгонен от Албания през 1999 г. по подозрения в тероризъм. Последното му известно местожителство е в Обединените арабски емирства. 
						През 1998 г. в Албания бяха арестувани шест души, а двама от тях впоследствие бяха съдени и екзекутирани в Египет като извършители на терористични нападения, според финансовото министерство. "В своите показания те са казали, че Салех им е помогнал да влязат в Албания," и са го идентифицирали като човека, който им е помагал във всяко отношение, като се започне от посрещането им на летището. 
						Според АП комитетът на Съвета за сигурност на ООН, отговарящ за антитерористичните санкции срещу "Ал Кайда" и членовете на бившия режим на талибаните в Афганистан, е добавил в петък Салех в списъка си за санкциите като участник в мрежата "Ал Кайда". 
						Всичките 191 страни членки на ООН ще трябва да наложат забрана върху пътуванията и оръжейно ембарго, както и да замразят финансовите активи на всички присъстващи в списъка, който сега включва 329 физически и 119 "юридически" лица или групи.

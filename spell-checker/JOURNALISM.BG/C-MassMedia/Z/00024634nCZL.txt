Турция арестува шестима души по подозрения във връзки с "Ал Кайда"
					21/11/2007
					 
						ИЗМИР, Турция -- Шестима души, заподозрени във връзки с терористичната организация "Ал Кайда", бяха арестувани в Измир във вторник (20 ноември). Според съобщенията шестимата са подготвяли бомбени атентати срещу представители на чуждестранни компании, местни фирми и религиозни центрове. Следствието съобщи, че е намерен списък на десет души, които са били цел на терористите, както и оръжие и експлозиви.
						Други новини -- Турските медии съобщиха в сряда, че двама от заподозрените организатори на терористичния акт от ноември 2003 г. в Истанбул са избягали от печално известния затвор "Абу Гариб" в Ирак. След смъртоносните бомбени атентати срещу две синагоги, британското консулство и офиси на "Бритиш банк" в Истанбул заподозрените организатори са избягали в Ирак през Сирия. Те бяха арестувани от водените от САЩ сили през февруари 2005 г. (Сабах, Милиет - 21/11/07)

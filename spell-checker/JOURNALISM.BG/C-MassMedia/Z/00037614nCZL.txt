Турският премиер Ердоган призова Германия да облекчи някои от визовите ограничения
					01/03/2011
					 
						БЕРЛИН, Германия - В понеделник (28 февруари) турският министър-председател Реджеп Тайип Ердоган и германският канцлер Ангела Меркел откриха в Хановер панаира CeBIT за софтуер и комуникационни технологии, тъй като Турция е партньорска държава в събитието тази година. В речта си Ердоган призова Берлин да облекчи визовите ограничения за турски граждани, за да бъдат улеснени бизнесмените при посещенията си в ЕС. Меркел заяви, че подкрепя преразглеждането на сегашните ограничения за бизнес визи, за да станат възможни по-спешните пътувания. Понастоящем турските бизнесмени трябва да подадат молби за визи за Германия седмици предварително. Ердоган подчерта също така важността на членството на Турция в ЕС в светлината на безредиците, обхванали арабския свят. „Турция може да комуникира с Изтока и Запада, със Севера и Юга. Турция е страна, която наистина познава своите съседи”, каза Ердоган. Меркел, чиято страна е известна с противопоставянето си на присъединяването на Турция, не коментира нейните европейски амбиции. 
						Ердоган трябваше да посети Брюксел във вторник, но вместо това се завърна в Истанбул за погребението на Неджметин Ербакан, първия ислямистки министър-председател на Турция. (Търкиш Прес, Хюриет - 28/02/11)

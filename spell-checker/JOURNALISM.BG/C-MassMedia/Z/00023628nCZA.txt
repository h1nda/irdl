Ердоган към турската армия: "Стойте настрана от политиката"
					22/08/2007
					Всички институции трябва да действат в съответствие с конституционния си мандат, каза в понеделник турският премиер.
					(Заман - 22/08/07; AП, Ройтерс, АФП, Гласът на Америка, РСЕ/РС - 21/08/07)
 
					 
						
Началникът на ГЩ на турската армия, генерал Яшар Буюканът, каза, че следващият президент трябва да спазва светските принципи не само на думи, но и на дела. [Гети Имиджис]
						В разгара на президентските избори, които се очаква да бъдат спечелени от кандидата на управляващата Партия на справедливостта и развитието (ПСР), турският премиер Реджеп Тайип Ердоган предупреди военните да стоят настрана от политиката. 
						"Всички институции трябва да действат в съответствие с конституционния си мандат," каза той в интервю, излъчено по турския "Канал Д" късно в понеделник (20 август). "Ако вярваме в демокрацията, не трябва да въвличаме турските въоръжени сили в политиката. За нас въоръжените сили са свещени ... Те си имат своето място, а политиците имат друго място в демокрацията". 
						Армията е свалила четири правителства от 1960 г. насам. През последните месеци тя отправяше възражения срещу номинирането на външния министър Абдула Гюл за кандидат-президент заради старите му връзки с политическия ислям. 
						Гюл бе номиниран за първи път през април, предизвиквайки криза, която принуди правителството да свика предсрочни парламенарни избори. ПСР спечели изборите с лекота. Осланяйки се на силния си мандат, тя реши отново да номинира Гюл, гласуването за когото по-рано бе бойкотирано от опозицията. 
						В понеделник парламентът започна наново процеса за избор на президент. На първия тур от гласуването Гюл спечели подкрепата на 341 депутати, но не достигна мнозинството от две трети, което би му гарантирало безспорна победа. 
						Същото правило се отнася и за втория тур, насрочен за петък. На третия и четвърти тур обаче ще бъде достатъчно обикновено мнозинство. Повечето анализатори очакват Гюл да бъде избран на третия тур, т. е. в понеделник. 
						При първото гласуване другите двама кандидати за президент - Себахатин Чакмакоглу от Партията за националистическо действие и Тайфун Ичли от Демократичната лява партия - завършиха далеч след Гюл, съответно със 70 и 13 гласа. 
						Опитвайки се да разсее подозренията на военните и светския елит на Турция, Ердоган и други лидери на ПСР многократно заявяваха своята привързаност към секуларизма и демокрацията. 
						"Ако бъда избран, конституцията ще бъде моето ръководство," каза Гюл след повторното си номиниране. "Защитата на светското начало е един от основните ми принципи. Никой не трябва да се тревожи за това." 
						 В своето интервю за "Канал Д" Ердоган каза, че връзките на Гюл с ПСР ще бъдат прекратени след избора му за президент. 
						"Щом г-н Гюл бъде избран, връзката му с нашата партия ще бъде прекратена," е казал премиерът, цитиран от АФП. "От този момент нататък той ще бъде президент на Турската република." 
						Военните не са правили конкретни изявления относно новата кандидатура на Гюл за президентския пост. Началникът на ГЩ на турската армия, генерал Яшар Буюканът, обаче каза миналия месец, че лицето, което заеме поста, трябва да спазва светските принципи не само на думи, но и на дела. 
						Във вторник той отрече твърденията в пресата, че е водил тайни разговори с Гюл. Той заяви, че армията никога не би прибегнала до пазарлъци по какъвто и да е въпрос. 
						"Налице са усилия за подвеждане на обществеността чрез напълно измислени репортажи, че началникът на ГЩ се е срещал с опредлени политици и е постигнал споразумение," се казва в изявление, публикувано на уебсайта на генерала. Началник-щабът няма скрита програма и провежда всичките си срещи в съответствие с установените държавни традиции."

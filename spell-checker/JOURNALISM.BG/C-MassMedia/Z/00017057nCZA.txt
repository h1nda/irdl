Сръбски компании стоят настрана от фондовата борса
					27/12/2005
					Дейността на сръбските финансови пазари се блокира от нежеланието на компании да се отчитат за своята дейност, както и от готовността на държавата да толерира нарушения на закона.
					От Георги Митев-Шантек за Southeast European Times в Белград -- 27/12/05
 
					 
						
Понастоящем 60 процента от търговията на фондовата борса в Белград се извършва с акции на чужди инвеститори. [Архив]
						От 800 акционерни компании, които фигурират на фондовата борса в Белград (БФБ) акциите само на 34 компании се търгуват. Дори сред тези компании, нито една не желае да се котира според международните стандарти, както се изисква в БФБ. 
						"Сръбските мениджъри не желаят обществото да оценява доколко успешна е тяхната дейност", заявява Гордана Достанич, директор на Белградската фондова борса. Мениджърите, според нея, знаят, че растящите или спадащите цени на акциите могат да послужат като индикатор за тяхната дейност. 
						В Сърбия приватизацията е приключила наполовина, като остават само големи системи и части от държавните предприятия. С все повече намаляващи възможности за директна покупка при търгове, фондовата борса е мястото, където трябва да се осъществява прехвърлянето на собственост. 
						Една от главните пречки е липсата на информация. Инвеститорите не знаят кои акции могат да закупят, а акционерите не знаят дали да продават акциите си и на каква цена. Държавата толерира нарушения на закона, според който акционерните дружества трябва да подават информация на фондовата борса. Твърде често, когато компаниите представят информация, тя е толкова оскъдна, че инвеститорите не могат да направят никакви заключения. 
						Според Достанич, държавата трябва да се намеси, ако желае да се развие капиталовия пазар. Освен това законите трябва да хармонизират, както с правната система, така и с ЕС. Акциите на най-големите държавни компании трябва да бъдат на фондовата борса - включително акциите на Сърбия Телеком, на добива на петрол и газ, на железниците и на авиокомпанията. 
						Тези мерки ще помогнат и за задържането на чуждите инвеститори. 60 процента от търговията на БФБ в момента се извършва с техни акции. За да останат, те имат нужда от по-добър пазарен материал. Ако това не стане, новосъздадените частни пенсионни фондове могат да имат проблеми в намирането на обекти, в които да инвестират. Същото важи и за инвестиционните фондове, които могат да се създадат, ако парламентът приеме необходимото законодателство. 
						"Във всеки случай, инвестициите са много малко и ще бъде катастрофално, ако фондовете се принудят да внесат този малък капитал другаде", заявява Достанич. 
						Съседните страни предлагат модели, които могат да се следват. Загребската фондова борса има изключителна подкрепа в Хърватия. Националната телевизия съобщава за резултатите на фондовата борза всяка вечер. В страната действа ефективно законодателство. Ако акционерните дружества не предлагат акциите си на фондовата борса или не осигуряват необходимата информация, към тях могат да се предприемат наказателни мерки. 
						В Босна и Херцеговина приватизацията се провежда през фондовата борса, докато в Черна гора, акциите на държавните компании се търгуват на фондовата борса. Същото е и в България и Румъния. Там където правителствата на страните от Югоизточна Европа са имали стратегия, финансовите пазари са демонстрирали значителни увеличения на чуждите инвестиции.

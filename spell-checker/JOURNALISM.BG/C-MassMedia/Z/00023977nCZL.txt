Премиерът на Сърбия Кощуница отправи предупреждение по повод обявяване на независимост на Косово
					23/09/2007
					 
						БЕЛГРАД, Сърбия -- Премиерът Воислав Кощуница заяви в интервю, публикувано в събота (22 септември), че светът трябва да се подготви за "опустошителни последици", ако Косово стане независимо чрез това, което той окачестви като нарушение на международното право. Всекидневникът "Вечерни новости" цитира негово изявление, в което той твърди, че все още е възможно да се намери решение на косовския проблем чрез преговори, но същевременно обвини етническите албанци, че просто чакат да отминат 120-те дни на преговори, за да обявят независимост. Ако провинцията получи независимост, заяви той, Сърбия поне ще се опита да поддържа връзки със сръбското малцинство. 
						Също в събота сръбският външен министър Вук Йеремич заяви за Би Би Си, че Белград предлага на Косово самоуправление в рамките на Сърбия. Ако на региона бъде наложено решение отвън, ако има ясен печеливш и губещ, това ще повлияе върху стабилността в Западните Балкани, заяви Йеремич.
						В интервю за всекидневника "Блиц" министърът на отбраната Драган Сутановац изключи военни действия от страна на Сърбия и заяви, че армията ще следва правителствената политика на решаване на окончателния статут на Косово чрез дипломатически средства. (Ройтерс, Вечерни Новости, Танюг, РТС, РТРС, СРНА, Би Би Си, Блиц, Б92 - 22/09/07; AП - 21/09/07)

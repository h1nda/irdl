Хърватия започва кампания за популяризиране на членството в НАТО
23/03/2004
Хърватското правителство започна кампания за информиране на гражданите за кандидатурата на страната за членство в НАТО
От Миранда Новак за Southeast European Times в Загреб - 23/03/04
 
 
Кампанията на хърватското правителство цели да запознае гражданите с ползите от присъединяването към НАТО. [НАТО]
Според проучване на общественото мнение, проведено миналия месец от Центъра за пазарни проучвания, 53% от хърватите подкрепят присъединяването на страната към НАТО, докато 28 % са против, а 18,6 % се колебаят. Мнозинството от запитаните -около 98 % - казват, че знаят за НАТО; само 2 % признават, че не са чували никога за тази организация.
Сега правителството даде ход на кампания за информиране на гражданите относно перспективите за членство в Алианса. "Хърватската сигурност, погледната в дългосрочна перспектива, ще бъде защитена най-добре в Северноатлантическия алианс," каза Пиер Симунович, национален координатор за НАТО и служител в хърватското МВнР. Той допълни, че членството в НАТО и ЕС са съвместими цели.
Бившият министър на отбраната Желика Антунович каза, че поради нарасналия брой граждани, които са скептични относно членството на Хърватия в НАТО, предишното правителство е планирало подобна кампания. "Искахме да използваме образователните програми, за да запознаем обществеността с положителните аспекти на този ангажимент. Тази кампания трябва да бъде освен това откровена и по отношение на негативните страни на присъединяването към НАТО, " каза тя.
"Правителството е длъжно да популяризира тази идея. На населението трябва да се предложи един честен подход и ето защо следва да се представят както положителните, така и отрицателните аспекти на членството," изтъкна политологът Владко Цвъртил.
Симунович определени инициативата на правителството не като кампания, а като усилие за възбуждане на обществен дебат. "Ние не планираме действия от типа 'Аз обичам НАТО', а различни обществени дискусии, вкл. и евентуални кръгли маси, както и началото на процес на постоянна откритост към обществото от страна на всички правителствени органи, носещи отговорност в тази сфера, и особено към медиите," каза той.
Политическите анализатори не очакват членството на Хърватия в НАТО да се натъкне на сериозни проблеми в контекста на обществената подкрепа, като за пример се посочва Словения. Според анализаторите там социологическите проучвания показваха не особено силна подкрепа. Когато обаче се проведе референдум, цели 66 % от словенците гласуваха в полза на членството в НАТО.

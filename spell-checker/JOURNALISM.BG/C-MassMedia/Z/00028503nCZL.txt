Турция отговори на удара в спора с Кипър за нефтените проучвания
					26/11/2008
					 
						АНКАРА, Турция -- Във вторник (25 ноември) правителството обвини нефтопроучвателната експедиция на кипърските гърци в Средиземно море в нарушаване на териториалните й права и обеща да протестира пред международните агенции във връзка с инцидента. Анкара реагира на обвиненията от страна на Кипър, че Турция неотдавна е нарушила международното право, като е попречила на работата й по търсене на нефт. Въпросният инцидент стана на 13 ноември, когато турски военни кораби са попречили на кораб, плаващ под норвежки флаг и изпратен от кипърското правителство на изследователско проучване в границите на изключителната икономическа зона на Кипър в Средиземно море. Турция твърди, че корабът е навлязъл в нейни териториални води. "Ние считаме за авантюристични действия извършването дейности в турския континентален шелф по време на преговорите за цялостно уреждане на кипърския въпрос", отбеляза говорителят на турското министерство на външните работи Бурак Йозюгергин, като добави, че Анкара възнамерява да внесе официални протести в международните органи срещу кипърската гръцка администрация. По-рано кипърският президент Деметрис Христофиас изпрати писмо до генералния секретар на ООН Бан Ки Мун, в което обвинява Анкара в продължаване на "неприемливата й политика на оспорване на суверенните права на Република Кипър".
						Междувременно във вторник Христофиас и кипърският турски лидер Мехмет Али Талят проведоха своя десети кръг от преговори, имащи за цел обединяване на разделения остров. Те обсъдиха предложенията за федерална съдебна система, прокуратура и полиция. (АФП, Хюриет, Анадолска информационна агенция, Си Ен Ей - 25/11/08)

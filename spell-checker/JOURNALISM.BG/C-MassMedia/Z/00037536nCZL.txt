Пацоли не е сигурен, че ще спечели президентския пост в Косово 
					22/02/2011
					 
						ПРИЩИНА, Косово -- Лидерът на партията Алианс за ново Косово (АНК) Беджет Пацоли ще подложи на тест парламента във вторник (22 февруари), за да види дали има на разположение гласовете, които са му необходими, за да стане президент. „Не знам”, отговори Пацоли в понеделник, когато беше запитан дали има нужната подкрепа. Коалиционното споразумение за управление, подписано с Демократическата партия на Косово (ДПК), най-голямата парламентарна група с 34 депутатски места, и партиите на малцинствата не означава, че Пацоли автоматично печели поста. Депутатите от ДПК дадоха да се разбере, че ще решават индивидуално за Пацоли, съобщи във вторник всекидневникът „Коха Диторе”. Очаква се също така парламентът да гласува за новото правителство. (Коха Диторе, Зъри, Косова Сот, Лайм, Експрес - 22/02/11)

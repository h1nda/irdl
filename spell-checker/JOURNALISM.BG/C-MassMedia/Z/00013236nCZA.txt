Търичану е убеден, че приемането на Румъния в ЕС няма да бъде забавено 
					13/01/2005
					В сряда румънският премиер Kалин Попеску Търичану изрази своята увереност, че страната му ще изпълни изискванията за приемане в ЕС през 2007 г. Междувременно президентът Траян Бъсеску каза, че са необходими големи усилия за постигането на тази цел.
					(Зиуа, Прес ривю - 13/01/05; АФП, Ройтерс, Ромпрес, Евениментул зилеи, БTA, Агенция "София нюз" - 12/01/05)
 
					 
						
"Уверен съм, че можем да постигнем тази цел," каза румънският премиер Калин Попеску Търичану по повод на стремежа на страната му да бъде приета в ЕС през 2007 г. [АФП] 
						Като изрази своята увереност, че страната му ще изпълни изискванията за членство в ЕС през януари 2007 г., румънският премиер Калин Попеску Търичану обеща в сряда (12 януари) да предприеме необходимите стъпки за постигане на тази цел. 
						Румъния и България трябва да подпишат договорите си за присъединяване на 25 април, преди да станат членки на ЕС през 2007 г. Съюзът обаче е включил специални предпазни механизми, които позволяват приемането на страните да бъде отложено с една година, ако те не осъществят необходимите реформи. Изискванията, които трябва да изпълни Румъния, включват борбата с корупцията и преодоляване на недостатъците в областта на конкуренцията, публичната администрация и правосъдието. 
						"Не мисля, че ЕС ще може да приложи предпазната клауза, защото основните въпроси, които в миналото бяха обект на безпокойство -- правосъдието, конкуренцията, корупцията -- са основните цели на новото правителство," каза Търичану в сряда в интервю за Ройтерс. "Затова аз съм уверен, че ние можем да постигнем тази цел." 
						В Румъния е налице общ консенсус, че интеграцията в ЕС е основната стратегическа цел на страната. Центриският съюз "Справедливост и истина" -- който дойде на власт след парламентарните избори на 28 ноември и победата на Траян Бъсеску на балотажа за президент на 12 декември -- обеща да осъществи всички необходими реформи. 
						"Реформиране на държавната администрация, засилване на контрола върху европейската помощ за Румъния, както и създаване на благоприятни условия за конкуренция и реформиране на съдебната система са основните задачи от 11-те приоритета, които трябва да изпълним през следващите седмици," каза новият румънски министър на европейската интеграция, Ене Динга, пред репортери в сряда. Той обеща също, че правителството ще засили борбата срещу корупцията, за да може страната да влезе в ЕС през 2007 г. 
						На пресконференция в сряда Динга представи новия главен преговарящ на Румъния с ЕС, Леонард Орбан, който е бил заместник главен преговарящ в екипа на Василе Пушкаш между 2001 и 2004 г. 
						По време на присъединителните си преговори с ЕС Румъния се съгласи да съкрати значително държавните субсидии за стоманодобивния сектор. Орбан каза, че правителството ще започне да обсъжда с шестте най-големи компании в сектора мерки за модернизиране на индустрията -- процес, който според наблюдателите може да бъде болезнен, тъй като има вероятност 8 500 от всичко 52 000 работещи в стоманодобива в страната да загубят работата си до 2008 г. 
						В сряда Бъсеску отново подчерта, че интеграцията в ЕС е основната цел на страната. След разговори с посланиците на Люксембург и Холандия, Фернанд Картхайзер и Питер Ян Волтерс, той предупреди, че постигането на тази цел зависи не само от дипломатическите инициативи, а и от усилията, които ще положи Румъния през следващите месеци. 
						Като изрази тревогата си от нивото на корупцията в страната и от проблемите в oбластта на правосъдието и граничния контрол, Бъсеску обеща реформи за подобряване на функционирането на държавните институиции. "Надявам се, че моят мандат ще бъде успешен за Румъния," каза той. 
						По време на посещение в министерството на вътрешните работи във вторник Бъсеску остро разкритикува начина, по който то се управлява. "През последните години законът беше обърнат наопаки: длъжностните характеристики и правомощията на служителите на изборни длъжности бяха сведени до минимум, докато назначените служители имаха повече власт от демократично избраните институции," каза Бъсеску, като призова за изкореняване на корупцията в министерството. 
						"Трябва да направим всичко възможно, за да превърнем румънската полиция в стълб на законността в обществото," призова той новото правителство.

Сърбия внесе заявление за членство в ЕС
					23/12/2009
					Сръбските лидери обещаха да изпълнят всички условия, поставени от Брюксел, включително да арестуват останалите обвинени във военни престъпления бегълци.
					От Игор Йованович за Southeast European Times от Белград -- 23/12/09
 
					 
						
Президентът Борис Тадич връчва в Стокхолм заявлението на Сърбия за членство в ЕС. [Гети Имиджис]
						Сръбският президент Борис Тадич внесе кандидатурата на Сърбия за членство в ЕС на официална церемония в Стокхолм във вторник (22 декември). 
						Тадич връчи заявлението на шведския премиер Фредрик Рейнфелд, чиято страна е ротационен председател на ЕС до края на годината. Еврокомисарят по разширяването Оли Рен и шведският министър на външните работи Карл Билд също присъстваха на церемонията. 
						"Днес е исторически ден за Сърбия", заяви Тадич след връчването на заявлението. 
						Той обясни, че придружителният меморандум към заявлението "отразява съществуващия общ консенсус в обществото по отношение на европейската ориентация на Република Сърбия и нейното членство в ЕС". 
						Тадич също така обяви, че Сърбия ще отговори на всички изисквания за присъединяване към Съюза. 
						"Ще продължим да полагаме усилия за арестуването на всички обвинени във военни престъпления лица и ще се стремим към намирането на стабилни и безопасни решения на всички открити въпроси в региона. Искаме да помогнем за интегрирането в Европа", посочи той. 
						Сръбските лидери решиха да внесат кандидатурата на страната, след като бяха силно насърчени от дипломати от Швеция и Испания, която предстои да поеме председателството на ЕС, въпреки че ЕС все още не е започнал да ратифицира Споразумението за стабилизация и асоцииране със Сърбия. 
						Ясният сигнал дойде преди две седмици с деблокирането от Съвета на министрите на временното търговско споразумение със Сърбия, което по-рано беше замразено от Холандия заради недостатъчното сътрудничество от страна на Белград с Трибунала в Хага. 
						Рейнфелд даде висока оценка на събитието, определяйки заявлението на Сърбия като важно не само за Белград, но и за целите Западни Балкани, а Билд допълни, че приоритет на Швеция ще бъде деблокирането на процеса на присъединяване на Балканите към ЕС. 
						Рен нарече заявлението на Сърбия "апогей на шведското председателство". 
						"Сърбия е ключова страна от Западните Балкани и ние виждаме как целият регион се приближава към ЕС. Това е много важно за мира и стабилността и за бъдещето на Европа", посочи Рен. 
						Не всички в Белград обаче бяха развълнувани от новината. Опозиционните партии критикуваха правителството, че е внесло заявлението твърде рано, без да си осигури подкрепата на всички членове на ЕС. Опозицията посочи и неспособността на правителството да реши въпроса с Косово, чиято независимост е призната от 22 от 27-те държави, членки на ЕС. 
						Анализаторът Душан Релич е на същото мнение, посочвайки за радио „Дойче Веле”, че следващата стъпка е Сърбия да получи от Брюксел подробен въпросник, включващ въпроса за границите на страната. За разлика от по-голямата част от членовете на ЕС, Белград смята, че Косово е под негова юрисдикция. 
						След като Сърбия върне попълнения въпросник, ЕС ще го оцени и ще реши дали да даде на страната статут на кандидат-членка.

България е готова да се присъедини към отбранителния противоракетен щит на САЩ
					05/07/2010
					 
						СОФИЯ, България -- Министърът на отбраната Аню Ангелов каза в събота (3 юли), че България е готова да се присъедини към американския отбранителен противоракетен щит в Европа. "За нас беше важно да разговаряме с нашите американски партньори за това как България може да допринесе за изграждането на противоракетна отбрана в Европа. Освен да се ползва от сигурността, предоставена от щита, нашата страна трябва да даде и своя принос," каза Ангелов по държавното радио при завръщането си от едноседмично посещение в САЩ. Той каза, че първият етап от изграждането на противоракетната защита трябва да бъде завършен до 2015 г., а вторият - в който България най-вероятно ще участва - през 2015-2018 г. Очаква се противоракетният щит да бъде в пълна оперативна готовност до 2020 г. (Труд, Новините - 04/07/01; БНР - 03/07/10)

ЕК: „Мерките за строги икономии на Гърция се нуждаят от разяснения”
					02/02/2010
					 
						БРЮКСЕЛ, Белгия -- Европейската комисия (ЕК), която има готовност в сряда (3 февруари) да обяви отговора си на планираните от Гърция бюджетни съкращения, заяви, че мерките се нуждаят от допълнителни разяснения. ЕК предупреди, че може да поиска прилагането на „допълнителни мерки” от страна на Атина. В понеделник Амелия Торес, говорителка на еврокомисаря по въпросите на икономиката и валутните отношения Хоакин Алмуния, определи целите на гръцката стабилизационна програма като „амбициозни”, добавяйки, че те носят и „рискове”. ЕС очаква мониторинг на прилагането на плана. Всяка година страните, членки на ЕС, са задължени да изпращат на ЕК стабилизационна програма, описваща мерките в областта на публичните финанси, планирани от техните правителства. Случаят с Гърция е малко по-различен, тъй като ЕК започна процедура срещу нея миналата пролет във връзка с прекомерния й бюджетен дефицит. Брюксел заяви, че Гърция не е успяла да осъществи ефективни инициативи за коригиране на положението. (АФП, Ройтерс, Уол Стрийт Джърнъл - 01/02/10)

Ашдаун подготвя покана за новото правителство на Босна и Херцеговина
04/11/2002
Партиите, които спечелиха настоящите избори в Босна и Херцеговина трябва да реформират централното правителство и системата на митниците ако не искат да загубят чуждестранната помощ и потенциалните инвеститори, каза Върховният представител Пади Ашдаун.
От Бет Камшрор за Болкан Таймс в Сараево - 04/11/02
 
 
Босна и Херцеговина ще стане "застоялото блато на Балканите" освен ако националистическите партии, които спечелиха властта след изборите на 5 октомври не започнат да работят за реформирането на централното правителство -"въртележка" и не извадят милионите приходи от митниците от джобовете на престъпниците, каза висшият международен представител за страната.
"Времето не е на наша страна", каза върховният представител Пади Ашдаун на парламентаристите, администраторите и международните инвеститори в Сараево.
Босненците отхвърлиха прозападното, прореформистко правителство, което дойде на власт преди две години. Ашдаун каза, че победата на националистическите партии може да прогони инвеститорите и страните , които са помогнали на Босна и Херцеговина с внушителната сума от 5 млрд щатски долара през последните седем години.
Той добави, че въпреки това, гласуването не означава непременно връщане към национализма, тъй като спечелилите партии също обещават реформи.
"Ако тези партии, които се стремят към правителството в тази страна, наистина имат предвид това, което казват за присъединяването се към движението за реформи, ако те наистина са готови да докажат думите си с дела, то нека тогава им позволим да започнат . да изпълняват своята роля по внедряването на тези реформи без отлагане", каза Ашдаун.
Една такава реформа ще бъде трансформацията на Министерския съвет, който сега функционира като Централното правителство на Босна и Херцеговина . Ашдаун каза, че системата на редуващите се лидери, които също така трябва да ръководят и своите министерства е "рецепта за нестабилност, неефективност и объркване". Той предложи триумвират, съставен от председател на съвета, един финансов и един външен министър.
Политиците ще трябва също така да променят системата на митниците на Босна и Херцеговина. Тя осигурява 60 процента от държавните приходи и приходите на общността, но дори и най-скромните изчисления показват, че между 153.3 млн и306.7 млн евро се губят годишно от измами и от неправилно управление. Ашдаун каза, че е помолил Европейската комисия да препоръча поправки в системата. Той също така поиска настойчиво от новото правителство да въведе данък добавена стойност.
Други задачи за новото правителство ще бъдат създаването на парламентарни комисии за контрол на етиката, рационализиране на данъците, влизането в действие на държавен съд до 31 декември и адаптирането и внедряването на гражданските закони.
"Още много има да се прави преди да можем да кажем, че босненско-хърватското незаконосъобразно управление е изместено от управлението на закона", каза Ашдаун. "Не можем да почиваме докато тази страна не получи правна система, която вкарва престъпниците в затвора, защитава невинните, привлича чуждестранни инвестиции и стимулира местния бизнес. Не трябва да спираме докато тази страна не се превърне в най-надеждното законово място на Балканите".

Делова хроника
09/04/2004
Преглед на деловите и икономическите новини от Балканите след 2 април.
(Различни източници - 02/04/04 - 09/04/04)
 
 
През март броят на абонатите на стационарни телефонни услуги на "РомТелеком" достигна 4,3 милиона. Румънската фирма ще предприеме допълнителни мерки за подобряване на услугите и увеличаване на броя на клиентите до 4,8 милиона до края на тази година. [www.romtelecom.ro]
Преглед на деловите и икономическите новини от Балканите след 2 април:
Американската компания "Бехтел" и турската "Енка инсаат" обявиха плановете си да построят съвместно автомагистрала с дължина 415 км, която ще пресича шест области в централна и западна Румъния. Очаква се проектът за 2,2 милиарда евро да започне в началото на юли и да бъде завършен до 2012 г.
***
Европейската инвестиционна банка ще предостави заем за 200 млн. евро на Турция за подпомагане на малките и средни предприятия. Средствата ще бъдат предоставяни чрез пет турски банки. Министърът на икономиката Али Бабаджан подписа споразумението за заема на 8 април.
***
Представител на турската приватизационна администрация съобщи, че продажбата на нефтената рафинерия "Тупрас" ще бъде подписана на 18 април. "Зорлу груп" и "Татнефт" спечелиха търга за 65,76 % от капитала на "Тупрас" с офертата си за 1,07 милиарда евро.
***
Американската компания "Кейбълтел" подписа споразумение с българския дистрибутор на природен газ "Булгаргаз" за използване на мрежата му от оптични влакна. "Кейбълтел", която възнамерява да предоставя на българския пазар телефонни услуги, Интернет и кабелна телевизия, иска да стане първият сериозен конкурент на "Българската телекомуникационна компания".
***
Германия обяви, че ще предостави 10,5 млн. евро на Босна и Херцеговина (БиХ) за проект за водоснабдяване на кантона Уна-Сана по силата на споразумение, подписано между двете страни на 6 април. Половината от средствата ще бъдат предоставени като помощи, а останалата част като кредит при благоприятни условия.
***
Правителството на Босна и Херцеговина прие закон за създаване на правната рамка за хармонизиране на статистическите стандарти на държавно ниво. Приемането на този закон бе едно от изискванията, посочени от Европейската комисия за интегрирането на страната в структурите на ЕС.
***
Световната банка и Албания подписаха споразумение за заем за 25 млн. долара за строителството на ТЕЦ "Вльора". Банката се съгласи също да предостави техническа помощ за реформите в енергийния сектор.
***
Хърватската национална банка съобщи, че преките чужди инвестиции в Хърватия са се увеличили с повече от 50 % в сравнение с миналата година, като са достигнали 1,7 милиарда долара през 2003 г. Увеличението се дължи отчасти на приватизацията на 25 % от нефтената компания ИНА, която донесе 505 млн. долара.
***
Броят на чуждите туристи, посетили Хърватия, се е увеличил с 16,5 % за една година, като е достигнал числото 50 883 през февруари, съобщи Централното статистическо бюро. Броят на чуждите туристи, които остават за една нощувка, се е увеличил с 22,1 % и е достигнал 137 558 души. Най-много такива туристи са дошли от Словения, Австрия, Италия, Германия и Босна и Херцеговина.

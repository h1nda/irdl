Хърватия разпореди ново разследване на убийствата през 1991 г.
					26/07/2005
					 
						ЗАГРЕБ, Хърватия -- В понеделник (25 юли) новият вътрешен министър на Хърватия Ивица Кирин изпрати петима следователи в източния град Осиек, които да започнат ново разследване на случая с изчезването на повече от 30 цивилни сърби през 1991 г. Освен това той смени началника на градската полиция с опитен старши офицер от Загреб. Свидетели разказват, че хърватски войници са убили сърбите и са хвърлили телата им в река Драва. Предишното полицейско разследване обаче не доведе до предявяване на обвинения. Миналата седмица министърът на правосъдието Весна Скаре-Озболт потвърди, че прокурорите от трибунала на ООН също се занимават със случая. (Вечерни лист - 26/07/05; Ройтерс, ХРТ, Хина - 25/07/05)

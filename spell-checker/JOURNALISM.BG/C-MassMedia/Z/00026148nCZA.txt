В Македония се провежда кампания против тютюнопушенето
					16/04/2008
					Ще бъде наложена пълна забрана на тютюнопушенето на обществени места, а производителите ще бъдат задължени да отпечатват снимки на болни органи на пушачи върху пакетите с цигари.
					От Зоран Николовски за Southeast European Times от Скопие – 16/04/08
 
					 
						
Македония се присъединява към световната кампания срещу тютюнопушенето. [Гети Имиджис]
						Македонското правителство измени миналия месец Закона за тютюна и тютюневите изделия и Закона за борба с тютюнопушенето, като започна интензивна общонационална кампания срещу пушенето. От средата на 2009 г. на цигарените кутии ще трябва да има снимки на болни органи на пушачи. 
						Производителите ще разполагат с три месеца, след като поправките влязат в сила, за да разпродадат или изтеглят от магазините пакетите с цигари, на които липсват такива снимки. 
						Тези илюстрации, напомнящи за здравословните последици от тютюнопушенето, ще бъдат различни, показвайки снимки на болни от рак бели дробове, запушени артерии или разлагащи се зъби. Целта е пушачите да бъдат насърчени да се откажат от навика си. Комисия на здравното министерство, съставена от експерти по болести, свързани с тютюнопушенето, ще отговаря за подбора на снимките. Македония ще бъде първата страна в региона, започнала подобна кампания. 
						Тютюневата промишленост в Македония е разгневена от промените. Производителите твърдят, че вече са похарчили огромни суми за добавянето на изискваните писмени предупреждения, и се оплакват от значителния нов разход, който ще понесат за създаването на нов дизайн на цигарените кутии, който да включва и снимките. Те се противопоставят и на бързото настъпване на крайните срокове. 
						Освен това правителството промени Закона за борба с тютюнопушенето и забрани пушенето на всички обществени места, включително и на непопадналите в обсега на закона от 2006 г. Забраната идва, след като предишната политика за определяне на отделни маси за пушачи в ресторантите и други заведения не успя да допринесе за подобряване на качеството на въздуха за непушачите. 
						Понастоящем почти всеки ресторант или бар в Македония има обозначени маси за пушачи и за непушачи. Задимената атмосфера обаче като цяло не се е променила, тъй като масите най-често са една до друга, а не в различни помещения. По новите правила помещенията за пушачи не могат да надвишават 50 % от площта на заведението. Заведенията, при които бъде установено нарушение, ще бъдат глобявани до 4 500 евро. 
						Проучванията показват, че една трета от македонското население пуши по кутия на ден. А близо 80 % от тези пушачи са на възраст между 13 и 15 години. Само 5 % от пушачите смятат да изоставят навика си.

Шенгенски препятствия за Румъния и България
					01/12/2010
					Двете страни бяха призовани да ускорят реформите в съдебната система и да заздравят своите граници, преди да получат одобрение за присъединяване към безвизовата зона на ЕС.
					От Паул Чокою за Southeast European Times от Букурещ – 01/12/10
 
					 
						
Румънският премиер Траян Бъсеску (вляво) разговаря с колегата си от Франция Никола Саркози в Брюксел. [Ройтерс]
						Европейски представители настояват Румъния и България да докажат, че са постигнали действителен напредък в реформата на своите съдебни системи под надзора на Европейската комисия (ЕК) чрез механизма за сътрудничество и проверка (МСП), преди да получат зелена светлина да се присъединят към 25-членната шенгенска зона. 
						 Последното и най-ясно предупреждение дойде от френския президент Никола Саркози. 
						„Знам, че Комисията продължава да работи с България и Румъния, които имат значителен напредък. Нека изчакаме приключването на този процес, преди да определим датата на присъединяване”, заяви Саркози на пресконференция по време на срещата на върха на НАТО през ноември в Лисабон. Той посочи, че позицията на Франция се споделя и от Белгия, Холандия и Германия. 
						 „Просто казваме, че те ще се присъединят към [Шенген], когато проблемите бъдат решени”, каза той. 
						Френският лидер също така призова двете държави да повишат сигурността на своите граници, преди да се присъединят към безвизовата зона. 
						 „Ако двете държави станат членки на Шенген, те ще се превърнат и в охранители на границите на Европа... Това означава, че проблемите по техните граници трябва да бъдат решени преди присъединяването им. Ако проблемът с границите не бъде решен – например в случая с румънците и молдовците – въпросът се превръща в проблем за всички държави от Шенген”, заяви Саркози, визирайки гражданството, което Румъния предоставя на молдовци. 
						Думите на Саркози бяха повторени и в други среди в Европа. Новоизбраната управляваща коалиция с участието на либералите и християндемократите в Холандия също свърза присъединяването на Румъния и България към Шенген с напредъка в областта на правосъдието. 
						„В контекста на Европа правителството ще настоява за включването на двугодишните доклади за корупцията и съдебната реформа в Румъния и България в оценката за Шенген на тези две държави. Ако докладите покажат, че те не отговарят на строгите критерии, Холандия няма да подкрепи пълното присъединяване на Румъния и България към шенгенското пространство и премахването на контрола по вътрешните граници в ЕС, а България и Румъния няма да бъдат допуснати до шенгенското пространство”, се посочва в коалиционното споразумение. 
						 Друго предупреждение дойде от Мартин Шулц, лидер на групата на социалистите в Европейския парламент, който заяви, че Франция и Германия може да се противопоставят на присъединяването на двете държави заради проблеми, свързани с ромите мигранти, както и поради опасения, че много работници биха емигрирали в други части на ЕС в търсене на работа. 
						„Нека бъдем честни, когато две големи държави са против, малко вероятно е присъединяването да бъде внесено за гласуване през 2011 г.”, е заявил Шулц, цитиран от Българското национално радио. 
						Забелязвайки променения тон в Европа, румънският министър на правосъдието Каталин Предою призова Букурещ да положи повече усилия. 
						 „Смятаме, че Румъния трябва инициативно, твърдо и убедително да представи своите аргументи, за да запази календара за присъединяване към Шенген. Решаващо условие за присъединяването е да убедим нашите европейски партньори, че имаме капацитета да управляваме шенгенските процедури без нарушения на граничния контрол заради случаи на корупция”, заяви той. 
						Междувременно ЕК посочи, че присъединяването към Шенген се оценява съгласно строги предварително установени критерии. МСП и преговорите за присъединяване са два паралелни процеса, заяви миналата седмица Сесилия Малмстрьом, европейски комисар по вътрешните работи. 
						 Румънските анализатори четат между редовете. 
						„Напоследък Букурещ е много нетърпелив да се отърве от МСП, но последният доклад на ЕК относно правосъдието показва, че шансовете това да стане са минимални, тъй като документът беше много критичен по отношение на представянето на Румъния в областта на правосъдието”, каза редакторът, отговарящ за съдебната тематика, в „Румъния Либера” Кристиан Чуперка за SETimes. 
						„Обвързвайки присъединяването към Шенген с края на МСП, Саркози премества целта на двете държави в далечното бъдеще и я отлага за неопределен период от време. Неговите изявления са дори още по-сериозни от предупрежденията на неговото правителство, че присъединяването към Шенген може да се реши едва следващото лято, когато бъде публикуван следващият доклад на ЕК.”

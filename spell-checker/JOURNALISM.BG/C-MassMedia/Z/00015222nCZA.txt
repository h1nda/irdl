Международната общност поема своя дял от отговорността за клането в Сребреница
					12/07/2005
					Представители на международната общност се присъединиха към десетките хиляди босненски мюсюлмани на възпоменателната церемония по повод 10-ата годишнина от клането в Сребреница. 
					(Различни източници -- 11/07/05 - 12/07/05)
 
					 
						
Хиляди босненски мюсюлмани се стекоха на мемориалното гробище в Поточари в понеделник (11 юли), за да отбележат 10-ата годишнина от клането в Сребреница. [AФП]
						Редица високопоставени западни представители присъстваха на церемонията в Босна и Херцеговина (БиХ) в понеделник (10 юли), с която бе отбелязана 10-ата годишнина от избиването на 8000 босненски мъже и момчета в Сребреница. 
						В обръщения към десетките хиляди опечалени те признаха, че международната общност носи част от вината за зверствата, и обещаха да не отслабват усилията за предаване на правосъдието на организаторите на клането -- военновременният босненски сръбски лидер Радован Караджич и военният му командир Ратко Младич.
						 "Наш първостепенен дълг е да разкрием и да се изправим лице в лице с пълната истина за случилото се ... [и] за нас, служителите на ООН, тази истина е тежка за приемане," каза генералният секретар на ООН Кофи Анан в послание, прочетено от началника на личния му състав, Марк Малок Браун. "Може да се каже -- и това е истината -- че големите държави не реагираха адекватно," каза Анан. 
						През юли 1995 г. контингент от 370 лековъоръжени военнослужещи от силите на ООН, със заповед да стрелят само при самозащита, бе натоварен със защитата на Сребреница, която ООН бе обявила за "безопасна зона". Те се оказаха безсилни да спрат нахлуването на босненските сръбски сили под командването на Младич, които завзеха анклава на 11 юли. В седмицата след това частите на Младич избиха фактически всички мъже и момчета, които успяха да заловят.
						 "Жертвите се бяха доверили на международната закрила," каза в изявление върховният представител за външната политика на ЕС Хавиер Солана. "Но ние, международната общност, ги подведохме. Това бе колосален, колективен и срамен провал."
						По време на церемонията в мемориалния център Поточари край Сребреница британският външен министър Джак Стро, чиято страна заема в момента ротационното председателство на ЕС, също изказа лични угризения за клането, описвайки го като "една от най-мрачните глави" в европейската история от 1945 г. насам.
						"Срамно е за международната общност, че позволи това да се случи пред очите ни," каза Стро. "Аз особено скърбя за това. И дълбоко съжалявам." 
						Сред другите официални международни представители, които присъстваха на тържествената церемония в понеделник, бяха председателят на трибунала на ООН за военни престъпления Теодор Мерон, американският посланик по въпросите на военните престъпления Пиер-Ришар Проспер, както и Ричард Холбрук, бившият американски дипломат, който водеше преговорите по Дейтънското мирно споразумение, сложило край на войната в БиХ. 
						Като призова за арестуването и предаването на организаторите на клането на съда, Мерон каза, че престъпленията, извършени през 1995 г., не са били просто убийства. "Те бяха насочени към определена група хора с намерение да я унищожат. Те бяха толкова ужасни, че могат да бъдат окачествени само като геноцид," каза той.
						Трибуналът няма да е приключил задачата си да раздаде правосъдие и да съдейства за помирението в региона, докато Караджич и Младич остават на свобода, добави Мерон. 
						Сюлейман Тихич, мюсюлманският член на тристранното председателство на БиХ, също призова за залавянето и наказването на лицата, обвинени от МНСБЮ в геноцид за клането в Сребреница. 
						"Единственото, което можем да направим сега, е да положим всички усилия да открием изчезналите и избитите, да ги погребем достойно и да накажем виновниците за престъплението. Особено двамата най-издирвани военнопрестъпници, Караджич и Младич," каза Тихич.

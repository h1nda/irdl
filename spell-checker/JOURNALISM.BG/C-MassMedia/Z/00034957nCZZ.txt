Дипломатически дневник: Берлускони бе на посещение в България
					15/06/2010
					Двустранните връзки между Италия и България са изключителни, казват официални представители. Още в дипломатическите новини: Белгия подкрепя кандидатурата на Черна гора за ЕС; Гърция и България се договарят да засилят сътрудничеството си в борбата срещу престъпността.
					 
						
Италианският премиер Силвио Берлускони (вдясно) похвали нивото на сътрудничеството между Рим и София. [Гети Имиджис]
						Сътрудничеството между България и Италия е отлично, каза в неделя (13 юни) италианският премиер Силвио Берлускони по време на посещение в София. На церемония с българския си колега Бойко Борисов Берлускони откри паметник на италианския герой Джузепе Гарибалди. Берлускони похвали двустранните икономически, културни и политически връзки, а Борисов заяви, че се надява отношенията да продължат да се развиват. 
						*** 
						Среща на външните министри от страните, членки на Централноевропейската инициатива (ЦЕИ), се проведе във вторник (15 юни) в Будва, Черна гора. Висши дипломати от Черна гора, Италия, Сърбия, Албания, Словакия, Босна и Херцеговина и Македония обсъдиха регионалното сътрудничество и евроинтеграцията. Черна гора пое едногодишното председателство на ЦЕИ през януари. 
						*** 
						Белгийският премиер Ив Льотерм увери в сряда (9 юни) черногорския си колега Мило Джуканович в подкрепата на страната му за кандидатурата на Черна гора за членство в ЕС. Белгия, която поема ротационното председателство на ЕС през юли, възнамерява да насърчи Европейската комисия да даде положителен доклад за заявлението за членство на Подгорица, каза Льотерм. Джуканович се срещна също с президента на ЕС Херман ван Ромпой, който заяви, че Черна гора трябва да осъществи съдебна реформа и да засили борбата си срещу корупцията и организираната престъпност. 
						*** 
						
						Българският вътрешен министър Цветан Цветанов и гръцкият му колега Михалис Хрисохоидис подписаха в сряда (9 юни) споразумение, което предвижда сътрудничество между техните министерства. Цветанов похвали документа, заявявайки, че сътрудничеството със съседите е много важно. Двамата обсъдиха също трафика на хора и наркотици и устройствата за незаконно копиране на информация. 
						*** 
						
						Гръцкият премиер Георгиос Папандреу се срещна в сряда (9 юни), в Триполи с либийския си колега Багдади Махмуди и с либийския лидер Муамар Кадафи, за да обсъди начините за засилване на двустранните отношения. Триполи има "готовност да сътрудничи с Гърция в областта на зелената енергия, енергодобива и туризма, както и за увеличаването на либийските инвестиции в Гърция", каза Папандреу след срещата. Официалните представители обсъдиха палестинския въпрос и текущите преговори за обедняване на Кипър.
					
						
						(Различни източници -- 08/06/10-15/06/10)

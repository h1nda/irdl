Турция призова ЕС да премахне визите за пътувания на нейни граждани
					21/12/2009
					 
						АНКАРА, Турция -- Външният министър Ахмет Давутоглу настоя в събота (19 декември), че ЕС би трябвало да позволи на турските граждани да пътуват в страните от блока без визи. Искането съвпадна с премахването на изискванията за визи от ЕС за гражданите на Сърбия, Македония и Черна гора. "Неприемливо е някои страни на Балканите, които са в начален етап на своя присъединителен процес и още не са започнали преговори, да получат шенгенски привилегии, а Турция, предвид равнището на отношенията й с ЕС, да не ги получи," каза Давутоглу. На 8 декември Съюзът се съгласи да започне преговори с Турция по още една глава от европейското законодателство. Тази глава, за околната среда, се открива в понеделник и с нея отворените глави стават 12 от общо 35. Лидерите на ЕС замразиха осем други през декември 2006 г. заради отказа на Турция да отвори своите пристанища и летища за кипърски гръцки кораби и самолети. (Ройтерс, Анадолска информационна агенция, Уърлд Булетин - 19/12/09)

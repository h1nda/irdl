ЕС и САЩ подкрепят решението на Инцко относно РС
					22/06/2009
					 
						САРАЕВО, Босна и Херцеговина (БиХ) -- Върховният представител за външната политика на ЕС Хавиер Солана изрази в неделя (21 юни) пълната си подкрепа за решението на върховния представител Валентин Инцко да анулира резолюцията, приета от парламента на Република Сръбска (РС). Тя задължаваше институциите на автономната област и официалните й представители да се противопоставят на всякакво бъдещо прехвърляне на правомощия към БиХ. Посолството на САЩ в БиХ също подкрепи действията на Инцко. Докато представителите на босненските сърби осъдиха решението на Инцко, представителите на бошнаците и хърватите го приветстваха. Драган Чович от Хърватския демократичен съюз на БиХ каза за излизащия в Сараево всекидневник "Дневни Аваз", че международната общност е наказала министър-председателя на РС Милорад Додик с този "жълт картон". Лидерът на Партията на демократичното действие Сюлейман Тихич намекна, че Инцко не е отишъл достатъчно далеч, като заяви, че той не е санкционирал лицата, отговорни за действията срещу Дейтънското мирно споразумение. (Дневни Аваз, РТРС, Б92, Pincom.biz, БХРТ - 21/06/09; Фена - 20/06/09)

Байдън: "САЩ не очакват Сърбия да признае Косово"
					21/05/2009
					 
						БЕЛГРАД, Сърбия -- Вицепрезидентът на САЩ Джоузеф Байдън продължи своята обиколка на Западните Балкани с визита в Белград в сряда (20 май), където подчерта, че Вашингтон желае да продължи сътрудничеството си със Сърбия. На среща с президента Борис Тадич, министър-председателя Мирко Цветкович и други правителствени представители Байдън каза, че неговото правителство не очаква Сърбия да признае Косово. "Това не е предварително условие за нашите отношения или пък за подкрепата ни Сърбия да стане част от ЕС", каза той на съвместна пресконференция с Тадич. Байдън добави, че двете страни имат взаимни "основателни очаквания" по отношение на Косово. Той изрази също така силна подкрепа за усилията на Сърбия за интегриране в ЕС.
						Байдън е най-високопоставеният американски представител, посетил Белград, откакто вицепрезидентът Уолтър Мондейл присъства на погребението на Тито през 1980 г.
						Тадич каза пред журналисти, че се надява визитата да доведе до нова фаза в политиката на САЩ по отношение на Сърбия и Западните Балкани, в рамките на които Сърбия ще бъде разглеждана като фактор за регионалната стабилност. Той подчерта също, че Белград се противопоставя на независимостта на Косово. "Легитимно право на Сърбия е да защитава своята териториална цялост чрез използването на мирни, дипломатически и юридически средства", подчерта Тадич. 
						В четвъртък вероятно душевноболен мъж, носещ ръчна граната, нахлу в сградата на президентството на Тадич. Полицията изпрати преговарящи, които съобщиха, че мъжът бил разгневен във връзка с предстоящо съдебно дело.
						Байдън продължи за Прищина, последната спирка в неговата обиколка на региона, за среща с президента Фатмир Сейдиу, министър-председателя Хашим Тачи и външния министър Скендер Хюсени, наред с други официални лица. Хюсени е казал в четвъртък, че Сърбия ще трябва да признае Косово през следващите десет години. "Не виждам как Сърбия някога ще се присъедини към ЕС, без да признае Косово. Аз съм сигурен, че ЕС няма да пренебрегне такъв голям проблем". (Косово Таймс, Косова Прес, АФП, АП, Зери, Експрес, Коха Диторе, Лайм, Би Би Си - 21/05/09; Б92, Бета, Танюг, Студио Б, АФП, Гласът на Америка, Ройтерс, Телеграфи - 20/05/09)

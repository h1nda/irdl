ЕС обсъжда европейското бъдеще на Сърбия-Черна Гора
09/08/2004
Неотдавна представен в Белград документ положи основите на партньорството на ЕС със Сърбия-Черна Гора. Подобен процес на партньорство бе инструментът, осигурил присъединяването в Съюз на десетте най-нови членки.
От Давор Коникушич за Southeast European Times в Белград - 09/08/04
 
 
Трябва да се посветим на решаването на вътрешните си проблеми преди всичко друго, за да повишим жизнения стандарт, "посочи сръбският финансов министър Младжан Динкич. [АФП]
Нов документ, който се очаква да постави основите на бъдещите отношения между Сърбия-Черна Гора и ЕС, бе представен миналия месец в Белград след като бе одобрен на юнското заседание на Съвета на министрите.
Ръководителят на правителствената агенция за европейска интеграция Радмила Миливоевич и ръководителят на делегацията на Европейската комисия (ЕК) в Сърбия-Черна Гора Джефри Барет представиха документа. Озаглавен "Европейско партньорство със Сърбия-Черна Гора," той се основава върху заключенията, приети от Срещата на върха в Солун през юни 2003 г.
На срещата на върха държавите-членки на ЕС декларираха своя ангажимент за европейското бъдеще на Западните Балкани и предложиха стъпки, насочени към стимулиране на сътрудничеството.
Документът на ЕС адресира конкретните изисквания, които Сърбия-Черна Гора трябва да изпълни в предстоящия период, включително пълноценно сътрудничество с Хагския трибунал и формирането на хармонизиран и функционален държавен съюз. Той призовава към създаване на съд на държавния съюз, приключване на преговорите с Лондонския клуб на кредиторите, както и за ратификация на Европейската конвенция за човешки права и предотвратяване на изтезанията.
Освен това документът засяга икономически въпроси като координацията на законотворчеството, митническите процедури, производствени методи и контролни механизми.
Процесът, зададен от Европейското партньорство, бе инструментът при присъединяването към Съюза на десетте най-нови членки, (станали членки през май т.г.), който определи реформите, които кандидатките трябваше да осъществяват, за да покрият критериите на Съюза.
"Става въпрос за цяла серия от закони и проекти, които ще продължат няколко години," заяви председателят на сръбската Търговска камара Радослав Веселинович, който обеща, че Камарата ще направи всичко по силите й, за да се удовлетворят възможно по-скоро икономическите изисквания.
Позовавайки се на "по-важни дела" обаче, сръбският финансов министър Младжан Динкич се усъмни във възможността да се хармонизират отношенията между Сърбия и Черна Гора в близко бъдеще. "Трябва да се посветим на решаване на вътрешните проблеми преди всички друго, за да повишим стандарта на живот, " каза той.
Този начин на мислене, контрира го Иван Кнежевич от Европейското движение, е точната причина за това, че Белград загуби ценно време в процеса на европейска интеграция.
Сега ЕС очаква Сърбия-Черна Гора да излезе с детайлизиран план за изпълнение на изискванията, очертани в документа. Според Кнежевич, "първо е необходимо да се постигне политически консенсус и тогава времевите графици, които дефинират приоритетите на Европейското партньорство, стават по-реалистични."
"Този документ трябва да предложи на ЕК базата за планиране на финансовите инструменти, които ще подкрепят реализацията на тези приоритети, " каза той.

Покачващите се води на Дунав нанасят поражения на Балканите
					13/04/2006
					В сряда Река Дунав достигна най-високите си нива от десетилетия насам, като наводни части от Сърбия, Румъния и България.
					(Блиц, Dnevnik.bg, Найн O’Kлок, Бюкарест Дейли Нюз - 13/04/06; Ройтерс, АП, БиБиСи, Гласът на Америка, Евронюз, Радио Б92, Агенция София нюз, Медиапул - 12/04/06)
 
					 
						
Наводнена гора по дунавското крайбрежие. [Гети Имиджис]
						В части на Сърбия, Румъния и България бяха предприети кризисни мерки, когато р. Дунав достигна в сряда (12 април) най-високите си нива от десетилетия насам. Очаква се нивото на втората по големина река в Европа да покачи нивото си още повече в четвъртък и петък в резултат на продължителните дъждове.
						В Сърбия бе съобщено, че положението е най-тревожно в северната провинция Войводина, която първа бе засегната от наводненията, след като Дунав и притокът му Тиса потопиха хиляди декари земеделски земи и принудиха стотици хора да напуснат домовете си. Хиляди военнослужещи бяха изпратени в региона, за да помогнат в укрепването на бреговете с пясъчни торби.
						"Положението е много сериозно," каза в сряда сръбския земеделски министър Ивана Дулич-Маркович. "Тиса достигна нива, които не са виждани от 100 години насам."
						Официален представител на службата за управление на водите във Войводина очаква ситуацията да остане "критична" още няколко дни.
						Сръбските власти въведоха аварийни мерки в районите по поречието на Дунав и два други негови притока, реките Сава и Тиса, за които също се съобщава, че са придошли.
						Ниските части на Белград също бяха наводнени в сряда, когато нивата на Дунав и Сава се покачиха с 20 см над рекордно високите си стойности, отчетени през 1981 г. В най-критичните зони в града бяха издигнати диги от торби с пясък, а армията е призована на помощ за осъществяване на защитните мерки.
						В Румъния и България властите предприеха аварийни мерки в сряда, когато Дунав наводни части от двете страни. И двете страни още не могат да се възстановят от рекордните наводнения миналата година, които станаха причина за смъртта на мнозина и предизвикаха щети за милиони евро.
						В окръг Тулча, Румъния, седем от над 70 къщи, засегнати от наводненията в сряда, бяха разрушени напълно. Повече от 50 души според "Ройтерс" са били евакуирани от с. Смардан на дунавската делта. Близо 4200 хектара земеделски земи останаха под водата.
						В окръг Браила, където Дунав е с 30 см над нормалното си ниво, властите също вземат предохранителни мерки, като укрепват язовирната стена Ноянул-Чискани с пясъчни торби. Около 100 души бяха евакуирани от Калафат, след като язовирна стена, разделяща Дунав от главния канал в града, се скъса, предаде в четвъртък румънският ежедневник, издаван на английски език, Найн О’Клок. Наводненията предизвикаха и свлачища недалеч от община Дунарея, довели до затруднения в движението по пътя Чернавода-Хършова.
						Експерти в България предупредиха, че най-голямата приливна вълна ще достигне страната в четвъртък. Те заявиха, че най-вероятно Дунав ще превиши 960 см -- с 30 см над критичното ниво -- в североизточния пристанищен град Видин. Това ще постави нов рекорд след последния отчетен през 1942 г., когато Дунав е наводнил града.
						В сряда властите евакуираха пациенти от сиропиталище и от първия етаж на видинската болница. Кметът Иван Ценов препоръча майките с малки деца да напуснат града. Училищата и детските градини са затворени, а местната администрация обяви, че е готова да евакуира хората при необходимост.
						В пристанищния град Лом прииждащите речни води наводниха градския парк, складове до пристанището, сградата на пристанищната администрация, митницата и местния площад, предаде в четвъртък Агенция "София нюз".

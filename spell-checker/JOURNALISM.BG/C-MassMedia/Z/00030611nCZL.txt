Ахтисаари посети Косово и приветства независимостта
					16/06/2009
					 
						ПРИЩИНА, Косово -- Бившият специален пратеник на ООН за статута на Косово Марти Ахтисаари беше топло посрещнат в Прищина в понеделник (15 юни) по случай първата годишнина на конституцията на Косово. "Независимостта на Косово е необратима и това е видно от всички актове на признаване на държавата, които продължават да идват от цял свят", каза Ахтисаари. Той повтори убеждението си, че контролираната независимост - крайъгълният камък на изготвения от него план за бъдещето на Косово - е трайно решение и призова опонентите на плана да го приемат. Той добави също, че Косово има светло икономическо бъдеще, посочвайки влизането му в МВФ и Световната банка. Президентът Фатмир Сейдиу награди Ахтисаари със "Златен медал на независимостта."
						Бившият ръководител на ЮНМИК Йесен-Петерсен също беше в Прищина в понеделник. Той поздрави лидерите на страната, подчерта важността на борбата с корупцията и призова за сътрудничество между Прищина и Белград.
						Други новини -- В понеделник Сейдиу издаде укази за повишаване в звание седем висши офицери от Косовските сили за сигурност (КСС), включително двама генерал-майори и петима бригадни генерали. (Зери, Експрес, Коха Диторе, Косова Сот - 16/06/09; Кохавижън, Клан Косова - 15/06/09; РТК, ТВ 21, Кохавижън, Клан Косова - 15/06/09)

Иракският вицепрезидент е на посещение в Турция
					24/08/2007
					 
						АНКАРА, Турция -- Иракският вицепрезидент сунит Тарик ал Хашеми е в Анкара в петък (24 август), за да обсъди безпокойството на Турция във връзка с бойците от терористичната Кюрдска работническа партия (ПКК) в Северен Ирак. В четвъртък вечерта той се срещна с премиера Реджеп Тайип Ердоган, който му каза, че Турция очаква Ирак да продължи своите усилия срещу тероризма, очевидно визирайки базите, които според Анкара се използват за организиране на нападения през границата. 
						От своя страна Ал Хашеми подчерта приноса на Турция към усилията за постигане на политически консенсус в Ирак и каза, че Багдад очаква тази подкрепа да продължи. В петък той се срещна с турския министър на външните работи Абдула Гюл. След това Ал Хашеми каза пред репортери, че неговата партия, "Иракски фронт за съгласие", няма непосредствени планове да се завърне в разцепеното багдатско правителство. (Заман, АФП, АП, Аксам - 24/08/07; АП, АФП, Анадолу, Търкиш Прес - 23/08/07)

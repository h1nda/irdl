Рецептата за успех на българските жени предприемачи
					08/11/2011
					Собствениците на фирми се тревожат за евентуалните последици за бизнеса от глобалната криза. Българските жени предприемачи не правят изключение, но и не се отказват лесно.
					От Светла Димитрова за Southeast European Times от София -- 08/11/11
 
					 
						
Делът на жените предприемачи (36 %) в България е над средния за ЕС, който е 30 %, според неотдавнашен доклад на българската Агенция за насърчаване на малките и средните предприятия. [Ройтерс]
						Както и другаде в Европа, мнозинството от българките предпочитат да работят като служители в частните или публични фирми, или в държавна институция, отколкото да развиват собствена дейност. В резултат на това близо две трети от собствениците на малките и средни предприятия (МСП) са мъже. 
						С 36% още през 2009 г. делът на жените предприемачи в балканската страна е бил вече по-висок от сегашният им дял в ЕС от 30 %, посочва доклад на българската Агенция за насърчаване на малките и средните предприятия. Фирмите, които те управляват, са основно в сферата на услугите (49 %) и търговията (40 %), като онези, които работят в сферата на производството и строителството, възлизат съответно на 10 % и 1 %. 
						Процентът на жените предприемачи с висше образование и поне един чужд език е значително по-голям от този при мъжете, отбелязва още изследването на агенцията. 
						Някои може да са били принудени да отворят собствени фирми или защото са загубили работата си, или поради липса на алтернативна възможност за заетост. 
						Но за други, като електроинженер Лили Аладжем и архитект Бойка Витанова, това е било въпрос на личен избор, който и двете са направили в началото на 90-те години на ХХ в., докато са били на върха на вече успешна професионална кариера в сектора на строителството. 
						И двете са имали сходни мотиви за отваряне на собствени проектантски бюра в София по време на първоначалната фаза на българския преход към пазарна икономика въпреки всички затруднения, които страната търпи по онова време. 
						"Бях уверена в професионалните си умения и исках да покажа на всички, че ще се справя," каза за SETimes Аладжем, която е била с две малки деца, когато взела решението да се премести в частния сектор през 1993 г. 
						"Вече си бях спечелила добро име в професията, така че никога не ми се е налагало да се моля за работа. Напротив, работата винаги е идвала при мен," отбеляза тя. 
						Седнала на отсрещната страна на масата, Витанова говори в същия дух, казвайки, че и тя е искала "да докаже на всички, че е способна да успее сама", когато основава архитектурното си бюро през 1991 г. 
						"Бяха много трудни времена," отбелязва тя, добавяйки че е използвала всеки промеждутък между два проекта да усъвършенства професионалните си и управленски умения. 
						Освен да бъде висококвалифициран професионалист, една жена трябва да бъде амбициозна, гъвкава и да има отлични организационни способности, за да има успех, казаха Витанова и Аладжем. 
						Рени Петрова, собственик на софийска фирма, предлагаща консултантски и помощни услуги в областта на човешките ресурси, добавя към рецептата "творчески способности" и "чар". 
						Тя е основала собствена фирма преди шест години, защото "искала да вземе живота в ръцете си, независимо от трудностите, които може да са свързани с това", каза тя за SETimes. 
						"Днес мъжете се отнасят към жените като равностойни партньори в бизнеса," каза Петрова, повтаряйки думите на Аладжем и Витанова. "Никога не са се отнасяли към мен с предразсъдъци," подчерта тя. 
						И трите жени сега са обезпокоени от евентуалните последици от глобалната криза за техния бизнес. 
						Един проблем, с който се сблъскват Алджем и Витанова, е неплащането за услуги от клиентите през последните месеци. Ситуацията е все още управляема, казват и двете, надявайки се, че това няма да се превърне в по-голям проблем за тях. 
						Петрова каза, че дейността и приходите в нейната компания са се свили с близо 40 % в резултат на задълбочаващата се пазарна стагнация през последните три години. 
						"До средата на 2008 г. имаше недостиг на работници и специалисти във всички области. Положението се промени драстично след началото на кризата в края на 2008 г. Днес има много хора, които си търсят работа, и много малко свободни места," каза тя.

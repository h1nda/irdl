Правителствени ръководители от БиХ отново обсъждат във вторник реформата в полицията
					23/08/2005
					 
						САРАЕВО, Босна и Херцеовина (БиХ) -- Премиерите на държавата и на автономните области, заедно с още четирима високопоставени правителствени служители, трябва да се срещнат в Мостар във вторник (23 август) в нов опит за постигане на споразумение по важната реформа в полицията. В понеделник делегацията на Европейската комисия в БиХ излезе с изявление, в което отново наблегна на очакванията, че постигането на политическо споразумение по концепцията за реформата ще стане до края на септември, така че БиХ да може да започне преговорите по Споразумение за стабилизация и асоцииране с ЕС тази година. По същия повод в понеделник премиерът на Република Сръбска (РС) Перо Букейлович заяви, че се надява да бъде постигнат компромис.
						Други новини -- В понеделник Държавният съд на БиХ се разпореди за оставането в ареста на скандалния босненски сръбски бизнесмен Момчило Мандич най-малко до 16 септември. Той бе арестуван в Черна гора и екстрадиран в БиХ миналата седмица. Бившият министър на правосъдието на РС ще трябва да отговаря по обвинения в незаконно присвояване, пране на пари и организирана престъпност и освен това е заподозрян в подкрепа на укриващия се Радован Караджич. (Фена, ПБС БиХ, Уеб-сайт на правителството на РС, НТВ хаят - 22/08/05)

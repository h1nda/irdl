Сняг и лед спряха електричеството в БиХ
					11/02/2012
					Мното общини и села са без електричество дни наред, а властите твърдят, че правят всичко възможно.
					От Дражен Ремикович за Southeast European Times в Сараево - 11/02/12
 
					 
						
Замразени езера - като Ябланичкото езеро близо до Конич - поставят в безизходица водноелектрическите централи на БиХ. [Ройтерс]
						Крайно суровото зимно време, което се установи в региона през последните няколко седмици, сега заплашва да остави Босна и Херцеговина (БиХ) без електричество. Водноелектрическите централи функционират бавно заради почти празните езера и леда, докато доставките на въглища за топлоелектрическите централи също са затруднени. 
						През уикенда температурите се очаква да паднат до -19 градуса по Целзий, като се очакват и още снеговалежи. 
						Крайно ниските температури и снегът замразиха въглищните мини в Бреза, Касани и Зеница. Макар че компанията "Електропривреда" на БиХ съобщи, че сегашните резерви от въглища са около 100 000 тона, доставките до потребителите са затруднени. 
						"Железниците не работят, а пътищата до топлоелектрическите централи в Тузлра и Какани са непроходими", каза на пресконференция във вторник генералният директор на държавната електрическа компания на БиХ "Електропривреда" Елведин Грабовица. 
						БиХ е единственият износител на електричество в региона, но властите съобщиха миналата седмица, че трябва да спрат износа, докато времето се подобри. 
						"Поради вътрешни потребности, трябваше да спрем износа. Това положение се случва веднъж на 100 години и се надявам, че нещата скоро ще се оправят", каза в сряда (8 февруари) министърът на енергетиката, рудодобива и индустрията Ердал Тръхули. 
						Стефан Пейович, 29-годишен, жител на село Биоград близо до Невесине в Източна Херцеговина, живее без електричество и вода вече цяла седмица. 
						"За щастие имаме [гора] и можем да си осигурим топлина. Ако нямахме дърва, вече щяхме да сме мъртви. В цяло Невесине няма електричество. Не знам как хората, които живеят в апартаменти, се отопляват. Надявам се, че някой ще поеме отговорност за това бедствие", каза Пейович за SETimes. 
						Грабовица каза, че ФБиХ може да остане без електричество, ако продължи суровото време. 
						"Цялата енергийна мрежа е претоварена от крайно лошите климатични условия", каза за SETimes представителят на "Еректропривреда" на БиХ Мидхета Курспахич. 
						Вицепремиерът на ФБиХ Йерко Иванкович-Лиянович каза, че положението е сериозно във всички части на страната, но правителството прави всичко възможно, за да реши проблемите - главно онези, свързани с електричеството. 
						"Според информацията, която имам, голяма част от Мостар и няколко други градове в Херцеговина са електрифицирани и отново призовавам гражданите да пестят енергия. Правителството е сформирало кризисен център, който заседава постоянно, за да реши всички проблеми, които сега съществуват", каза Лиянович за SETimes. 
						Той добави, че щетите за електропроводните мрежи в страната са големи, но все още няма точни данни за общите загуби. 
						В Република Сръбска условията са по-добри, но потреблението на електричество е достигнало рекордни нива. Ръководството на "Електропривреда" на РС призовава гражданите да намалят потреблението. 
						Политиците от опозицията искат от правителството на областта да субсидира сметките за електричество на най-уязвимата част от населението. 
						"Ако правителството реши да не плаща сметките на най-уязвимите си граждани, ще потърсим парламентарна инициатива за това", каза за SETimes Зоран Джерич, заместник-председател на Партията на демократичния напредък (ПДН). 
						Представители на правителството твърдят, че този въпрос ще се дискутира на следващото им заседание на 16 февруари. 
						Правителството на РС премахна субсидиите за електричество в тазгодишния бюджет, докато правителството на ФБиХ ще субсидира сметките на 300 000 пенсионери.

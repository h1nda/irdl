Съпругата на Караджич призовава мъжа си да се предаде на МНСБЮ
					29/07/2005
					Изненадващо съпругата на един от най-издирваните заподозрени във военни престъпления, Радован Караджич, отправи апел към своя съпруг да се предаде на трибунала на ООН в Хага в името на семейството си. 
					(ФT, Таймс, Гардиън, Индипендънт, Ню Йорк таймс, Интърнешънъл херълд трибюн - 29/07/05; AП, Ройтерс, AФП, Би Би Си, РСЕ/РС, Радио Б92 - 28/07/05)
 
					 
						
Лиляна Караджич (вляво), съпруга на укриващия се от правосъдието Радован Караджич, призова в четвъртък (28 юли) съпруга си да се предаде на трибунала на ООН за военни престъпления. [AФП]
						Съпругата на укриващия се от правосъдието заподозрян във военни престъпления Радован Караджич призова в четвъртък (28 юли) мъжа си да се предаде на Международния наказателен съд за бивша Югославия (МНСБЮ). Тя отправи своя призив в интервю за новините на телевизия "Асошиейтед прес", което бе излъчено по телевизионните канали в региона. 
						"Трябваше да направя избор между предаността ми към теб и към децата и внуците ни и аз избрах," каза Лиляна. "За мен е много трудно да го поискам от теб, но все пак го правя. Моля те от все сърце да се предадеш. Това ще бъде жертва за нас, в името на твоето семейство." 
						 "Семейството ни е под постоянен натиск от всички страни. Животът и съществуването ни са застрашени," добави тя, говорейки от семейния дом в гр. Пале, на 16 км източно от Сараево. 
						Трибуналът на ООН в Хага издаде обвинителен акт срещу Караджич преди 10 години, като го обвинява в многобройни военни престъпления за ролята му в конфликта от 1992-1995 г. в Босна и Херцеговина (БиХ). Той трябва да отговаря също и по две обвинения в геноцид, свързани с 43-месечната обсада на Сараево и с избиването на 8000 босненски мъже и момчета в Сребреница през 1995 г. 
						Заедно с бившия си военен командир Ратко Младич и пенсионирания хърватски генерал Анте Готовина Караджич оглавява списъка на най-издирваните обвиняеми. 
						Силите на НАТО често претърсваха домовете на членове на семейството на Караджич, търсейки доказателства, които биха могли да доведат до залавянето на беглеца. Един ден преди отбелязването на 10-ата годишнина от клането в Сребреница на 11 юли синът на двойката, Александър, бе арестуван и задържан в продължение на 10 дни по подозрения, че оказва помощ на баща си.
						Мнозина смятат, че Караджич се укрива в Източна БиХ или в съседна Черна гора, успявайки да избегне арест в продължение на повече от осем години с помощта на мрежа от поддръжници. Международната общност наложи забрани за издаване на визи, замразяване на активи и други санкции на членове на семейството му и други лица, за които се смята, че му помагат да остане на свобода. 
						 Лиляна призна, че се е срещнала за кратко със съпруга си през 2001 г. по време на посещение, което очевидно е било организирано на тайно място от неговите охранители.
						 "С надеждата, че си жив и че можеш сам да взимаш решения, те умолявам да направиш този избор, " каза тя в четвъртък. "Сега правя единственото, което мога, умолявам те." 
						Както НАТО, така и ЕС дадоха ясно да се разбере, че пълното сътрудничество с МНСБЮ, в т. ч. арестуването и предаването на обвиняемите във военни престъпления, е основно условие, което БиХ и Сърбия и Черна гора трябва да изпълнят, за да се присъединят към евроатлантическите структури. Караджич е сред деветимата сръбски и босненски сръбски обвиняеми, които все още се издирват от Хагския трибунал. 
						"Можем само да приветстваме тези думи," цитира АФП думите на говорителя на НАТО Дерек Чапъл, казани в отговор на апела на съпругата на Караджич. "Нашата позиция е, че Караджич и Младич държат като заложници хората в цял един регион. Всеки допълнителен натиск върху тях да се предадат е добре дошъл." 
						"Ще приветстваме предаването му в Хага," отбеляза говорителката на ЕУФОР Бриджит Роуз. "Подкрепяме нейния призив. За него ще е най-почтено да го стори."

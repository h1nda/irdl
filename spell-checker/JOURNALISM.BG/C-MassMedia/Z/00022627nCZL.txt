Райс каза, че още не е постигнат консенсус за статута на Косово
					21/05/2007
					 
						МОСКВА, Руска федерация -- Американският държавен секретар Кондолиза Райс заяви в неделя (20 май), че още няма консенсус за бъдещия статут на Косово. В изявление за руския телевизионен канал НТВ обаче тя подчерта, че планът на бившия финландски президент Марти Ахтисаари за независимост под наблюдение защитава интересите на всички в провинцията. Новата проекторезолюция за Косово, внесена от САЩ и страните от ЕС в Съвета за сигурност на ООН, предвижда възможност за независимо Косово, но не я гарантира, каза тя.
						Други новини по темата -- Косовският премиер Агим Чеку отново повтори, че албанското мнозинство няма да предприема никакви едностранни ходове. "Нашата позиция ще зависи от препоръките на американците, европейците и генералния секретар на ООН. Ние няма да декларираме независимост без тяхното съгласие," каза Чеку пред френското списание "Журнал дю Диманш". (Телеграфи, Блиц, РТС - 21/05/07; РСЕ, РТК, Телеграфи, Топ-Чанъл - 20/05/07)

Хърватски и македонски лидери се договориха за общата цел: членство в НАТО през 2008 г.
					21/11/2006
					 
						ЗАГРЕБ, Хърватия -- В понеделник (20 ноември) премиерът Иво Санадер и гостуващият в Хърватия македонски премиер Никола Груевски изразиха общата надежда на страните си да се присъединят към НАТО през 2008 г. Двамата казаха, че очакват срещата на върха в Рига следващата седмица да даде ясни послания за евентуални покани за членство. Други основни теми на посещението на Груевски бяха икономическото сътрудничество и преговорите за членство в ЕС. 
						Също в понеделник македонският външен министър Антонио Милошоски се срещна в Брюксел с еврокомисаря по разширяването Оли Рен. Рен каза, че е подчертал необходимостта от продължаване на реформите в Македония, най-вече в областта на съдебната реформа и борбата с корупцията и престъпността, ако страната иска да получи дата за начало на присъединителните преговори. (Весник, Вечер - 21/11/06; МИА, Макфакс, A1 ТВ, ХИНА, ЕйЕфЕкс - 20/11/06)

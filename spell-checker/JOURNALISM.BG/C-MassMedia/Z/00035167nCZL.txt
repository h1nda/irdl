Опозицията настоява за оставка на сръбския здравен министър заради скандал
					02/07/2010
					 
						БЕЛГРАД, Сърбия -- Опозиционната партия "Нова Сърбия" (НС) настоя в четвъртък (1 юли) за оставката на здравния министър Томица Милосавлевич заради корупционен скандал в Института по онкология и радиология. В сряда директорът на института Ненад Бороевич и други шест души бяха арестувани по подозрения, че са приели подкупи на стойност 1 млн. евро от фармацевтични компании във връзка с лекарства за лечение на рак. Следователите казват, че на пациентите са били предписвани по-високи от необходимите дози цитостатични медикаменти с цел увеличаване на потреблението на лекарствата. Депутатите от НС заявиха в четвъртък, че заподозрените трябва да бъдат обвинени в "организирано убийство", предвид последиците от високите дози за пациентите. (Танюг, Б92 - 01/07/10)

Перспективите на Хърватия за членство в ЕС се увеличават 
					09/07/2008
					Хърватската Среща на върха 2008 в Дубровник окуражи поддръжниците на членството на страната в ЕС. 
					От Иво Шчепанович за Southeast European Times от Загреб -- 09/07/08
 
					 
						
Дубровник бе домакин на хърватската Среща на върха 2008. [Гети Имиджис] 
						Колебливият оптимизъм относно перспективите на Хърватия за членство в ЕС след отхвърлянето на Лисабонския договор от Ирландия през юни получи силно необходимата му подкрепа в края на миналата седмица по време на Срещата на върха 2008 в Хърватия. Премиерите на Албания, Хърватия, Унгария, Косово, Черна гора и Словакия, както и грузинския президент Михаил Саакашвили, се събраха в Дубровник за историческото събитие. 
						"Хърватия ще завърши техническата част от преговорите до края на 2009 г., но ратифицирането и присъединяването към ЕС ще отнемат още една година,” каза Дейвид Дейли, ръководител на отдела за Хърватия в Генералната администрация на Европейската комисия. 
						"Все още има време да се намери решение на проблемите, възникнали около Лисабонския договор. Хърватия не трябва да се чувства объркана по пътя си към Европа,” подчерта Дейли, който напомни също на хърватските представители важността на борбата с корупцията и организираната престъпност. 
						Думите му бяха радушно приети от хърватските представители на конференцията, чиито основни теми бяха перспективите на района за членство в ЕС и въпросите, свързани със сигурността, напредъка и просперитета. 
						"Хърватия не се обезукоражи от това, че някои страни, членки на ЕС, не дадоха одобрението си за Лисабонския договор. ЕС винаги намира решения на сериозните проблеми, затова вярвам, че ще го направи и този път ... не само заради новите си членки, но и за самия себе си,” каза хърватският премиер Иво Санадер. 
						Санадер заяви още, че страните от Югоизточна Европа имат правото да постигнат своите цели и че интеграцията на региона в ЕС е от общ интерес за ЕС и за Балканите. 
						''Сигурен съм, че всичките 27 страни ще приемат Лисабонския договор. Надявам се също, че това ще стане по време на преговорния процес на Хърватия,” добави Санадер. 
						Конференцията бе посетена и от представители от 30 други държави, включително страните от ЕС и НАТО. Редица високопоставени гости заявиха, че не е задължително разширяването на ЕС да се обвързва пряко с Лисабонския договор. 
						"Разширяването на ЕС би могло да продължи дори и без Лисабонския договор. Това е въпрос на политическа воля, а не правен въпрос. Хърватия няма от какво да се бои, тъй като ирландците не казаха „не” заради Западните Балкани,” каза чешкият вицепремиер Александър Вондра. Той добави също, че Хърватия няма друг път освен присъединяване към ЕС. 
						Словашкият премиер Роберт Фицо се съгласи, че дерайлирането на Лисабонския договор не трябва да блокира членството на Хърватия в ЕС. "ЕС трябва да бъде готов да приеме Хърватия веднага щом Загреб изпълни официалните критерии за членство," каза Фицо.

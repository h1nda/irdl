Хърватия обмисля нова стратегия за НАТО 
					04/12/2006
					С подготовката си за членство в НАТО Хърватия спечели обещанието за възможна покана през 2008 г. Сега тя трябва да привлече към идеята негативно настроената общественост.
					От Наташа Радич за Southeast European Times от Загреб – 04/12/06
 
					 
						
Премиерът Иво Санадер приветства решението на Алианса да покани Хърватия за член. [Гети Имиджис]
						Хърватското правителство подготвя нова стратегия за популяризиране на ползите от членството в НАТО. Ръководителите в Загреб решиха да започнат тази кампания, защото проучванията на общественото мнение показват, че подкрепата за членството в НАТО е спаднала рязко през последните месеци. Според последните проучвания едва 29 % от хърватите подкрепят присъединяването към Алианса. 
						Правителството има за какво да се тревожи, защото едновременно с намаляването на обществената подкрепа процесът на приемане в НАТО се ускорява. Последната среща на върха в Рига показа, че Хърватия, заедно с Албания и Македония, може да очаква покана за НАТО само след две години. 
						Експертите по комуникации и връзки с обществеността, на които бе възложена задачата да разработят новата стратегия, решиха да призоват обществени фигури, известни личности и хърватски музиканти и филмови звезди да се включат в кампанията и да пропагандират предимствата от членството в НАТО. Известни хървати ще говорят публично по този въпрос, ще правят рекламни видеофилми и телевизионни реклами, за да покажат ползите от членството. Тази стратегия се обсъжда и ще бъде финализирана в началото на следващата година. 
						Наблюдателите обаче предупреждават, че обществеността е много чувствителна по отношение на НАТО и трябва да се направи много, за да се промени общественото мнение. Докато подкрепата за присъединяване към ЕС остава стабилна - около 55 % - подкрепата за членство в НАТО спада заради притесненията във връзка с Ирак. Хърватската общественост силно се противопоставя на евнтуалното изпращане на хърватски войници в Ирак и не подкрепя изграждането на военни бази по адриатическото крайбрежие. 
						Важен е и въпросът кой ще вземе окончателното решение за членството. Дали то да се вземе чрез акт на парламента или чрез референдум, резултатът от който да бъде задължителен? Парламентът лесно би одобрил членството в НАТО, което правителството смята за стратегическа цел. От друга страна, ако референдумът се проведе днес, гласоподавателите ще отхвърлят идеята. Интересно е, че нито една от парламентарните партии не се противопоставя на членството в НАТО. 
						Правителството открито приветства направеното неотдавна съобщение на НАТО, че Хърватия скоро може да очаква покана. То прие специална декларация, с която приветства Декларацията на НАТО за новите задачи на Алианса, които включват готовност за разширяване през 2008 г. Премиерът Иво Санадер каза, че правителството е доволно, че НАТО признава усилията, положени от Хърватия. 
						"НАТО вече не е това, което беше по време на Студената война. То споделя общите ценности за свобода и мир. Ако Хърватия беше член на НАТО, никой не би се осмелил да пусне и една бомба през 1991 г." каза Санадер на заседание на правителството. 
						Той подчерта, че чрез членството в НАТО Хърватия се стреми да сподели глобалните ценности за свобода и мир, човешки права и права на малцинствата, демокрация и върховенство на закона. Новата комуникационна стратегия ще се съсредоточи върху пропагандирането на тези ценности.

Доклад на Съвета на Европа: "Организираната престъпност представлява заплаха за европейските демокрации" 
					27/01/2005
					Икономическите престъпления, наркотиците и контрабандата и трафикът на хора са трите основни форми на организирана престъпност, които представляват опасност за демокрацията в Европа днес, се казва в нов доклад на Съвета на Европа. 
					(РСЕ/РС, Файненшъл таймс - 26/01/05; Скотсмън, АФП - 25/01/05; Съвет на Европа - 24/01/05)
 
					 
						
Членовете на организираната престъпност започват да използват компютри, за да улеснят дейността си и да създават нови форми на компютърни престъпления, заяви Съветът на Европа. [Архив]
						Вероятно организираната престъпност ще остане приоритетна грижа за европейските общества в обозримо бъдеще, предупреди тази седмица Съветът на Европа (СЕ). Икономическите престъпления, наркотиците и контрабандата и трафикът на хора са трите основни пазара на престъпността, които представляват сериозна заплаха за по-голямата част от Европа, заяви организацията, обединяваща 46 страни, в ежегодния си доклад за състоянието на организираната престъпност в държавите членки през 2004 г. 
						"Организираната престъпност … подкопава нашите фундаментални европейски цели, включително върховенството на закона, демокрацията и човешките права," е казал Александер Зегер, един от авторите на доклада, цитиран от Радио "Свободна Европа"/Радио "Свобода" (РСЕ/РС). 
						Икономическите престъпления, включително измамите и корупцията, вече представляват голяма част от случаите на организирана престъпност, разкрити в много страни из целия континент, независимо от нивото им на икономическо развитие или просперитет, каза СЕ. В такива страни, като Белгия, България, Холандия и Словакия, икономическите престъпления са основното занимание на поне една четвърт от групировките и мрежите на организираната престъпност. В Естония, Молдова и Сърбия и Черна гора това е основната категория регистрирани прояви на организирана престъпност, отбелязва проучването с обем от 191 страници. 
						Според експертите от СЕ днес Европа е може би най-печелившият пазар в света по отношение на производството и трафика на наркотици, като се смята, че трафикът на наркотици представлява най-важната дейност на групировките и мрежите на организираната престъпност в около една трета от страните членки на организацията. 
						Албанските банди, които през 90-те години излязоха извън естествените си географски региони, са особено активни в контрабандата с наркотици, както и в трафика на оръжие, хора и контрабандни цигари, твърди СЕ. 
						Съобщения за трафик и експлоатация на хора пристигат от все повече европейски страни, според CE. 
						Молдова, Румъния, Украйна, Руската федерация, България и Литва се посочват като най-често цитираните страни, от които започва трафикът на хора. А в страни като Хърватия и Словения контрабандата на хора представлява основният тип организирана престъпност. 
						Страховете, че ЕС ще се сблъска с увеличаване на престъпността, произхождаща от новоприетите страни членки, предизвика много дебати във връзка с разширяването на съюза на Изток, каза Зегер пред РСЕ/РС, като отбеляза, че нещата не стоят точно така. 
						"Всъщност имаме двупосочно действие," каза той. "Мисля, че много от престъпленията в Източна Европа не биха били възможни, ако [престъпниците] не можеха да използват финансовия сектор в Западна Европа, и това важи с особена сила за прането на пари." 
						Докладът на СЕ предупреждава също, че членовете на организираната престъпност все повече използват компютри, за да улеснят своята дейност. Той дава и подробен анализ на различните форми на компютърни престъпления, техните връзки с организираната престъпност и тероризма и влиянието им върху обществото.

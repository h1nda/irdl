Дипломатически новини: Папандреу каза, че регионът трябва да гледа към бъдещето
					05/01/2010
					По време на посещение в Белград гръцкият премиер отново подчерта условията за членство в ЕС и призова страните от Западните балкани да оставят конфликтите зад гърба си. Още от седмицата: македонският премиер Никола Груевски посети Тел Авив, за да популяризира възможностите за бизнес.
					 
						
Гръцкият премиер Георгиос Папандреу (вляво) позира със сръбския си колега Мирко Цветкович преди срещата им в Белград в понеделник (4 януари). Папандреу каза, че 2014 г. е целева година за присъединяване към ЕС на всички западнобалкански страни. [Гети Имиджис] 
						
						Гръцкият премиер Георгиос Папандреу пристигна в понеделник (4 януари) в Белград, за да присъства на посланическа конференция, организирана от сръбското външно министерство. Той се срещна също така с премиера Мирко Цветкович, президента Борис Тадич и външния министър Вук Йеремич. В слово пред конференцията Папандреу призова Западните Балкани да оставят конфликтите зад гърба си. Той почерта, че условията за членство в ЕС включват спазване на правата на човека и на малцинствата, както и полагане на усилия за борба с незаконната имиграция, организираната престъпност и корупцията. 
						*** 
						
						Македонският премиер Никола Груевски бе в понеделник (4 януари) в Тел Авив, за да популяризира икономическите възможности в своята страна. В изказване пред бизнес форум той заяви, че Македония е подписала три многостранни споразумения за свободна търговия и е създала благоприятни условия за чуждестранните инвеститори в зони за технологично и промишленото развитие. Вицепремиерът по икономическите въпроси Владимир Пешевски и директорът на Агенцията за чуждестранни инвестиции Виктор Мизо също направиха изявления пред участниците във форума. 
						*** 
						Президентите от региона няма да се срещнат на 8 януари в Косово, както бе планирано първоначално, предаде "Инфо Прес" във вторник (5 януари) и добави, че срещата е отложена за февруари или началото на март. Президентите на Албания, Бамир Топи, на Македония, Георги Иванов, и на Черна гора, Филип Вуянович, вече са потвърдили участието си в срещата. Канцеларията на президента Фатмир Сейдиу потвърди, че единственият президент, който ще посети Косово тази седмица, ще бъде хърватският държавен глава Стипе Месич, чийто мандат изтича. 
						*** 
						Саудитският крал Абдула бин Абдулазиз се срещна в неделя (3 януари) с турския външен министър Ахмет Давутоглу. Основна тема на разговорите им бяха най-вече двустранните отношения и ситуацията в Близкия изток. В събота Давутоглу се срещна с колегата си Сауд ал Файсал, за да обсъди редица въпроси, включително сътрудничеството в политиката, икономиката, търговията, културата и дипломацията. 
						*** 
						
						Хърватският президент Стипе Месич получи във вторник (29 декември) акредитивните писма на първия посланик на Косово в Хърватия, Валдет Садику. Дипломатът благодари на Хърватия за нейната подкрепа. Загреб призна независимостта на Косово през март 2008 г. и установи дипломатически отношения с Прищина през юни същата година. 
						*** 
						Избраният за посланик на Косово в Словения, Антон Бериша, се срещна във вторник (5 януари) с президента Данило Тюрк в Любляна. Словения призна Косово през 2008 г. 
						
						Различни източници -- 30/12/09-05/01/10

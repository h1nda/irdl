Tурция бе призована да направи повече за Афганистан
					30/08/2009
					 
						АНКАРА, Tурция -- Генералният секретар на НАТО Андерс Фог Расмусен призова Турция в петък (28 август) да увеличи приноса си за мисии в Афганистан. По време на посещение в Анкара Расмусен също отбеляза, че липсата на пакт за сигурност между НАТО и ЕС поставя заплаха пред въоръжените сили на двете организации в Афганистан и води до "абсурдни" последствия. "Трябва да намерим прагматично решение на този проблем", каза Расмусен на съвместна пресконференция с турския външен министър Ахмет Давутоглу. Турция блокира засилването на сътрудничеството в областта на сигурността между НАТО и ЕС заради дългогодишните проблеми с Гърция и Кипър, които пречат на усилията й за интеграция в ЕС. Расмусен също призова Турция да засили подкрепата си за стабилизирането на Афганистан, особено по отношение на тренировъчните мисии. "Оценявам много сегашния принос на Турция... Но като генерален секретар посещавам различни страни и окуражавам съюзниците да увеличат приноса си, защото ни е необходимо", заяви Расмусен. (Хюриет, AФП, Дойче Веле, ДПА, AП, Ройтерс - 28/08/09)

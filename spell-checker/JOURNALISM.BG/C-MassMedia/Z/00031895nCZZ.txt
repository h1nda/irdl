Дипломатически дневник: Словашкият министър Лайчак посети Сърбия
					06/10/2009
					Косово няма да бъде признато от Словакия, каза външният министър Мирослав Лайчак. Още в дипломатическите новини: Сръбският външен министър Вук Йеремеч е в Русия.
					 
						
Словашкият външен министър Мирослав Лайчак каза, че страната му подкрепя безвизовия режим за сърбите, посещаващи страни, членки на ЕС. [Архив]
						Словашкият външен министър Мирослав Лайчак бе в Сърбия в края на седмицата за разговори с колегата си Вук Йеремич. В петък (2 октомври) Лайчак заяви, че страната му никога няма да признае независимостта на Косово. Той изказа подкрепата на Словакия за прилагането на временното търговско споразумение на Белград с ЕС и за премахване на изискването за визи за сръбски граждани, пътуващи в страните от блока. Лайчак се срещна също с президента Борис Тадич, премиера Мирко Цветкович, председателя на парламента Славица Джукич-Деянович и министърът на труда Расим Ляич. 
						*** 
						
						Сръбският външен министър Вук Йеремич замина в понеделник (5 октомври) на посещение в Русия за разговори с колегата си Сергей Лавров и други официални лица. Те ще обсъдят и детайли от подготовката за посещението на руския президент Дмитрий Медведев в Сърбия на 20 октомври. 
						*** 
						
						Македонският премиер Никола Груевски бе в Словакия в понеделник (5 октомври) по покана на колегата си Роберт Фицо. Двамата премиери подписаха споразумения за избягване на двойното данъчно облагане и за сътрудничество в борбата срещу престъпността. Груевски направи обръщение и пред участниците в македоно-словашки бизнес форум. 
						*** 
						Китайският президент Ху Цзинтао изпрати в неделя (4 октомври) поздравителни послания до българския си колега Георги Първанов и румънския президент Траян Бъсеску по случай 60-ата годишнина от установяването на дипломатически отношения с тези държави. Ху каза, че оттогава страните изграждат все по-задълбочаващо се приятелство. 
						
						(Различни източници – 29/09/09-06/10/09)

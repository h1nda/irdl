Международни усилия за намаляване на напрежението в БиХ
					12/10/2009
					Очаква се до следващата седмица политиците в Босна и Херцеговина да постигнат компромис относно бъдещето на страната, посочиха европейски и американски дипломати след разговори в Сараево в петък.
					(ФТ, ДПА, Фена - 11/10/09; Евронюз, Бета, Б92 - 10/10/09; AАП, АФП, Ройтерс, Би Би Си, РСЕ/РС, Фена, АКИ - 09/10/09)
 
					 
						
Еврокомисарят по разширяването Оли Рен (в средата) и ръководителят на мисията на ЕС в БиХ Димитрис Куркулас (вляво) разговарят в централата на ЮФОР в "Бутмир" в петък (9 октомври). [Гети Имиджис]
						Високопоставени представители на ЕС и САЩ се срещнаха в петък (9 октомври) с лидерите на седем политически партии от Босна и Херцеговина (БиХ), за да обсъдят начините за излизане от политическата безизходица, която блокира напредъка на страната в процеса на присъединяване към ЕС и НАТО. 
						"Дойдохме тук ... за да кажем на босненските лидери, че наистина сега е времето да се присъединят към останалата част от региона по пътя към европейска и евро-атлантическа интеграция", заяви пред репортери след срещата шведският външен министър Карл Билд. 
						Билд, чиято страна в момента е ротационен председател на ЕС, и заместник държавният секретар на САЩ Джеймс Стайнбърг ръководиха преговорите в базата "Бутмир", централата на ЮФОР в покрайнините на Сараево. Към тях се присъедини еврокомисарят по разширяването Оли Рен, върховният представител и специален представител на ЕС (СПЕС) в БиХ Валентин Инцко и неговият предшественик, словашкият министър на външните работи Мирослав Лайчак. 
						Конституционната реформа беше един от основните въпроси, обсъдени в петък с лидерите на основните партии, представляващи общностите на бошнаците, хърватите и сърбите. 
						Сюлейман Тихич от Партията на демократичното действие, Харис Силайджич от Партията за Босна и Херцеговина и Златко Лагумджия от опозиционната Социалдемократическа партия представляваха бошнаците в преговорите. Босненските хървати бяха представени от лидерите на Хърватския демократичен съюз на Босна и Херцеговина и от Хърватския демократичен съюз 1990, Драган Чович и Божо Любич. Милорад Додик, лидер на Съюза на независимите социалдемократи (СНСД), и Бранислав Боренович от Партията на демократичния прогрес бяха представителите на босненските сърби на срещата в петък. 
						Международната общност от години призовава политиците в БиХ да постигнат съгласие за конституционни промени, които да подобрят ефективността и функционирането на изключително тромавата система на управление на страната. 
						След Дейтънското мирно споразумение, което сложи край на конфликта от 1992-1995 г. в БиХ, страната беше разделена на две области с висока степен на автономност - мюсюлманско-хърватската Федерация БиХ (ФБиХ) и управляваната от сърбите Република Сръбска (РС) - всяка от които със собствено правителство и парламент. Освен това страната има национален парламент и правителство, както и тристранно председателство, чиито членове представляват трите основни етнически групи. 
						"Трите етнически групи трябва да постигнат компромис за създаването на работеща бъдеща конституция", заяви Стайнбърг в петък. "Никой няма да постигне своите максималистки цели." 
						През 2006 г. босненските политици се споразумяха за пакет от конституционни промени, насочени към засилване на централните институции и подобряване на тяхната ефективност, но те така и не бяха приети. 
						Бошнаците настояват за премахване на двете автономни области, за да може страната да влезе в ЕС като единна държава. Босненските хървати, които като цяло подкрепят тази идея, обаче настояват, че трябва да получат собствен регион, в случай че се запази етническото разделение на страната. 
						Босненските сърби са твърдо против предприемането на каквито и да е стъпки за ограничаване на значителната автономия на тяхната област, а още по-малко са готови да приемат нейното премахване. Додик, министър-председателят на РС, от 2006 г. многократно заплашва да свика референдум за независимост, а отскоро и да преустанови сътрудничеството с федералните институции. 
						"Ние не сме заинтересовани от промени в конституцията", заяви той в събота за белградската телевизия "Б92", допълвайки, че БиХ "демонстрира своя провал с факта, че [страната] съществува в резултат на усилията на международната общност да я запазят като държава" . 
						Поради трайната тенденция към увеличаване на националистическите изказвания в БиХ през последните три години и нарастващото политическо напрежение сред основните етнически групи в страната изпълнението на изискваните от ЕС реформи са в застой. Затова от 2008 г., когато беше направена първата важна стъпка към евентуално членство чрез подписването на Споразумение за стабилизация и асоцииране с Брюксел, страната не е постигнала особен напредък по пътя към присъединяване. 
						"Трябва да вземете необходимите решения, които да ви позволят да кандидатствате за членство в ЕС", заяви Билд в петък. "Не искаме Босна и Херцеговина да изостане" от останалите страни в региона. 
						"ЕС е съюз на суверенни демократични държави, а не съюз на полуфункциониращи полупротекторати", каза Билд в четвъртък. "От босненските политици зависи да превърнат страната от полупротекторат в суверенна демократична държава". 
						В изказване след срещата в петък международните дипломати посочиха, че на 20 октомври ще се проведе нов кръг от преговори в същия формат. Дотогава политиците от БиХ трябва да опитат да постигнат компромис за бъдещето на страната, за да възобновят процеса на интеграция в ЕС.

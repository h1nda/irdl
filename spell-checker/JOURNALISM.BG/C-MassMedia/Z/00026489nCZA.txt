Чуждите инвеститори срещат значителни пречки пред дейността си в Хърватия
					20/05/2008
					Австрийски и германски бизнесмени се оплакват, че трябва да преодоляват големи бюрократични препятствия, докато развиват дейността си в Хърватия. 
					От Наташа Радич за Southeast European Times от Загреб -- 20/05/08
 
					 
						
Представители на ЕС ще следят с повишен интерес отговора на Загреб на оплакванията на чужди инвеститори във връзка с условията за бизнес в Хърватия. [Желяна Грубишич]
						Австрийският външен министър Урсула Пласник и германският президент Хорст Кьолер отправиха в началото на април официални оплаквания до своите хърватски колеги, външния министър Гордан Яндрокович и президента Стипе Месич, във връзка с огромните бюрократични пречки, пред които са изправени техните делови среди в Хърватия. 
						Двата официални протеста са особено тревожни, тъй като Австрия и Германия са най-големите чужди инвеститори в страната. Според съобщенията по време на среща с Яндрокович през март Пласник е отделила по-голямата част от времето в подробно описание на бюрокрацията и корупцията, с които се сблъскват австрийските бизнесмени в Хърватия. 
						Той е обещал, че правителството ще подобри ситуацията, като поведе активна борба с корупцията и опрости сложната бюрократична система, тъй като стотици австрийски и немски компании развиват дейност във всички промишлени сектори на Хърватия. 
						По време на официално посещение в Хърватия миналия месец, първа визита на германски президент, откакто балканската страна получи независимост, Кьолер похвали политическите отношения между двете държави, но засегна и икономическите проблеми. 
						"Икономиката е това, върху което трябва да се съсредоточим в бъдеще. Смятам, че хърватските институции ще продължат усилията си за промяна, така че проблемите да бъдат решени,” каза Кьолер. Австрийските и немските представители отказаха да цитират конкретни компании или мениджъри, които са се оплаквали от трудностите в Хърватия. 
						Кьолер обаче заяви: „Германските бизнесмени искат гаранции за върховенство на закона, намаляване на обема на ненужната документация за вземане на прости решения и по-голяма пазарна конкурентоспособност в Хърватия. Това са приоритетите, които се нуждаят от незабавно внимание.” 
						"Ние ще направим каквото е необходимо, за да приложим реформите и получим членство [в ЕС]," каза Месич след среща с германския си колега. 
						Представителите на ЕС са наясно с разочарованието сред австрийските и германските делови среди и очакват с повишен интерес отговора на Загреб. Тъй като Хърватия цели да се присъедини към ЕС до 2010 г., логично е блокът да очаква сериозни мерки срещу корупцията и осезаемата липса на корпоративна прозрачност.

В Тирана не се проведоха антивоенни демонстрации
24/02/2003
Официалната позиция на правителството и общественото мнение в Албания, изразяващи солидарност със САЩ за иракската криза, съвпадат в много по-голяма степен, отколкото във всяка друга страна от региона.
Коментар от Орест Ерзени за Southeast European Times в Тирана - 24/02/03
 
 
Албания е една от малкото страни в Европа, където през последните седмици не бяха проведени демонстрации против войната в Ирак. Не защото такива демонстрации са забранени или пък защото няма пацифистки групи. Причината по-скоро е, че властите и обществеността биха ги сметнали за неуместни. Може би повече отколкото в която и да е друга страна от региона, солидарността със САЩ за иракската криза е комбинация от официалната позиция на правителството и мнението на албанците.
Тирана смята Декларацията за солидарност със САЩ, подписана от осем страни в ЕС на 30 януари, както и фактът, че повече от 15 страни от НАТО се съгласиха да предоставят на Турция защитни системи, за дипломатическа подкрепа на избраната от албанското правителство позиция.
Преобладаващото мнение в Тирана е, чe страната подкрепя правилната кауза срещу един диктаторски режим, който представлява заплаха за света, и застъпва разоръжаването на Ирак. Солидарността със САЩ също е избор между световната антитерористична коалиция и световните терористични сили. Президентът Алфред Моисиу изрази позицията за Ирак в декларация от 12 февруари, представена по време на срещата на президентите на Хърватска, Македония и Албания. Декларацията твърдо приобщи Албания към антитерористичната коалиция.
Албания подкрепи и намесата в Афганистан, като изпрати своя военна част. Страната беше също сред първите, изразили готовност да предоставят територията, пристанищата и въздушното си пространство на международната коалиция в евентуален удар срещу Ирак.
Управляващите и опозиционните политически сили имат еднакво отношение към САЩ, които се приемат за основен стратегически съюзник. Влиятелни политици и обикновени хора смятат солидарността със САЩ за историческо задължение, чиито корени са в близкото и по-далечно минало. Бившият американски президент Удроу Уилсън подкрепи независимостта на новата албанска държава в началото на 20-ти век. Неотдавна НАТО, водена от САЩ, се намеси, за да спаси народа на Косово от геноцид. Албанският премиер Фатос Нано призова хората да си спомнят за Нормандия и заяви, че албанците не забравят. Те помнят далечното и близкото минало.
В Тирана са убедени, че позицията на Албания за иракската криза няма да създаде проблеми при преговорите с ЕС за Споразумението за стабилизация и асоцииране. Започването на първия кръг от преговорите в Тирана на 13 февруари изглежда оправдава този оптимизъм.

Актриса от САЩ посети Косово, за да повиши осведомеността за рака при жените
					16/10/2008
					Холивудската актриса Фран Дрешър посети Косово, за да призове за агресивна борба срещу рака при жените.
					(Посолство на САЩ в Прищина -- 16/10/08; Уименс Нюз)
 
					 
						
Специалният пратеник на Държавния департамент на САЩ по здравните въпроси при жените Фран Дрешър бе в Косово, за да повиши осведомеността на жените за рака. [Лаура Хасани]
						Жените трябва да поемат отговорност за собственото си здраве и да се борят с рака, каза американската актриса Фран Дрешър по време на двудневното си посещение в Косово миналата седмица. 
						"Косово като нова страна трябва да се съсредоточи върху повишаването на осведомеността на жените за тази болест, защото е по-лесно и по-евтино ракът да се лекува, ако бъде установен рано,” каза Дрешър, която бе в Косово от 7 до 9 октомври в качеството си на специален пратеник на Държавния департамент на САЩ по здравните въпроси при жените. 
						Тя представляваше и Балканската инициатива за борба с рак на гърдата, партньорство, основано в края на миналата 2007 г. между тогавашната Служба на САЩ в Прищина и здравните институции и лидери в Косово. 
						"Аз съм сериозно загрижена за правата на жените ... Жените трябва да поемат контрола върху здравето си,” каза тя след среща с членовете на парламентарната група „Жените от Косово”, които тя призова да положат повече усилия във войната срещу рака. 
						Самата Дрешър се е преборила с рак на матката. „Трябваха ми две години и осем различни доктори, за да лекувам рака правилно,” каза тя, призовавайки жените да се преглеждат редовно, за да гарантират ранно откриване на злокачествени образувания. 
						Най-известна с участието си в американския телевизионен комедиен сериал „Бавачката” , Дрешър имаше натоварен график по време на краткото си посещение в новосъздадената страна. Тя даде интервюта за десет различни медии, включително няколко, обслужващи косовския сръбски пазар, и записа въведение към документален филм за здравето на жените, който бе излъчен по косовската телевизия на 8 октомври. Тя се срещна с женската парламентарна група в косовския парламент и с млади сръбски жени в Северна Митровица. 
						Дрешър завърши престоя си в Косово с посещение в базата „Бондстийл”, където се срещна с войници, които или са преживели рак, или са имали роднини, заболели от рак. 
						Небрежността към женското здраве е сериозен проблем в Косово, където жените с медицински проблеми трябва да се борят с комбинация от икономически и социални бариери. 
						Фактът, че в цялата страната има само три надеждни апарата за мамография, че рушветите и закъсненията се ширят в публичния здравен сектор, а частното медицинско обслужване е твърде скъпо за средностатистическия косовски гражданин, означава, че пациентките обикновено откриват, че имат рак, твърде късно, когато лечението е по-трудно и с по-малки шансове за успех. Освен това някои пациентки се плашат от операции или се срамуват да признаят, че имат рак на гърдата. 
						Косовският лекар Авдил Красничи смята, че ситуацията с рака на гърдата е „вероятно” по-лоша от тази в ЕС, където болестта е втората водеща причина за женската смъртност и засяга една на всеки десет жени. В страната няма централен регистър за раковите заболявания, който да предоставя статистика за сравнение. 
						
						Блерта Фоничи-Кабаши участва в изготвянето на тази статия.

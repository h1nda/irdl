Живкович: Младич ще бъде арестуван или ще бъде доказано, че той се намира извън Сърбия
31/07/2003
Сръбска делегация, начело с премиера Зоран Живкович, проведе разговори по чувствителни политически и икономически въпроси по време на неотдавнашното си четиридневно посещение в САЩ.
От Душан Косанович за Southeast European Times от Белград -- 30/07/03
 
 
Информирайки пресата за неотдавнашното си посещение в САЩ, сръбският премиер Зоран Живкович каза в събота (26 юли), че е настъпила значителна благоприятна промяна в позицията на САЩ спрямо Сърбия-Черна Гора. Той определи официалното си посещение във Вашингтон като потвърждение на неговото убеждение, че двустранните отношения са в най-доброто им състояние през последните 50 години.
"Нашите отношения се подобряват във всички области и ние можем да очакваме нова глава в сръбско-американските отношения, основаващи се на силно стратегическо партньорство и съюз", каза Живкович. Той допълни, че това обаче не означава, че сътрудничеството с ЕС вече не е приоритет".
В разговорите също бе разгледано искането на САЩ за подписване на споразумение, забраняващо екстрадиция на граждани на двете страни в Международния наказателен съд. Живкович отбеляза, че разбира американската позиция, отчитайки военните ангажименти на страната в много региони, но очаква от Вашингтон да оцени специфичната ситуация на Сърбия-Черна Гора.
"Би било трудно да обясним на местната общественост защо ние екстрадираме наши граждани в Хага, а в същото време подписваме споразумения, забраняващи екстрадицията на американски граждани -- много хора ще възприемат това като двоен стандарт", каза той.
Белград обаче не е приел окончателно решение по американското искане и въпросът няма да се отрази на влизането на Сърбия-Черна Гора в програмата на НАТО Партньорство за мир (ПзМ), допълни Живкович. По-скоро двете препятствия за приемането в програмата остават въпросите за арестуването на Ратко Младич и заведените от Белград дела срещу членовете на НАТО, каза премиерът.
Ще бъде разумно да разгледаме значението на тези дела и да решим дали те са по-важни от бъдещето на страната, отбеляза Живкович. Определяйки арестуването на Младич като "технически въпрос", той подчерта, че има политическа воля за това, но остава въпросът дали Младич се намира на сръбска територия.
След разговорите с членовете на американската администрация, делегацията се срещна с представители на редица големи американски компании, в това число Боинг, Морган Стенли, Делойт и Туш. Особено важна, според Живкович, е била срещата с представителите на Боинг, която е била насочена към въпросите на стратегическото сътрудничество между компанията и сръбския национален превозвач JAT. Очаква се сътрудничеството да се разпростре от закупуването на самолети до създаването на базиран в Белград сервизен център за техника на Боинг.
Живкович също се срещна и с представители на американския строителен гигант Бехтел, който е един от основните участници във възстановяването на Ирак. "Ние говорихме за това нашите фирми да участват в реконструкцията на Ирак, а също и за участието на Бехтел в инфраструктурни проекти в Сърбия", каза Живкович. По време на посещението си в Белград през март държавният секретар на САЩ Колин Пауъл обеща, че на сръбските фирми ще бъде дадена възможност да участват във възстановяването на Ирак.

Агенциите свалиха кредитния рейтинг на Гърция и Кипър
29/07/2011
"Муудис" и "Стандард енд Пуърс" понижиха тази седмица кредитния рейтинг на Гърция, само дни след като лидерите на еврозоната съгласуваха втори спасителен план.
(Различни източници -- 21/07/11 - 28/07/11)
 
 
Електроцентралата "Василикос" бе разрушена на 11 юли при взрив на конфискувани ирански боеприпаси, съхранявани в близка военна база. [Ройтерс]
Само дни след като лидерите на 17-членната еврозона се договориха за втория спасителен пакет за Гърция на стойност 109 милиарда евро на извънредна среща в Брюксел в четвъртък (21 юли), две от големите рейтингови компании отново понижиха кредитния рейтинг на балканската страна.
В понеделник (25 юли) инвеститорската служба на "Муудис" първа направи това. Тя свали кредитния рейтинг на Гърция с три пункта, от Саа1 на Са, само на пункт от фалит.
Според агенцията неизпълнението на финансовите задължения на страната - което тригодишната спасителна програма се опитва да предотврати - е почти сигурно.
Планът, одобрен миналата седмица, отново включва заеми от европейските страни, които използват еврото като национална валута, и от МВФ, които ще бъдат отпуснати на Атина при облекчени условия. Сделката бе постигната, след като частни финансови институции се съгласиха да поемат част от бремето чрез доброволно участие в пакета в размер на 37 милиарда евро.
"Муудис" обаче предупреди, че програмата, обявена от ЕС, "предполага съществени загуби" за частните кредитори и че тя създава негативен прецедент за кредиторите на други затънали в дългове членки на Еврозоната.
Тя също така "предполага, че вероятността за наложителна обмяна, а следователно и неизпълнение на задълженията по гръцките държавни облигации, е на практика 100-процентова" заяви агенцията в изявление от понеделник.
Два дни по-късно и "Стандард енд Пуърс" (С&amp;П) свали кредитния рейтинг на затъналата в дългове балканска страна с нови две стъпки до СС с негативна прогноза, слагайки гръцките държавни облигации още по-дълбоко в територията на категория "боклук".
"Стандард енд Пуърс" заключи, че предложеното преструктуриране на гръцкия държавен дълг ще доведе до частичен фалит съгласно нашата рейтингова методология," е посочила в изявление от сряда (27 юли) агенцията, цитирана от "Ню Йорк Таймс". "Ние разглеждаме предложеното преструктуриране като "наложителна обмяна", защото въз основа на публични изявления от водещи фигури в европейската политика е вероятно то да доведе до загуби за търговските кредитори."
Агенцията за кредитен рейтинг "Фич", която също е категоризирала гръцките облигации като "боклук", заяви ден след договарянето на новия спасителен план, че ще постави Гърция в категория "ограничен фалит" . Агенцията предупреди също, че това ще засегне рейтинга на други страни, членки на еврозоната.
Представителите на ЕС изглеждаха уверени миналата седмица, че новият спасителен пакет и другите мерки "за спиране на риска от заразата", както се изрази президентът на ЕС Херман ван Ромпой, са стъпки в правилната посока.
"Ясно е, че предстои още много работа във всички ъгълчета на Европа, преди да застанем на твърда земя вън от бурното море. Но посоката е вече ясна," посочи в изявление от петък еврокомисарят по икономиката и валутните въпроси Оли Рен.
По-малко от седмица по-късно и само два дни след понижаването на рейтинга на гръцкия държавен дълг "Муудис" свали и рейтинга на кипърските държавни облигации с две нива, от А2 на Ваа1, с негативна перспектива.
"Продължаващите опасения за фискалното състояние на Кипър, които се подсилват от фискалните и икономически последици от разрушаването на електроцентралата "Василикос" на 11 юли 2011 г., посочи в изявление компанията, обявявайки своето решение.
Най-голямата електроцентрала на острова, която снабдяваше с електроенергия повече от половината страна, бе разрушена при мощна експлозия в близка военноморска база, станала в склад с ирански боеприпаси, които властите конфискуваха през 2009 г.
Агенцията се позова още и на "все по-капризния вътрешнополитически климат", както и на значителната експозиция на гръцкия дълг на поне няколко кипърски банки.
В четвъртък, ден след решението на "Муудис", министрите от кипърското правителство подадоха оставките си в очакване на ремонт на кабинета.

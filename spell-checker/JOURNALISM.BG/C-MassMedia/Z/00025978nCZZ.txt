Наука и технологии: Крилото на хърватска болница бе обновено, за да помогне за идентифициране на жертви от войната
					31/03/2008
					Отделението по патология на хърватска болница получи обновено крило. Още новини от седмицата: Черна гора промени своя интернет домейн; албанското и турското правителство подписаха споразумение за сътрудничество.
					 
						
Клиника в Сплит, Хърватия, използва ДНК анализ, за да идентифицира жертви от войните в Европа. [Гети Имиджис]
						
Хърватският министър на науката, образованието и спорта Драган Приморац откри във вторник (25 март) обновеното крило на отделението по патология на клиниката в Сплит, което е оборудвано с лаборатория за клинични и съдебномедицински генетични изследвания. От 1994 г. лабораторията използва ДНК, за да идентифицира жертви от останките, намерени в масови гробове в Европа.
						*** 
						Във вторник (25 март) Черна гора започна преминаването от интернет домейна .cg.yu към домейна .me. Замяната с новия домейн ще бъде безплатна за всички потребители. Старият домейн ще продължи да бъде активен до 21 април.
						*** 
						
Албанският министър на образованието и науката Генц Поло и неговият турски колега Хюсеин Челик подписаха в сряда (26 март) споразумение по съвместна програма за сътрудничество в образованието, науката, културата и изкуството. Споразумението бе подписано по време на посещението на турския премиер Реджеп Тайип Ердоган в Тирана. 
						*** 
						
Българската Държавна агенция за информационни технологии и съобщения предостави безплатен интернет достъп за преподавателите и студентите от държавния Колеж по телекомуникации и пощи като дарение в чест на 85-годишнината на институцията. Агенцията покани преподавателите да използват експерименталната лаборатория с интернет протокол от ново поколение, която бе открита в началото на март.
						*** 
						Едва 70 % от промишлените компании във Федерация Босна и Херцеговина (ФБиХ) имат екологични разрешителни, каза във вторник (25 март) съветникът по околна среда към министерство на околната среда и туризма на ФБиХ, Томислав Лукич,. Той добави, че през миналата година ФБиХ е издала 400 нови разрешителни, и повтори, че срокът за тяхното подновяване е януари 2010 г.
						*** 
						В Сараево се проведе тридневно “Сиско Експо 2008 г.”, което започна в сряда (26 март). Събитието събра около 100 партньора на “Сиско” от публични институции и водещи чуждестранни фирми в Босна и Херцеговина.
						*** 
						
Хърватският производител на телекомуникационно оборудване “Ериксон Никола Тесла” (ЕНТ) сключи договор на стойност 1,1 млн. евро за доставка на оборудване за абонатни линии на “Пощенската и телекомуникационна компания” на Косово. ЕНТ заяви, че въпреки напрегнатата политическа ситуация в Косово пазарът на информационни технологии има огромен потенциал.
						
(Различни източници – 24/03/08 - 31/03/08)

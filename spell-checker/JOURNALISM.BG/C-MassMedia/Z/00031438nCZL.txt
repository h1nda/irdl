Върховният комисар на ООН за бежанците Гутерес приключи визитата си в БиХ
					27/08/2009
					 
						САРАЕВО, Босна и Херцеговина (БиХ) -- В сряда (26 август) върховният комисар на ООН за бежанците Антонио Гутерес завърши двудневната си визита в БиХ със среща с представители на Федерация Босна и Херцеговина и Република Сръбска (РС). След разговорите с министър-председателя на РС Милорад Додик в Баня Лука Гутерес призова БиХ, Хърватия и Сърбия да работят заедно за решаване на въпросите със завръщането на бежанците. Той призова също така босненските сръбски власти да работят по-усилено за решаване на проблема на оставащите 117 000 вътрешно разселени лица. По време на посещението си в Сребреница Гутерес отдаде почит на жертвите на клането в мемориалния център в Поточари.
						В четвъртък Гутерес е в Белград за обсъждане на положението на бежанците в Сърбия и в региона като цяло. (Бета - 27/08/09; РТРС, Фена, Танюг - 26/08/09)

Борисов: "България се отказва от реализацията на проекта за петролопровод Бургас-Александруполис"
					11/06/2010
					 
						СОФИЯ, България -- Премиерът Бойко Борисов съобщи в петък (11 юни), че кабинетът е взел решение за спиране на строителството на тръбопровода Бургас-Александруполис (Дедеагач). След среща с посланици на ЕС в София той заяви, че решението се основава на рисковете за околната среда, както и на факта, че тръбопроводът ще преминава през защитени територии, включени в мрежата на ЕС „Натура 2000”. Той спомена също и съмнителните икономически ползи от проекта. Тръбопроводът трябваше да бъде изпълнен в сътрудничество с Русия и Гърция. Борисов обяви също, че кабинетът временно спира изграждането на втората атомна електроцентрала в Белене, позовавайки се на финансови проблеми.
						Въпреки съобщението на Борисов, според министъра на енергетиката Трайчо Трайков кабинетът не е обсъждал никой от въпросите. (БТА, Дарик, Дневник - 11/06/10)

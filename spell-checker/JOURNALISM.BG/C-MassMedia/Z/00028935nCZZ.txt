Делови новини: Турското правителство планира да изгради високоскоростна железопътна мрежа
					09/01/2009
					Бъдещата високоскоростна железопътна мрежа в Турция трябва да намали времето за пътуване. Още в новините: косовският ски-курорт “Брезовица” е готов за приватизация до края на годината; големите чуждестранни търговски вериги в Хърватия протестират срещу нов закон.
					 
						
Влаковете ще намалят времето за пътуване между Истанбул и Анкара до три часа. [Гети Имиджис]
						
						Турското правителство планира да създаде мрежа от високоскоростни железопътни връзки в цялата страна, съобщи в понеделник (5 януари) министърът на транспорта Бинали Йълдъръм, като добави, че изпитанията на високоскоростните влакове ще започнат до края на февруари. Правителството е отредило 1,46 млрд. евро за проекта, като целта е всички линии да бъдат пуснати в действие до 2023 г. Планира се времето за пътуване между Истанбул и Анкара да бъде намалено до три часа. 
						*** 
						Агенцията по приватизацията на Косово обяви, че е готова да започне процедурата по приватизация на единствения ски-курорт в страната, “Брезовица”. Курортът, който е разположен на северозападния склон на Шар планина, ще бъде приватизиран до края на тази година. 
						*** 
						Големите чуждестранни търговски вериги в Хърватия протестират срещу новото законодателство, което е в сила от 1 януари и забранява да се работи в неделя. Според търговците забраната нарушава конституцията и ще доведе до загуба на доходи. През август правителството прие закон, който разрешава в неделя да се работи само през лятото и само в по-големите туристически райони. Кабинетът твърди, че забраната да се работи в неделя защитава по-добре работниците. 
						*** 
						Позовавайки се на неназовани източници, германското издание “Виртшафтсблат” съобщи в сряда (7 януари), че търгът за повече от 1,5 млрд. евро инвестиции за изграждането на две нови електроцентрали в Сърбия ще се проведе на 20 януари. Поканата ще бъде публикувана във “Файненшъл Таймс”. Проектът предвижда изграждането на два блока от по 350 MW в ТЕЦ "Колубара Б" и втори блок на ТЕЦ “Никола Тесла Б” с мощност 700 MW. 
						*** 
						Стоманодобивния завод “Арселор Митал” в Зеница спря работа след прекъсването на доставките на руски природен газ за Босна и Херцеговина (БиХ) в сряда (7 януари). Междувременно властите в Сараево съобщиха, че липсата на газ може да принуди около 5 000 фирми в кантона да спрат работа, а много сгради може да останат без отопление. 
						*** 
						Законовото задължение на Кипър да обявява две цени - в евро и в кипърски лири - изтече на 1 януари, една година след присъединяването на Кипър към еврозоната, съобщи на 2 януари “Файненшъл Мирър”. Кипърските фирми вече могат да не обявяват цените в двете валути, заяви Андреас Хараламбос, координатор на кампанията за приемане на еврото. 
						
						(Различни източници - 02/01/09-09/01/09)

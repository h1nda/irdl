Турция предупреди ЕС да не налага нови санкции
					04/12/2009
					 
						БРЮКСЕЛ, Белгия -- Главният преговарящ с ЕС, Егемен Багъш, предупреди в четвъртък (3 декември) Брюксел да не налага никакви нови санкции на Анкара заради спора й с Кипър, заявявайки, че подобен ход би имал отрицателен ефект върху обществената подкрепа за интеграционния процес в ЕС. На среща, чийто домакин бе Центърът за европейска политика в Брюксел, Багъш разкритикува вече наложените санкции от ЕС. "Не можем да работим по осем от преговорните глави заради решение на ЕС от 2006 г. Не можем да затворим останалите глави," изтъкна той. Преди три години лидерите на ЕС се договориха да замразят осем от 35-те преговорни глави в присъединителните преговори на Турция с ЕС, тъй като Анкара отказа да приложи напълно търговското споразумение, което разширява митническия съюз между Турция и ЕС, включвайки Кипър. Багъш отново подчерта, че Турция ще отвори своите пристанища и летища за кипърските гърци веднага щом ЕС изпълни своето обещание да облекчи изолацията на кипърските турци. (Анадолска информационна агенция, Хюриет, Файненшъл Таймс - 03/12/09)

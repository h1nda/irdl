Новият главен прокурор на ООН заяви, че арестуването на Младич и Караджич остава основен приоритет
					17/01/2008
					 
						ХАГА, Холандия -- Новият главен прокурор Серж Брамерц каза в сряда (16 януари), че арестуването на бившия босненски сръбски лидер Радован Караджич и на неговия военен командир Ратко Младич остава основен приоритет. "Следователно прокуратурата ще продължи да разчита на решаващата подкрепа на държавите от бивша Югославия и на международната общност", каза Брамерц. Той спомена също и други двама известни подсъдими, които все още са на свобода - Горан Хаджич и Стоян Жуплянин. Брамерц пое поста от Карла дел Понте на 1 януари.
						Други новини от сряда - Холандският външен министър Максим Ферхаген каза, че неговата страна няма да приеме парафирането на Споразумението за стабилизация и асоцииране (ССА) на Сърбия с ЕС, докато Белград не докаже, че оказва пълно съдействие на Трибунала в Хага. Най-доброто доказателство за това, каза той, би било арестуването на Младич, който според съобщенията се укрива на сръбска територия.
						Еврокомисарят по разширяването Оли Рен направи подобно изказване в сряда, като заяви пред белградския вестник "Блиц", че Сърбия трябва напълно да сътрудничи с Трибунала, за да подпише ССА. "Аз не се съмнявам, че сръбските власти много добре знаят какво трябва да направят и че все още има надежда споразумението да бъде подписано през януари", каза Рен. (АФП, ДПА, Макфакс, ИТАР-ТАСС, РИА Новости, Б92, РТРС, СРНА, Фена, НТВ Хаят, Блиц - 16/01/08)

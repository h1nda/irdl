Турското правителство отлага кюрдската инициатива
					26/10/2009
					 
						АНКАРА, Турция -- Правителството реши да преразгледа инициативата си за предоставяне по-големи права на кюрдското малцинство и отложи завръщането на втора група членове на терористичната Кюрдска работническа партия (ПКК), каза в събота (24 октомври) премиерът Реджеп Тайип Ердоган, цитиран от медиите. Прокюрдската Партия на демократичното общество (ПДО) обяви миналата седмица, че очаква на 28 октомври 15 членове на ПКК да пристигнат от Европа в Истанбул, където ще бъдат посрещнати от хиляди привърженици на ПДО. Така щеше да се повтори сцената, когато миналата седмица 34 членове на ПКК прекосиха границата от Ирак и бяха посрещнати с буйни овации като герои от членове на ПДО, което постави правителството в неловко положение. Преди да замине на посещение в Пакистан, Ердоган заяви пред репортери: "Нека си дадем почивка от завръщанията и ще направим оценка на процеса по-късно." (Заман, Хюриет - 26/10/09)

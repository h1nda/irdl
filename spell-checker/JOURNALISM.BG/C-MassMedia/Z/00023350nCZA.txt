Заподозрян в корупция е заплашен с екстрадиция в Хърватия
					26/07/2007
					Австрийски съдия постанови, че бившият хърватски министър на отбраната Владимир Загорец може да бъде изпратен обратно в родината си.
					От Наташа Радич за Southeast European Times от Загреб –26/07/07
 
					 
						
Бившият хърватски министър на отбраната Владимир Загорец е обвинен, че е получил диаманти от търговец на оръжие. [Гети Имиджис]
						Владимир Загорец може да бъде екстрадиран в Хърватия, постанови в сряда (25 юли) австрийски съдия. Бившият министър на отбраната е обвинен в родината си в незаконно присвояване и злоупотреба с власт. 
						В решението си съдия Кристина Форстнер от Виенския провинциален съд заяви, че не са налице правни аргументи против екстрадицията. Тя каза, че доказателствата, които е получила от хърватската прокуратура и от представители на съда, са достатъчни и че хърватската съдебна система е независима, което гарантира, че Загорец ще получи справедлив процес. 
						Бившият министър вече е обжалвал решението на Форстнер и ще може да остане във Виена, докато по делото не се произнесе съд от по-висша инстанция. 
						През март Загорец бе арестуван във Виена въз основа на международна заповед за арест, издадена в Загреб. Бе открит задочен съдебен процес. Съгласно обвинителния акт бившият министър незаконно е получил диаманти от търговец на оръжие през 1993 г. По това време Загорец е бил натоварен със задачата да заобиколи оръжейното ембарго на ООН и да намери доставчик на оръжие за хърватската армия. 
						Подробности по случая станаха публично достояние по време на процеса през декември 2006 г. срещу хърватския бизнесмен Хървое Петрач, който бе обвинен в организиране на отвличането на сина на Загорец. Петрач разказа пред съдията за незаконните скъпоценни камъни и така започна разследването. След това Загорец избяга в дома си в Австрия. 
						Бившият сътрудник на покойния президент Франьо Туджман се опитва да получи политическо убежище в Австрия, където е живял в различни периоди от време след 2000 г. и развива строителен бизнес във Виена. Досега опитите му не са се увенчали с успех. 
						Смята се, че Загорец е станал един от най-богатите хора в Хърватия. Той се опита да въвлече президента Стипе Месич в делото, като се срещна със съветника по сигурността на президента Саша Перкович във Виена за постигане на сделка. Този опит също се провали. 
						Загорец твърди, че делото срещу него е политически мотивирано и че няма да получи справедлив процес. Адвокатите му казват, че ще продължат да обжалват, докато не се стигне до Съда за човешките права в Страсбург, Франция.

Образователната реформа в Румъния привлича все повече внимание
					23/09/2009
					Въпреки реформите резултатите от последните изпити по PIRLS показаха понижение на оценките с 14 пункта спрямо 2001 г.
					От Паул Чокою за Southeast European Times от Букурещ -- 23/09/09
 
					 
						
Стотици студенти се събраха пред правителствената сграда в Букурещ в подкрепа на образованието през 2007 г. [Гети Имиджис]
						Румънският президент Траян Бъсеску произнесе на 15 септември реч в парламента. Той пое отговорност за три законопроекта, включително един, целящ да даде начален тласък на образователната реформа в страната. 
						Според законопроекта най-малко 6 % от БВП ще бъдат отделени за образователния сектор. За всеки ученик ще бъде открита сметка от 500 евро, която ще може да се ползва след 14-годишна възраст. 
						Освен финансовите мерки, според новия закон образованието ще се насочи от количественото натрупване на знания и към по-качествен подход. 
						За децата ще бъде създадена виртуална библиотека, така че да могат да имат достъп до образователни ресурси, а за проследяване на напредъка им ще бъдат правени сравнителни изследвания като PISA, TIMSS и PIRLS. В края на всеки училищен цикъл на родителите ще бъдат връчвани отчетни карти. 
						 На училищните директори ще бъде забранено да членуват в каквито и да било политически партии по месторабота според закон, който забранява също и политическата пропаганда в училищата. 
						Миналата година парламентът прие Пакт за образованието, който създаде условия за настоящия законопроект. 
						"Подписването на Пакта за образованието ще бъде важен момент за бъдещето на младите поколения в Румъния," каза Бъсеску. 
						Въпреки че някои среди от образователния сектор приветстваха спогодбата, други я определиха като чисто политически инструмент, който не би функционирал, без да бъдат предприети стъпки за реформиране на боледуващата образователна система в Румъния. 
						"Бях свидетелка как синът ми премина през всички фази на така наречената реформа: като се започне с алтернативните учебници и се завърши с неотдавна въведените матури," каза за SETimes Дойна Кокилет. 
						"Представете си колко объркани бяха децата понякога, след като учителите бяха по-стъписани и от тях и не можеха да ни обяснят смисъла от лавинообразните промени," каза Кокилет, 38-годишна служителка в агенция за недвижими имоти, чийто син току що е завършил средното училище. 
						Друг въпрос, който е в тежест на образованието, е ниското заплащане на учителите, фактор, който е отблъснал нископлатените учители от сектора в търсене на по-добре платени професии. Онези, които заемат местата им, невинаги имат нужната квалификация. 
						"Много родители наемат частни учители, тъй като вече нямат доверие на учителите в училище. И така се е създала своеобразна мълчалива конкуренция между децата в училище, тъй като родителите на онези, които не ползват частни учители, се опасяват, че децата им ще изостанат и накрая ще бъдат принудени да прибягнат до услугите им," каза Николета Соаре, 29-годишна майка, която работи като помощник-адвокат в Букурещ. 
						Въпреки реформите последните изпити по PIRLS показаха спад на оценките с 14 пункта спрямо 2001 г. 
						Образователната реформа е необходимо условие страната да получи приблизително 20 милиарда евро от МВФ.

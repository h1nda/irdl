Гърция ще се включи в проекта за газопровод „Южен поток”
					16/04/2008
					Очаква се този месец в Москва да бъде подписано споразумение, което да включи Гърция в съвместното начинание за строежа на дългия 900 км газопровод по дъното на Черно море.
					(Ройтерс, ИХТ, Reporter.gr, Москоу Таймс, Винер Цайтунг, Portfolio.hu, Б92 - 15/4/08; Ню Юръп, РИА Новости, Комерсант - 14/04/08; AП, AНA-MПA - 10/04/08)
 
					 
						
"Русия е много голям играч на енергийния пазар и положителните връзки, на които се радваме в момента, могат да бъдат само нещо добро,” каза гръцкият министър на развитието Христос Фолиас. [Архив]
						След България и Сърбия по-рано през годината Гърция ще стане третата балканска страна, участник в газопровода „Южен поток”, имащ за цел да пренася руски природен газ до Европа. 
						"Ние се съгласихме да участваме в проекта „Южен поток”, каза гръцкият министър на развитието Христос Фолиас пред „Ройтерс” във вторник (15 април). „Сега обсъждаме техническите подробности за формулиране на документа, който по-късно да подпишем. Политическата воля [от двете страни] е … налице." 
						Споразумението за включването на Гърция може да бъде подписано към края на този месец по време на посещението на гръцкия премиер Костас Караманлис в Москва. 
						Съгласно проекта, който е съвместно начинание на подкрепяния от Кремъл "Газпром" и италианската компания "Ени", газопровод с дължина 900 км ще преминава по дъното на Черно море, свързвайки Русия и България, след което ще се разделя на две разклонения. Сърбия и Унгария, които също са се съгласили да участват в проекта, ще лежат на трасето на северното разклонение, което по първоначален план трябваше да завърши в Австрия. 
						Поради проблеми с австрийската ОМВ „Газпром” сега изглежда обмисля идеята за пренасочване на разклонението през Словения и оттам за Северна Италия. Според съобщенията изпълнителният директор на компанията Алексей Милер е спечелил миналата седмица подкрепата на словенския президент Данило Тюрк и на премиера Янез Янша за присъединяването на страната им към проекта „Южен поток”. 
						 Гърция ще стане транзитна страна по пътя на южното разклонение на газопровода към Италия. 
						„Южен поток”, оценяван на 10 милиарда евро, по график трябва да бъде завършен през 2013 г. Той ще пренася годишно 30 милиарда кубически метра руски природен газ до Европа. 
						Русия вече доставя над една четвърт от потреблението на газ в 27-членния ЕС, което подхрани опасения за нарастващото влияние на Москва върху европейския енергиен пазар. 
						„Южен поток” се разглежда като съперник на дълго отлагания от ЕС газопровод „Набуко”, подкрепян от Съединените щати. Той би пренасял годишно до 30 милиарда кубически метра газ от Централна Азия и Каспийско море до ЕС през Турция, България, Румъния, Унгария и Австрия, покривайки може би 5 % от потребностите на Европа. 
						Изказването на министъра на развитието Фолиас пред „Ройтерс” дойде само дни, след като американският заместник помощник държавен секретар Матю Брайза каза пред репортери в Атина миналата седмица, че той и гръцкият външен министър Дора Бакоянис са „разговаряли за това колко е важно да се разработят възможности за разнообразяване на доставките, преди да се задълбочава зависимостта в една посока, от една компания, която вече е толкова голям доставчик". 
						В своето интервю за „Ройтерс” Фолиас се опита да омаловажи подобни опасения, заявявайки: „Русия е много голям играч на енергийния пазар и положителните вързки, на които се радваме в момента, могат да бъдат само нещо добро." 
						Миналата година Гърция и България постигнаха споразумение с Русия за изграждането на 285 км тръбопровод, който да пренася руски нефт до Средиземноморието.

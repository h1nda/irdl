Лондонската школа по връзки с обществеността предлага обучение в Черна гора
					13/09/2005
					Пред служителите по връзки с обществеността и директорите по маркетинг в Черна гора се отваря нова възможност да усъвършенстват уменията си в четиридневен курс за обучение от водеща международна фирма.
					От Антонела Архин за Southeast European Times – 13/09/05
 
					 
						
Четиридневен курс на Лондонската школа по връзки с обществеността и търговски марки бе открит в Будва в понеделник (12 септември). [ЛШВО] 
						Едно от водещите образователни заведения в областта на връзките с обществеността установи присъствие в Черна гора. В понеделник (12 септември) в Будва започна четиридневен курс за обучение, организиран от Лондонската школа по връзки с обществеността и търговски марки (ЛШВО).
						Програмата е предназначена най-вече за представители на отделите за връзки с обществеността и директорите по маркетинг. Участниците са от частни фирми, местната и държавна администрация, правителството и НПОии.
						Образованието по връзки с обществеността се разглежда и като важен елемент от стратегията за развитие на туризма - приоритетна област в Черна гора, според министъра на туризма Предраг Ненежич. Курсът на ЛШВО бе организиран така, че да съвпадне с летния туристически сезон в една от най-популярните дестинации в републиката.
						Участниците ще получат международно признати дипломи по връзки с обществеността след завършването на курса. Учебната програма е предимно практическа, облягаща се по-скоро на професионалния опит на преподавателите -- от Хърватия, Сърбия и Черна гора, Словения и Обединеното кралство -- отколкото на теорията. В най-добрия случай участниците ще имат възможност да приложат новите си знания в съответните области веднага след обучението.
						Курсът ще завърши с дискусия за комуникационните стандарти в държавните ведомства, която ще се проведе на 16 септември в хотел "Авала" в Будва. 
						ЛШВО, част от медийната група "Дейвид Гейм", съществува от 1992 г. Тя е добре известна в Обединеното кралство и се афишира като "най-големият независим доставчик на образователно обучение в областта на връзките с обществеността, ползващ се с широко признание в повече от 10 страни", според уеб-сайта на команията. Посредством своята международна мрежа тя има споразумения и извършва франчайзингови дейности в България, Босна и Херцеговина, Хърватия, Чешката република, Индия, Латвия, Литва, Македония, Полша, Русия, Сърбия, Сингапур, Словения, Турция, Тайланд и Съединените щати.
						Съорганизатори на курса в Черна гора са филиалът на "Маккан Ериксон груп" в Сърбия и Черна гора, словенската "СПЕМ къмюникейшън груп" и босненската фирма "ЕНИ маркетинг".

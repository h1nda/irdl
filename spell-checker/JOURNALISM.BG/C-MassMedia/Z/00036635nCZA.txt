Кметът на Прищина е новият лидер на ДЛК
					08/11/2010
					Бившият косовски президент Фатмир Сейдиу претърпя още една загуба в неделя, когато собствената му партия не го преизбра за председател само няколко седмици преди предсрочните избори.
					От Линда Карадаку за Southeast European Times от Прищина – 08/11/10
 
					 
						
Кметът на Прищина Иса Мустафа беше избран на най-високия пост в ДЛК. [Линда Карадаку/SETimes]
						Иса Мустафа, кмет на Прищина, е новият председател на втората по големина политическа партия в Косово, Демократичната лига на Косово (ДЛК). Той получи почти две трети от гласовете на изборите за лидер на партията, които се проведоха по време на партийния конгрес в неделя (7 ноември). 
						 Мустафа получи 235 гласа срещу 125 за настоящия лидер на ДЛК и бивш президент на Косово Фатмир Сейдиу. За разлика от предишни конгреси на партията, при които имаше спорове и нередности, този протече нормално. 
						Новият лидер заяви, че ДЛК продължава да е „символ на демокрация и политическа култура”, като добави, че не може да става сравнение с никоя друга партия в Косово, „що се отнася до толерантност и разбирателство, предвид факта, че членовете на ДЛК могат да имат различни мнения”. 
						Отбелязвайки, че вотът е проправил пътя към значителни промени, той призова своите поддръжници да помогнат за укрепването на партията. „Призовавам всички вас, които сте част от ДЛК, да отстоявате нейните позиции, да я заздравите, да работите и да се движите заедно, за да се завърне електоратът в семейството на ДЛК”, заяви Мустафа. 
						 Резултатите бяха пореден удар за напускащия лидерския пост Сейдиу. През септември той подаде оставка като президент, след като Конституционният съд на страната се произнесе срещу него, като постанови, че е заемал в нарушение на закона поста на държавен глава и едновременно с това длъжността председател на ДЛК. 
						Сега Сейдиу загуби и двата поста. Като жест на уважение обаче Мустафа номинира своя предшественик за почетен председател и конгресът прие предложението с овации. 
						Новият партиен лидер е на 59 г., икономист по професия и университетски преподавател. Той е семеен и има двама сина и една дъщеря. 
						През 2007 г. е избран за кмет на Прищина, а от 1991 до 1999 г. е министър на икономиката и финансите в оглавяваното от Буяр Букоши правителство на Косово в изгнание. 
						При влизането си в залата на партийния конгрес Мустафа бе посрещнат с възгласи „Иса, Иса”. 
						„Сега отново ще гласувам за ЛДК”, каза за SETimes в Прищина Юлбер, бивш привърженик на ДЛК, като сподели, че е следил конгреса с интерес. 
						Амор, друг бивш поддръжник, обаче не е толкова оптимистично настроен, като казва, че се съмнява, че партията ще успее да си възвърне старата позиция начело на косовската политика. 
						„Времената се променят”, заяви той. 
						Буяр Букоши, който по-рано оспорваше лидерството на Сейдиу, не участва в конгреса в неделя. Вместо това той и Ука Ругова, син на покойния президент Ибрахим Ругова, ще се кандидатират с алтернативна листа на националните избори на 12 декември.

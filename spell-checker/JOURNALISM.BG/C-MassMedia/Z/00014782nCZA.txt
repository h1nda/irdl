Албанският писател Кадаре спечели Международната награда "Букър"
					03/06/2005
					Албанският поет и романист Исмаил Кадаре спечели първата Международна награда "Букър". Според Кадаре това е доказателство, че Балканите не трябва да бъдат свързвани само с войни, конфликти и етнически прочиствания. Сега, каза той, световното мнение ще разбере, че регионът може да бъде източник и на друг вид новини.
					(AП, Гардиън, Скотсмън, AlbanianBulletin.com - 03/06/05; Би Би Си, Уеб-сайт на Международната награда "Мен Букър" за 2005 г. - 02/06/05)
 
					 
						
Кадаре каза, че се надява сега светът да промени представата си за Балканите и да разбере, че те "могат да произвеждат и друг вид новини и да бъдат родина и на други видове постижения -- в областта на изкуствата, литературата и цивилизацията". 
						В четвъртък (2 юни) най-известният романист и поет на Албания, Исмаил Кадаре, спечели първата Международна награда "Букър" за 2005 г. Той бе избран измежду множество изтъкнати писатели, сред които Джон Ъпдайк, Габриел Гарсия Маркес, Сол Белоу, Гюнтер Грас и Мюриел Спарк. 
						"Исмаил Кадаре е писател, който разкрива цяла една култура -- с нейната история, нейните страсти, нейния фолклор, нейната политика, нейните нещастия," каза Джон Кери, председател на тричленното жури, в изявление, поместено на уеб-сайта на наградата в четвъртък. 
						Идеята за международна награда възникна след критики, че наградата "Букър" -- една от най-престижните награди в съвременната литература -- се дава само на автори от Великобритания и от Британската общност. Международната награда "Букър" ще се връчва веднъж на две години на жив автор на художествена проза, чиито творби или са били първоначално публикувани на английски, или са преведени на този език. 
						"Бях изненадан, когато ми се обадиха," е казал в четвъртък 69-годишният Кадаре, цитиран от британския ежедневник Гардиън, от Париж, където той потърси политическо убежище през 1990 г. "Дори само окончателният списък на номинираните за наградата представя едно невероятно литературно семейство." 
						Кадаре, чиито творби са преведени в повече от 40 страни, е известен най-вече с първия си роман "Генералът на мъртвата армия" (1963). Други негови творби, преведени на английски, са "Мостът с трите свода", "Хроники на камък", "Кой доведе Дорунтин", "Досие „Омир", "Концерт в края на зимата" и "Палатата на сънищата". 
						"Тази награда е голяма чест за мен," каза Кадаре. "Аз съм писател от балканската периферия, част от Европа, която отдавна е печално известна предимно с новини за човешката злоба -- въоръжени конфликти, граждански войни, етнически прочиствания и т. н." 
						Той каза, че се надява сега Европа и светът да променят своята представа за региона и да разберат, че той "може да произвежда и друг вид новини и да бъде родина и на други видове постижения -- в областта на изкуствата, литературата и цивилизацията". 
						Кадаре ще получи равностойността на почти 89000 евро и приз на церемония в Единбург на 27 юни. Според правилата той ще избере преводач или преводачи, които да получат допълнителна награда от 22000 евро. 
						Кадаре е роден през 1936 г. в южния град Гирокастра. Първоначално журналист и поет, той става критик на репресивния сталинистки режим на Енвер Ходжа. 
						"Единствената възможна съпротива при класически сталинистки режим беше да се пише -- или можеше да отидеш на събрание и да кажеш нещо много смело, а след това да те застрелят," е казал Кадаре, цитиран от Гардиън. "Имах голям късмет, че от време на време можех да публикувам творбите си. Много писатели бяха просто смазани." 
						Шест от творбите му били забранени, но за албанския комунистически режим този факт имал обратен ефект, "тъй като всички тези хора, които вече ги бяха прочели, започнаха сериозно да ги изучават, за да разберат точно защо са толкова вредни," е казал още той пред британския всекидневник. "Така че забраната на книгите ми на практика изигра важна роля в духовното освобождение на страната."

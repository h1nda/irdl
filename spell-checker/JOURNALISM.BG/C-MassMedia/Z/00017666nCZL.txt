Координаторът на Пакта за стабилност Бусек очаква въпросът за определяне на границата между Македония и Косово да бъде обсъждан след уреждането на статута
					21/02/2006
					 
						ВАШИНГТОН, Съединени щати -- Специалният координатор на Пакта за стабилност за Югоизточна Европа Ерхард Бусек каза, че въпросите, свързани с определянето на границата между Македония и Косово, трябва да се решат, но едва след уреждане на въпроса за статута на Косово. Според скопските медии Бусек е казал това по време на реч в Центъра "Удроу Уилсън" във Вашингтон в края на миналата седмица.
						Други новини -- Пратеникът на ЕС за Македония Ъруан Фуер призова в понеделник (20 февруари) местните политици да гарантират, че реформите ще продължат независимо от изборите по-късно през годината. Макар и да посочи, че изборите са много важни като доказателство за зрелостта на демокрацията, Фуер подчерта, че реформите трябва да продължат, тъй като темповете им са от основно значение за започване на присъединителни преговори с ЕС. 
						Също в понеделник 30 опозиционни партии начело с ВМРО-ДПМНЕ излязоха със съвместна декларация, с която призоваха правителството да отложи процедурата по приватизация на държавната енергийна компания "ЕСМ Дистрибуция". Според опозицията ЕСМ трябва да се приватизира едва след като Македония се присъедини към ЕС. (A1 ТВ, Макфакс, Уеб сайт на македонското правителство - 21/02/06; Макфакс, A1 ТВ, Телма ТВ - 20/02/06)

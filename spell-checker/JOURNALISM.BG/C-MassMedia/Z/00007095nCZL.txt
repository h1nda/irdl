Сътрудничество за отваряне на границите на Балканите
28/05/2003
Регионална конференция, посветена на управлението на границите, одобри платформа, предвиждаща набор от мерки за отваряне и паралелен строг контрол на границите на Балканите.
От Валентин Нешовски за Southeast European Times в Скопие - 28/05/03
 
 
Участниците в регионалната конференция за сигурността и контрола върху границите, проведена в Охрид, Македония, постигнаха съгласие, че границите между балканските държави трябва да се отворят за обмена на хора, стоки, идеи и капитали, но не и за организираната престъпност. Генералният секретар на НАТО Джордж Робъртсън, премиерите на Македония и Албания, сръбският вицепремиер, ръководителят на УНМИК Михаел Щайнер и външните министри на България и Сърбия-Черна Гора участваха в регионалната конференция, организирана от НАТО, ЕС, ОССЕ и Пакта за стабилност на 22 и 23 май.
"Организираната престъпност може лесно да пресича границите на Балканите," заяви Робъртсън по време на церемонията по откриването. "Това създава идеални условия за трафик на наркотици, оръжие и хора, както и за тероризъм и политическо насилие. Всичко това представлява реална заплаха за стабилността на региона, затруднява реформите там и създава големи главоболия на Европа."
" Нашата цел е да се отворят границите за легалното движение на хора и стоки,а да се затворят за незаконна дейност," посочи Райнхард Прибе, директор за Балканите към Европейската комисия.
Координаторът на Пакта за стабилност Ерхард Бусек заяви ,че това е една забележителна конференция, тъй като на нея за първи път четири международни организации се събират за подобна цел.Той каза, че рискът от военни действия е намалял, но организираната престъпност заплашва стабилността.
Одобрената на конференцията Платформата за сътрудничество, очертава основните мерки, които трябва да се предприемат, включително създаване на професионално гранично-полицейско подразделение за борба с нелегалната миграция и трафик, обмен на информация на регионално ниво, подобрено функциониране на КПП, обучение на гранични полицаи, които да заместят армията, обмен на офицери за свръзка. Военните следва да се използват само при специфични случаи, касаещи граничната сигурност.
Прилагането на тези мерки ще бъде подпомагано от организаторите на конференцията: НАТО,ЕС, ОССЕ и Пакта за стабилност. НАТО ще запази своята консултантска роля; ЕС ще улеснява търговията в региона и ще съдейства за сътрудничеството при граничните проверки и при трансграничното взаимодействие; ОССЕ ще подпомага обучението и консултирането на гранични полицаи, както и ще работи за по-добро регионално сътрудничество.
Директорът за Балканите в главната квартира на НАТО Робърт Сери каза, че е приключил периодът, през който се позволяваше на криминални и политически екстремисти да пресичат границите и да дестабилизират региона. Той каза, че НАТО не желае да засилва ролята си при граничния контрол в региона, а по-скоро планира да оказва помощ на самите държави за повишаване на гранично-контролния им капацитет.
По-добрата комуникация между македонските сили за сигурност и КФОР може да послужи като модел за всички държави от региона, каза Сери. " Няма да има съвместни патрули, а горещи линии или директна комуникация между подразделенията на НАТО и македонските сили."
Тези регионални срещи ще продължат. Президентите на Македония, Сърбия-Черна Гора, Босна и Херцеговина, Албания и Хърватия ще проведат конференция в Охрид на 2 юни, за да обсъдят възможностите за подобрение на всестранното си сътрудничество.

Финландският външен министър настоя, че ОССЕ трябва да остане в Косово
					12/02/2008
					 
						ВАШИНГТОН, Съединени щати -- Финландският външен министър Илка Канерва каза в понеделник (11 февруари), че ако Косово обяви независимост, мисията на ОССЕ трябва да остане там. Говорейки пред репортери преди срещата си с държавния секретар на САЩ Кондолиза Райс, Канерва добави, че ОССЕ трябва да остане в Косово с по-стеснен мандат и да се съсредоточи върху правата на човека и развитието на гражданското общество. Ако ОССЕ се опита да прекрати своята мисия и да започне нова мисия, Русия и Сърбия могат реално да използват правото си на вето в организацията, в която членуват 56 държави. 
						Други новини от понеделник -- Хърватският президент Стипе Месич каза, че неговата страна ще следи реакциите на ЕС по отношение на обявяването на независимост и ще реагира по съответния начин. Министър-председателят на Република Сръбска Милорад Додик обаче зае по-твърда позиция, подчертавайки отново, че Босна и Херцеговина никога няма да признае едностранно обявена независимост. (Дневни Аваз, Независне Новине - 12/02/08; Ройтерс, Javno.com, РТРС, Фена, ХИНА- 11/02/08)

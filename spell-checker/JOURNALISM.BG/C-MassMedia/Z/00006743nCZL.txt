Турция и България се стремят да разрешат споровете си около енергийната сделка
28/04/2003
Двустранното споразумение между Турция и България се натъкна на препятствие, но дипломатическите усилия за разрешаване на проблемите са в ход
(Различни източници -- 22/04/03 - 24/04/03)
 
 
Турският външен министър Абдула Гюл ще направи двудневно посещение в София на 12 май и ще обсъди въпроси от взаимен интерес, включително проблемите, свързани с двустранните отношения в сферата на енергетиката. Освен това българският министър на енергетиката Милко Ковачев и министърът на регионалното развитие Валентин Церовски се очаква да заминат за Анкара в началото на май с надеждата да изведат десетгодишното споразумение,подписано през 1998 година, от задънената улица.
В понеделник (21 април) държавната компания Turkish Electricity Trade and Contracting Inc (TETAS) реши да преустанови временно вноса на електричество от България с мотива, че София не изпълнява задължението си да даде тласък на два инфраструктурни проекта като част от сделката. По-рано компанията предупреди България, че ще прекрати окончателно вноса на електричество, но промени решението си след намеса на дипломатическо ниво.
По силата на споразумението Турция следва да внася електричество от България в замяна на участие на турски компании в проекти за изграждане на магистрала и на водноелектрическа каскада на стойност 300 млн. долара.
Турция е купувала годишно между 3.5 и 4.0 млрд. клвчаса електроенергия от България на цена от $0.0355/клвчас. Това се равнява на около 55 % от годишния български износ на електрическа енергия и между 7 и 8 % от националното производство на електричество. Годишните приходи на България от сделката се изчисляват на около 150 млн. долара, вкл. нетна печалба от около 50 млн. долара.
Турската фирма Джейлан Холдинг бе първоначално определена за изпълнител на инфраструктурните проекти, но фалира през 2 000 година и оттогава България търси нов стратегически инвеститор.
" Признаваме, че имаше забавяне (при двата проекта) по независещи от нас причини," цитира Ройтърс думите на представител на българското Министерство на енергетиката. Като е изразил своето учудване и разочарование от решението на ТETAS да прекрати купуването на електроенергия, представителят е окачествил този ход като "прибързан".
По-рано този месец Гюл отрече съобщения в медиите за възможно намаляване на вноса на електричество от България за Турция и дори подсказа, че вносът може да се увеличи. Той и българският му колега Соломон Паси са провели разговори в рамките на срещата на високо равнище на Процеса за сътрудничество в ЮИЕ, проведена в Белград на 8 април. Според българското Външно министерство тогава е била уточнена и визитата на Гюл.
По мение на софийската информационна агенция Медиапул турският министър на енергетиката Хилми Гюлер е подкрепил предупреждението, отправено по-рано от TETAS, но временното прекратяване на вноса е било забавено по настояване на премиера Реджеп Таип Ердоган, след като българското външно министерство е алармирало Гюл по въпроса.
Българският вестник Дневник цитира неназован съветник на Гюл, според когото Анкара се опитва да осигури друга турска компания, която да замени Джейлан.
Очаква се, че България и Турция ще намерят начин да преодолеят различията си и че споразумението няма да бъде анулирано.

Проди: Турция трябва да осъществи реформи
02/02/2004
По време на неотдавнашната си визита в Турция председателят на ЕК Романо Проди отправи ясно послание: напредвайте с реформите и намерете решение на кипърски въпрос.
От Фатих Баран за Southeast European Times в Истанбул - 02/02/04
 
 
Турция, която лобира за приемането си в ЕС от 1959 г. до днес, но получи статут на държава-кандидат едва през 1999 г., очаква Европейската Комисия (ЕК) да започне преговори за присъединяване с нея преди края на тази година. По време на посещението си в Анкара миналия месец обаче председателят на ЕК Романо Проди обвърза надеждите за членство на страната в ЕС с осъществяването на реформите.
Миналата година турският парламент одобри редица реформи, като се започне от отмяната на закона, ограничаващ свободата на словото, и се стигне до намаляване на политическата власт на влиятелните военни. Повечето реформите обаче все още не са приложени на практика.
Според премиера Реджеп Тайип Ердоган 2004 ще бъде годината, през която неговото правителство ще осъществи мерките, приети за покриване на критериите, поставени от ЕС. Ако това не стане, Турция ще трябва да чака още една година, за да получи зелена светлина за желанието си да стане член на ЕС.
Проди е първият председател на Европейската комисия, който прави обръщение към Общото събрание на Турция. " Отношенията между Турция и ЕС никога не са били по-добри, и ще продължават да се сближават с развитието на такъв ЕС, който ще отговаря на очакванията на неговите граждани и ще играе пълноценна роля в световните дела," заяви той пред законодателите.
Въпреки че оцени високо правителствения пакет от реформи, Проди предупреди, че Анкара трябва да направи повече за изпълнение на критериите на ЕС. "Турция трябва да покаже, че прилага цялостно законите, гарантиращи свободата на словото, религиозните свободи и независимостта на съдената система," посочи той. Проди опроверга твърденията, че ЕС няма да позволи на Турция да се присъедини поради религиозни различия.
Той призна обаче, че някои от държавите-членки на Съюза се безпокоят от приемането на голяма държава. "Ако страната е голяма, и проблемите са големи," каза той, отбелязвайки, че европейското обществено мнение е разделено относно перспективата за членството на Турция. За разлика от това в ЕС, турското обществено мнение категорично подкрепя присъединяването на страната. Със своето население от 71 млн. души Турция е по-голяма от всички сегашни и бъдещи членки на ЕС, с изключение на Германия.
ЕС също така призовава Анкара да предприеме стъпки за решаване на кипърския въпрос. "Ако кипърските турци и гърци влязат заедно в ЕС, това ще бъде вдъхновяващ пример," каза Проди. " Призовавам да се подновят преговорите, насочени към обединението на двете части на острова колкото е възможно по-скоро."
Разговаряйки с репортери в неделя (1 февруари) в края на своята визита в САЩ, Ердоган каза, че страната му е ангажирана с постигане на трайно решение.

Де Хоп Схефер дава висока оценка на напредъка на реформите в Албания и призовава към продължаване на усилията
08/06/2004
По време на обиколка през миналия месец генералният секретар на НАТО Яп де Хоп Схефер призова Албания да интензифицира прилагането на реформите и да продължи борбата срещу организираната престъпност и корупцията.
От Арди Пулай за Southeast European Times в Тирана - 08/06/04
 
 
Албанският премиер Фатос Нано (вдясно) и Генералният секретар на НАТО Яп де Хоп Схефер провеждат пресконференция след срещата си в Тирана миналия месец. [АФП]
Генералният секретар на НАТО Яп де Хоп Схефер посети държавите, подписали Адриатическата Харта - Албания, Хърватия и Македония - миналия месец като част от своята балканска обиколка преди предстоящата Среща на върха на НАТО в Истанбул. В Тирана той призова Албания да ускори прилагането на реформите, решаващо условие за интеграцията на страната в евро-атлантическите структури.
"Ключовите елементи на тази интеграция са реформите в сферата на отбраната и в онова, което аз определям като стойности в обществото, " заяви Яп де Хоп Схефер пред репортери след разговори с албанския президент Алфред Мойсиу и премиера Фатос Нано. Според него албанското правителство е ангажирано с процеса на реформи и разглежда продължаващата борба с организираната престъпност и корупцията като много важен фактор.
"Правителството разбира коментарите на Генералния секретар на НАТО, " заяви Нано след срещата. "Срещата на върха в Истанбул ще отчете напредъка и ще потвърди целта си да продължи разширяването на Алианса в бъдеще със страни от Балканите. "
Мойсиу даде висока оценка на присъствието на НАТО в ЮИЕ, подчертавайки ролята на Алианса в Босна и Херцеговина, Косово и Македония.
Според де Хоп Схефер Албания е отбелязала прогрес във военната реформа, посочвайки, че "целта на Албания да се интегрира в НАТО е легитимна и трябва да бъде подкрепена." Той похвали участието на Албания в миротворчески операции, които той определи като "огромна отговорност".
По време на среща с министъра на отбраната Пандели Майки де Хоп Схефер каза, че оценява положително военното сътрудничество с евроатлантическите структури. Междувременно Майко потвърди, че Албания е активен член на инициативата "Партньорство за мир". "Участието на албанските военни в операции, ръководени от НАТО, ще бъде приоритет в бъдеще," посочи той.
Де Хоп Схефер призова членовете на Адриатическата харта да работят заедно. "Бих искал да насърча Албания, Хърватия и Македония да сътрудничат помежду си, не само за интеграцията в НАТО, но и с цел подобряване на стабилността и сигурността в региона," каза той.

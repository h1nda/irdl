Румънският Сенат приема предложения за конституционни поправки
05/08/2003
 
БУКУРЕЩ, Румъния -- Конституционната комисия на румънския Сенат съобщи в понеделник (4 август), че са постъпили 233 предложения за промени в конституцията на страната. Измененията бяха приети от Долната камара на парламента по-рано тази година и бяха внесени в Сената за обсъждане и одобрение. Специална сенатска комисия ще прегледа текстовете, които касаят гаранциите за частната собственост, въвеждането на 5-годишен президентски мандат, отмяната на задължителната военна служба, правата на малцинствата и промени, отнасящи се до бъдещото членство в НАТО и ЕС.
Други новини: шефът на румънската полиция Флорин Санду ще отпътува на двудневно посещение в Любляна в сряда (6 август) по покана на своя словенски колега Марко Погоревац. Двамата ще обсъдят общите усилия в борбата срещу организираната престъпност, по-специално търговията с наркотици и крадени автомобили. (Ромпрес - 04/08/03)

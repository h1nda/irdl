Косовски лидери заминаха на историческо посещение във Вашингтон
					17/07/2008
					 
						ПРИЩИНА, Косово -- В сряда (16 юли) президентът Фатмир Сейдиу и външният министър Скендер Хисени заминаха на първото си официално посещение в Съединените щати, откакто Косово обяви независимост през февруари. Наблюдателите очакват те да поискат от Вашингтон да упражни влиянието си в подкрепа на техните усилия за разширяване на признаването на Косово в света. Сейдиу каза, че ще изрази специална благодарност към президента на САЩ Джордж Буш за силната подкрепа на Вашингтон за Косово във всички области. Делегацията ще се срещне с държавния секретар Кондолиза Райс в петък.
						Други новини -- Ръководителят на ЮНМИК Ламберто Заниер каза в сряда, че има нужда от възстановяване на реда в северния град Митровица. "Приоритетът на ЮНМИК ще бъде откриването на съд в северната част на разделения град", каза Заниер.
						Също в сряда министерството на обществените услуги обяви, че започва подготовка за провеждането на първото от 27 години насам преброяване на населението в Косово. Ако бъде одобрен от парламента, процесът ще започне от 31 март и ще продължи до 15 април 2009 г. (Коха Диторе, Зери, Лайм, Кохавижън, Kosovalive - 17/07/08, Коха Диторе, Експрес, Лайм, Зери - 16/07/08)

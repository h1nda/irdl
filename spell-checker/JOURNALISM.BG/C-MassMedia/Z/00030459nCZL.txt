Сърбия арестува заподозрян в убийството на Пуканич
					02/06/2009
					 
						БЕЛГРАД, Сърбия -- Вътрешният министър Ивица Дачич съобщи в понеделник (1 юни) за арестуването на Желко Милованович, основен заподозрян в убийството на хърватския журналист Иво Пуканич. Пуканич и негов колега бяха убити в Загреб при бомбен атентат с кола миналия октомври. Милованович е бил задържан в апартамент в Белград късно вечерта в неделя, като според съобщенията полицията е открила и оръжие и боеприпаси. Арестът е извършен въз основа на заповед за арест на Интерпол, издадена от хърватската полиция, която подозира, че Милованович е доставил смъртоносния експлозив за атентата.
						Други новини от понеделник -- Специалният съд за организирана престъпност замрази част от авоарите на Милорад Улемек, по-известен като "Легионера". Улемек излежава 40-годишна присъда за убийството през 2003 г. на сръбския министър-председател Зоран Джинджич. Адвокатът на Улемек, Слободан Миливоевич, каза, че само една част от къщата му в Белград е била конфискувана въз основа на временно решение на съда. Очаква се прокуратурата да повдигне обвинение и да конфискува собствеността за постоянно въз основа на обвинения, че Улемек е платил за нея с пари, получени като откуп от отвличане. (Танюг, Бета, ФоНет, АФП, Б92, РТС, Би Би Си - 01/06/09)

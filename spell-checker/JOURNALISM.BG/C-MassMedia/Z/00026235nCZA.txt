Газопроводът "Набуко" подчертава стратегическото значение на Турция за ЕС
					24/04/2008
					Турция залага на стратегическото си местоположение, за да се превърне в ключов енергиен маршрут за ЕС. Неотдавнашното решение на Ирак да достави газ за газопровода "Набуко" увеличи перспективността на проекта. 
					От Айхан Шимшек за Southeast European Times -- 24/04/08
 
					 
						
Австрийският външен министър Урсула Пласник, която бе в Турция в понеделник (21 април), обеща да поддържа продължаването на преговорите между Съюза и Анкара. [Гети Имиджис]
						Подкрепата на САЩ за проекта за газопровода "Набуко" увеличи стратегическото значение на Турция за ЕС, а двете ключови опонентки срещу членството на Турция в ЕС, Франция и Австрия смекчават възраженията си срещу продължаването на присъединителните преговори. 
						"Набуко" олицетворява усилията на Европа за намаляване на зависимостта от руски природен газ. Инициаторите на проекта предвиждат ЕС да си осигури газ от Каспийско море през Турция и балканските страни до 2012-2013 г.. 
						Австрийският външен министър Урсула Пласник, която посети Турция в понеделник (21 април), обеща да поддържа открити преговорите за членство на Турция със Съюза. Тя обаче подчерта, че Австрия не е подкрепяла "автоматичното" присъединяване на Турция към ЕС. Пласник окачестви енергетиката като една от главните области от общ интерес, свързаща ЕС и Турция и изрази подкрепата си за проекта "Набуко". 
						Също в понеделник еврокомисарят по разширяването Оли Рен заяви за германския всекидневник "Ди Велт", че френското председателство на ЕС през втората половина на годината ще ръководи отварянето на глава "Енергетика" в присъединителните преговори с Турция. 
						Френският президент Никола Саркози се противопоставя на членството на Турция в ЕС, но енергийният гигант "Газ дьо Франс" проявява силен интерес към проекта "Набуко". Дипломатически източници твърдят, че Франция вероятно ще използва отварянето на глава "Енергетика" като реванш към Турция. 
						Турция започна присъединителните преговори с ЕС през 2005 г., но през последните три години бяха отворени само шест от 35-те необходими глави. Кипърският проблем, съществуващ от десетилетия и възраженията на Саркози спряха отварянето на осем основни глави. 
						Сега Франция желае да се присъедини към проекта "Набуко", но засега среща съпротива от страна на Турция. Понастоящем консорциум от компании от Турция и пет страни-членки на ЕС - Австрия, България, Румъния, Унгария и Германия - работи по проекта. 
						Tурция продължава да преговаря с ЕС за подробности по "Набуко". Брюксел иска Турция да бъде транзитна страна и да получаева транзитна такса, докато Анкара предпочита да бъде регионален център, откъдето доставките на газ ще се продават на Европа срещу различна такса. 
						Проектът "Набуко" е получил уверенията на Азербайджан и Туркменистан за доставка на 18 милиарда кубически метра газ годишно, което представлява почти 55 % от капацитета на газопровода. Компаниите търсят допълнителни количества, за да направят проекта по-перспективен. 
						Неотдавнашното посещение на иракския премиер Нури ал-Малики в Брюксел увеличи надеждите за осигуряване на така необходимите доставки на газ. По време на посещението миналата седмица Ирак се ангажира да осигури най-малко 5 милиарда кубически метра годишно от находището в Акас. Очаква се споразумението да бъде подписано през идните седмици.

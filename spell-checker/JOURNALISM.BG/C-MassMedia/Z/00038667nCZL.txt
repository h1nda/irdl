Косовски полицаи бяха арестувани за контрабанда
					26/05/2011
					
						ПРИЩИНА, Косово -- Полицията в Митровица арестува в сряда (25 май) шестима свои служители и един цивилен гражданин по подозрения в контрабанда, злоупотреба със служебно положение и вземане на подкуп. Всички арестувани са етнически албанци. Говорителят на косовската полиция Баки Келани съобщи, че операцията е била проведена от Специалната група за борба с корупцията и служители на Косовската данъчна администрация. Според следователите уличените лица са внасяли контрабандно различни стоки от северната в южната част на разделения град. (Koha.Net, РТК, Клан Косова, Кохавижън – 25/05/11)

Делова хроника
26/03/2004
Преглед на деловите и икономическите новини от Балканите след 19 март.
(Различни източници - 19/03/04 - 26/03/04)
 
 
Македонският министър на икономиката Стевче Якимовски (вляво) присъства на среща, на която бяха подписани две споразумения между авиокомпанията MAT и пътническата агенция "КОМПАС - СКОПИЕ" и две израелски компании - "Еой ел йоси нетивен теуфа" и "Венишън ризорт". По силата на тези споразумения израелски туристи ще могат да посещават Македония за дълъг период от време. [Томислав Георгиев]
Преглед на деловите и икономическите новини от Балканите след 19 март:
Според съобщения Световната банка ще отпусне през април на Турция втория транш от заема за икономическата реформа. Траншът е на стойност 375 млн. долара. Отпускането му зависи от това дали турските власти ще успеят да разработят план за приватизация на енергийния сектор.
***
Броят на туристите, посетили Турция, се е увеличил през февруари с 27,1 % спрямо миналата година , като е достигнал 607 855 души. Според данните, предоставени от Държавния статистически институт, броят на туристите е нараснал с 35,8 % през първите два месеца на тази година в сравнение със същия период на миналата година.
***
Централната банка на Босна и Херцеговина (ЦББХ) и словенската компания "Халком" подписаха споразумение за актуализиране на клиринговата система на ЦББХ и за създаване на единен регистър на банковите сметки в цялата страна. Първият етап от проекта трябва да завърши в началото на месец юли.
***
Представители на хърватската компания за нефт и газ ИНА съобщиха, че инвеститори от Катар са изразили готовност да инвестират около 1,2 милиарда евро в терминала за природен газ на морското пристанище Омишал. ИНА каза, че не очаква възражения от страна на екологичните сдружения.
***
Програмата за развитие на ООН (ПРООН) посочи, че Албания се нуждае от 22 млн. долара, за да може да постигне целите си за борба срещу бедността. Правителството обаче е успяло да осигури само половината от необходимата сума. Докладът на ПРООН бе представен на двудневна конференция в Тирана, посветена на интеграцията на Албания в ЕС.
***
Паричните преводи от албанци, живеещи в чужбина, възлизат на 639,3 млн. евро през 2003 г., съобщи централната банка на страната. Приходите от услуги, предоставени на туристи, посещаващи страната, възлизат на 428,9 млн. евро, докато албанците са похарчили 401,8 млн. евро за пътувания в чужбина.
***
Американската компания "Сокотаб" откри фабрика за преработка на тютюн в Радиново, България. Общите инвестиции във фабриката досега възлизат на 30 млн. евро, като това я прави една от най-големите инвестиции в нови предприятия през последните години. В новата фабрика ще бъдат наети 170 души на постоянна работа, както и повече от 1 000 души на сезонна работа.
***
Преките чужди инвестиции (ПЧИ) в Румъния достигнаха 116 млн. евро през януари. Очаква се ПЧИ да се увеличат с 30 до 40 % тази година в сравнение с 2003 г., когато те възлизаха на 1,3 милиарда евро.
***
Македонската Комисия за регулиране на енергетиката и Националната асоциация на агенциите за регулиране на обществените услуги на САЩ (НАРУК) подписаха меморандум за споразумение и сътрудничество. Представителите на НАРУК, които са на посещение в Скопие, ще се срещнат с членове на парламентарната икономическа комисия, както и с директори на водещи енергийни предприятия.
***
Служители на македонската железопътна система обявиха обща стачка и блокираха движението по вътрешните и международни линии. Стачката беше обявена, след като преговорите между правителството и профсъюзите завършиха без успех.

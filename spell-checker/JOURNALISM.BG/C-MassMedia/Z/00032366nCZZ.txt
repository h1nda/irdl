Бизнес: Македония и Швейцария подписаха нов договор
					13/11/2009
					Новото споразумение в областта на въздушния транспорт между Македония и Швейцария трябва да доведе до повишаване на качеството и безопасността на услугите. Още в деловите новини: фирма започва производство на китайски трактори и машини в Нови Сад; Албания регистрира най-високите ПЧИ от години.
					(Различни източници - 06/11/09 - 13/11/09)
 
					 
						
Договорът в областта на въздушния транспорт между Македония и Швейцария трябва да помогне за подобряване на услугите. [Гети Имиджис]
						
						Македония и Швейцария подписаха във вторник (10 ноември) споразумение за редовен въздушен транспорт между двете страни. Споразумението трябва да насърчи съответните фирми от сектора на въздушния транспорт да предложат новаторски и конкурентни ценови решения и да гарантира по-безопасен транспорт. Документът заменя споразумение, подписано през 1996 г. 
						*** 
						Китайският производител на трактори и селскостопанска техника „ИТО Груп” и „Агровойводина Механизация” започват производство на машини в Нови Сад в началото на 2010 г. Съобщението беше направено в сряда (11 ноември) от Бранислав Бугарски, директор на фонда за насърчаване на инвестициите във Войводина (VIP). Договорът за производство на трактори ще бъде подписан по-късно този месец. 
						*** 
						Премиерът на Федерация Босна и Херцеговина(ФБиХ) Мустафа Муезинович и премиерът на Република Сръбска Милорад Додик договориха на 6 ноември пакет от мерки за деблокиране на работата на националния оператор на електропреносната мрежа „Електропренос”. В началото на 2008 г. между РС и ФБиХ възникна спор за правилата на управление във фирмата и за нейната организация. 
						*** 
						
						Албания е регистрирала най-голям ръст на преките чуждестранни инвестиции (ПЧИ) за последните три години, стана ясно от оповестено в неделя (8 ноември) проучване на централната банка на Албания. ПЧИ в повечето от останалите страни в региона намаляват. Според доклада основните причини за увеличението им в Албания са процесът на приватизация на ключови държавни компании, отварянето на телекомуникационния пазар за конкурентни фирми и разширяването на банковия сектор. 
						*** 
						Директорът на Косовските митници Наим Хуруглица и неговият колега от Франция Жером Фурнел подписаха в сряда (11 ноември) в Париж споразумение за сътрудничество, което обхваща обмена на информация и опит. Споразумението ще улесни търговията между двете страни. Преговорите с 18 други страни продължават. 
						*** 
						Върховният административен съд на Турция отмени във вторник (10 ноември) търг за изграждането на първата в страната ядрена електроцентрала. Търгът беше спечелен през 2008 г. от консорциум начело с руския гигант "Атомстройекспорт", който бе единственият кандидат, допуснат до последния етап на търга.

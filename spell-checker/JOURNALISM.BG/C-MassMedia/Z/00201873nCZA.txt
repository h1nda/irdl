България и Румъния критикуват заплануваното вето върху кандидатурите им за Шенген
					19/09/2011
					Холандското правителство обяви в петък, че ще блокира всяко решение за приемането на България и Румъния в шенгенската зона на срещата на министрите на правосъдието и вътрешните работи от ЕС тази седмица. 
					(АКТмедия - 19/09/11; Найн О'клок, София Ехо, Dnevnik.bg, Медиапул, Информационна агенция ФОКУС, Стандарт - 18/09/11; Агенция София нюз, Expatica.com, Dnevnik.bg, Медиапул, АФП - 17/09/11; DutchNews.nl, Ромения Бизнес Инсайдър, EurActiv, Евронюз, Агенция София нюз, Информационна агенция ФОКУС - 16/09/11)
 
					 
						
Холандия ще блокира присъединяването на България Румъния в шенгенската зона. [Ройтерс]
						България предупреди през почивните дни, че може да оттегли подкрепата си за промените в Шенгенското споразумение, ако кандидатурата й за членство в безвизовата европейска зона бъде блокирана по време на срещата на министрите на правосъдието и вътрешните работи от ЕС в четвъртък (22 септември). 
						Ако бъде постигнато "разумно решение..., което е в интерес на всички в Европа и особено в интерес на българските граждани", София ще подкрепи текущите усилия за реформа, каза в събота българският външен министър Николай Младенов. 
						"Ако обаче такова решение не бъде взето, ще трябва внимателно да обмислим цялостната си политика от сега нататък по отношение на подкрепата, която даваме за реформата на европейското законодателство относно Шенген. Защото правилата в крайна сметка се пишат, за да се спазват," подчерта той. 
						България и Румъния първоначално трябваше да се присъединят към свободната за пътуване европейска зона през март 2011 г. 
						Франция и Германия обаче призоваха през декември миналата година Европейската комисия (ЕК) да задържи решението за тяхното приемане с довода, че двете най-нови членки на ЕС не са готови. 
						Макар че присъединяването към шенгенската зона зависи от изпълнението на пакет от технически критерии, основният аргумент на Париж и Берлин бе, че балканската двойка не е успяла да покаже осезаем напредък в борбата срещу корупцията и организираната престъпност. 
						Докато и ЕК, и Европейският парламент потвърдиха, че България и Румъния вече са изпълнили изискванията за членство, други страни от ЕС изразяват възражения срещу приемането им, което трябва да се одобри от всичките 27 членки на Съюза. 
						Предупреждението на Младенов дойде след решението на холандското правителство в петък да блокира присъединяването на двете балкански държави към Шенген по време на предстоящата среща на министрите на правосъдието и вътрешните работи от ЕС тази седмица в Брюксел заради недостатъчните им усилия в борбата срещу корупцията. 
						"Кабинетът взе решение, че ние все още сме против присъединяването на Румъния и България," каза за АФП Илейн де Бур, говорител на холандското министерство на имиграцията. Холандия, чийто министър на имиграцията Херд Лиърс зави през юни, че страната му се противопоставя на вземането на каквото и да било решение преди 2012 г., няма да одобри дори тяхното частично присъединяване, каза тя. 
						Според репортажи в холандските медии Финландия също подкрепя позицията на тяхната страна. Други западноевропейски страни, изразили възражения срещу кандидатурите за Шенген на София и Букурещ, са също Дания и Швеция. 
						Румънският външен министър Теодор Баконски също разкритикува решението на холандското правителство, отдавайки го на натиск от антиимиграционната "Партия за свобода" в страната, чиято подкрепа е решаваща за оцеляването на кабинета. 
						"За съжаление това е ново доказателство, че правилата на ЕС се нарушават въз основа на строго вътрешнополитически калкулации," е казал Баконски, цитиран от румънския всекидневник, излизащ на английски език, "Найн О'клок".
						Букурещ, каза той, ще продължи да работи с всички европейски партньори за постигане на "благоприятен вот за шенгенското разширяване". 
						"Не става дума за това дали Румъния ще стане член на Шенген, а кога ще можем да премахнем вътрешните гранични проверки," отбеляза Баконски. 
						Комисарят по вътрешните работи на ЕС Сесилия Малстрьом в петък също изрази надежда, че ще се намери решение. Полша, която понастоящем заема ротационното шестмесечно председателство на ЕС, полага "огромни усилия" за постигането на компромис на срещата в четвъртък, каза тя. 
						"Разбира се, ние подкрепяме тези усилия и сме заявили, че Румъния и България са готови за присъединяване от техническа гледна точка", подчерта Малстрьом.

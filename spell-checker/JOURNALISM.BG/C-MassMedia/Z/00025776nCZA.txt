Недвижими имоти в Македония вече могат да се продават и на чужди граждани 
					13/03/2008
					Нови изменения в закона за собствеността, даващи възможност на чужденци да закупуват недвижими имоти в Македония, се очаква да привлекат чужди инвестиции, но само граждани на страните от ЕС и Организацията за икономическо сътрудничество и развитие (ОИСР) ще имат това право. 
					От Марина Стояновска за Southeast European Times от Скопие -- 13/03/08
 
					 
						
Имоти в Македония вече могат да се продават и на чужди граждани. [Гети Имиджис]
						Поради изменения в закона за собствеността чужди граждани и юридически лица ще могат да закупуват недвижими имоти и земя в Македония, съгласно неотдавнашно решение на правителството. 
						"Измененията в закона за собствеността ще дадат на чужденците същите права като на местните юридически и физически лица при закупуването на недвижими имоти в Македония. Тази либерализация на пазара на недвижими имоти ще привлече чужди инвестиции и ще раздвижи пазара на имоти,” каза вицепремиерът Зоран Ставревски. 
						Измененията обхващат само гражданите на страните от ЕС и ОИСР, докато за останалите държави ще важи принципът на реципрочност. Ставревски каза, че министерството на правосъдието трябва да изготви списък на страните, в които на македонски граждани се позволява да закупуват имоти и земя, така че и Македония да им предостави съответните права. 
						Ставревски обяснява, че в тази фаза на измененията на чуждите граждани няма да се позволява да закупуват земеделски земи поради нуждите на държавата. „Либерализацията на земеделските земи ще започне, след като Македония стане член на ЕС." 
						Някои агенти за недвижими имоти към Стопанската камара на Македония очакват, че либерализацията на пазара на недвижими имоти ще привлече много туристи, тъй като чуждестранните граждани се интересуват от закупуване на земя и сгради най-вече в близост до езерата и в планините. В България и в Черна гора например цените на квадратен метър за недвижимите имоти се увеличиха драстично веднага след либерализацията. 
						"Цените на недвижимите имоти се определят от пазара. Имахме чужди инвестиции в строежа на жилищни сгради, така че цените на квадратен метър се повишиха съвсем малко,” казва Лиляна Ковачева, председател на агенциите за недвижими имоти към Стопанската камара. 
						Цените на квадратен метър за нов апартамент в Македония варират от 1 000 до 1 500 евро, а за старите сгради те се движат между 650 и 850 евро. 
						Според Ковачева спадът в жилищното строителство не се дължи на затворения пазар, който още не е либерализиран, а на няколко скандала, свързани със строежи на жилищни сгради, в които хиляди граждани бяха измамени.

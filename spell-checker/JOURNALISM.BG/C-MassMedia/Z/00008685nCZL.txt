Напредък в разговорите между Гърция и Турция по кипърския проблем
14/10/2003
Турция и Гърция са се споразумели по базата, върху която следва да се намери решение на кипърския спор, което се очаква да бъде постигнато до декември 2004 година.
От Джордж Анагностопулос за Southeast European Times Атина - 14/10/03
 
 
Според широк диапазон от международни представители кипърският проблем ще бъде решен в рамките на следващите 15 месеца.
Гръцкият външен министър Георгиос Папандреу, турският външен министър Абдула Гюл, държавният секретар на САЩ Колин Пауъл, специалният координатор на Държавния департамент по Кипър Томас Уестън, както и специалният пратеник на ООН за Кипър Алваро де Сото са постигнали съгласие, че планът на Генералния секретар на ООН Кофи Анан следва да бъде основата за разрешаване на десетилетния проблем.
Първият важен крайъгълен камък ще бъде поставен на 14 декември. Тогава кипърските турци ще проведат избори, когато се очаква властта да премине в ръцете на сегашната опозиция, която подкрепя плана на Анан. Това е може би най-добрата надежда за бъдещето на предложението, тъй като малцина вярват, че споразумение ще бъде постигнато, докато многогодишният лидер на кипърските турци Рауф Денкташ е на власт.
Според анализатори провалът на мирния процес по-рано тази година е убедил Анан, че Денкташ твърдо се противопоставя срещу намирането на решение.
Спечелването на изборите обаче няма да бъде достатъчно, ако тази победа е с малък резултат. Опозицията се нуждае от силен мандат, за да даде тласък на плана и започне преговори.
Следващият важен етап е през май следващата година, когато Кипър официално ще се превърне в част от ЕС. Съобщава се, че САЩ имат намерение да упражнят натиск за постигане на решение през първите три месеца на следващата година, така че целият Кипър да стане територия на ЕС.
В противен случай ще възникнат няколко практически проблема. Например, слабо контролираната Зелена линия ще се превърне в граница на ЕС, а оттам в "задна врата" за контрабанден внос на оръжие, наркотици, хора и необмитени стоки.
Последният етап е през декември 2004 година. Към този момент ЕС ще трябва да оцени кандидатурата на Турция за членство в ЕС и да реши дали да започне преговори за интеграция с Турция. Неспособността да се намери решение на кипърския спор сериозно ще възпрепятства шансовете на Турция за присъединяване.
В този контекст съвместното заявление на Гюл и Папандреу в Ню Йорк, съгласно което те ще намерят решение до края на 2004 година, придобива ново значение.
С цел ускоряване на процеса Пауъл е поискал от Папандреу изтеглянето на Гръцките въоръжени сили на Кипър от острова като жест на добра воля и е поел ангажимент да призове и Гюл към подобен жест.

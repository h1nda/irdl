Опорочена продажба на телеком разтърси Черна гора години по-късно
					16/01/2012
					Черногорската държавна прокуратура е под светлината на прожекторите след избухналия корупционен скандал във връзка с приватизацията на държавния телеком.
					От Дражен Ремикович за Southeast European Times от Подгорица -- 16/01/12
 
					 
						
"Дойче Телеком" и "Магяр Телеком" бяха подложени на проверки за действия отпреди близо седем години. [Ройтерс] 
						Като председател на парламентарната комисия за мониторинг на приватизационния процес депутатът Андрия Мандич е поел водеща роля в установяването на това, какво точно се е случило през март 2005 г., когато Черна гора продаде държавния си телеком. Той е запланувал да изслуша държавни служители на заседанието на комисията в петък (20 януари). 
						Той търси също информация и помощ от няколко чуждестранни посланици, защото пипалата на продажбата достигат до Унгария, Германия, а в крайна сметка и до САЩ. 
						И, както се оказва, сделката е била нечиста. 
						Поставяйки черногорската прокуратура в крайно неловко положение, на 29 декември две чужди компании - "Дойче Телеком" и "Магяр Телеком" - постигнаха споразумение с американската Комисия за ценни книжа и борси (КЦБ), приемайки да заплатят 95 млн. щатски долара за сваляне на обвиненията, че са нарушили правилата в сделките си не само в Черна гора, но също и в Македония. 
						"Магяр" е най-големият телекомуникационен доставчик в Унгария, а "Дойче Телеком" е неговата фирма майка. 
						КЦБ се намеси, тъй като ценните книжа на "Магяр" се търгуват публично в САЩ. Ето защо компанията трябва да съблюдава американските закони и в частност Закона за чуждестранните корупционни практики. 
						Следователи от САЩ заявиха, че изпълнителните директори на "Магяр" са подкупили членове на черногорското правителство, за да елиминират конкурентите си и да улеснят придобиването на телекома при благоприятни условия, на цена от 140,5 млн. евро. 
						Според КЦБ унгарската компания е заплатила около 9 млн. щатски долара чрез фалшиви договори с цел да подкупи "най-малко двама държавни служители", както и Ана Коларевич, адвокат, чийто брат е Мило Джуканович, черногорски премиер по онова време. 
						Както Олег Обрадович, бивш председател на борда на телекома, така и Милан Перович, бивш негов главен директор, отричат да са приемали подкупи. Коларевич отрича да има нещо общо с обвинението. 
						Желко Бурич, председател на Профсъюза на работниците от черногорския телеком, каза за SETimes, че следователите от САЩ са потвърдили онова, което работниците твърдят от години: че черногорските власти са си затворили очите за нередностите. След приватизацията според Бурич работниците са завели 37 жалби за предполагаеми нарушения на техните права, но Инспекцията по труда е отговорила само на една от тях. 
						"Те ни продадоха без никакви права и ни оставиха на благоволението на новия собственик. Нещо трябва да се промени след тази афера. Ако договорът е бил подписан при криминални обстоятелства, тогава този договор трябва да бъде обявен за недействителен," подчерта Бурич. 
						Той добави, че над 1 000 работници са били уволнени след приватизацията през март 2005 г., като на работа са останали около 750 служители. 
						Мандич е директен в критиката си на широко разпространените провали. "Работата на местната съдебна власт е катастрофална и е под въпрос дали в Черна гора [ще бъдат повдигнати някакви обвинения]. Никой от управляващата структура не е казал нищо след изплуването на този скандал," каза той за SETimes. 
						Той добави, че аферата с телекома е само най-пресният пример за корупция в Черна гора и че почти всяко държавно предприятие е било продадено при съмнителни обстоятелства. 
						Политическият анализатор Дритан Абазович, член на НПО "Форум 2010", казва, че обществеността трябва да упражни силен натиск за разделяне на политиката от държавните институции, като се имат предвид здравите връзки между служителите в двете сфери. 
						"Достатъчно е да си спомним нашите власти, които през цялото това време ни уверяваха, че приватизацията на телекома е пример за успех. Сега виждаме какъв успех е бил това. Всички скандали повишават съзнанието за необходимостта от промяна в черногорското общество, но все още този процес е много бавен," каза Абазович за SETimes. 
						Журналистът от Подгорица Марко Милачич каза за SETimes, че не е изненадващо, че сестрата на Джуканович е била замесена в този случай. Той казва, че тя е участвала като адвокат и посредник в многобройни приватизации, които са ощетили държавата. 
						Според него "най-интересната част в цялата история" е важната роля, изиграна от САЩ, включително с публично оповестеното споразумение в края на миналия месец. "Това води до сериозни съмнения и показва... вероятно, че Вашингтон започва да обръща гръб на... Джуканович." 
						Ръководството на Демократичната партия на социалистите на Джуканович не даде коментар по случая.

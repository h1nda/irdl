Полицейска акция разобличава корупцията в сръбската съдебна система
					27/09/2005
					Арестите на съдия от сръбския върховен съд и на заместник специалния прокурор на републиката по организираната престъпност се разглеждат като значителна стъпка в борбата срещу корупцията в институциите.
					От Игор Йованович за Southeast European Times от Белград – 27/09/05
 
					 
						
"Нашата главна цел е да предаваме на правосъдието всички, които смятат, че длъжността или парите им ги правят недосегаеми от закона, каза сръбският вътрешен министър Драган Йочич. [AФП]
						На 15 септември полицията арестува съдията от сръбския върховен съд Любомир Вучкович и заместник специалния прокурор по организираната престъпност Милан Радованович по обвинения съответно в приемане на подкупи и разкриване на официални тайни. На двамата бе наложена мярка задържане под стража за 30 дни, след като сръбският парламент отмени имунитета им на спешно свикано извънредно заседание на 17 септември. 
						Вучкович е обвинен в приемане на подкупи в замяна за съгласие за освобождаване от затвора на членове на т. нар. "Крушевацка престъпна група". Предполага се, че той е възнамерявал да приеме апелативна жалба от адвоката на групата, след което присъдата срещу тях е трябвало да бъде анулирана, а групата -- освободена. 
						Престъпната група бе осъдена в съд от първа инстанция през ноември 2004 г. Лидерът на групата Зоран Йотич получи 12-годишна присъда, която в момента излежава в белградския централен затвор. 
						Сръбската полиция заяви, че Йотич се е свързал с Вучкович чрез посредници и му е обещал пари срещу свободата си. Сумата, според съобщения в белградските медии, може да е достигнала до 400 000 евро. Смята се, че Вучкович е предложил част от тази сума на други двама съдии от върховния съд, за да си осигури подкрепата им за своите решения. Засега обаче Вучкович е единственият арестуван съдия. 
						Полицията е разкрила заговора след подслушване на телефонните разговори на Йотич от затвора. Освен съдията и прокурора са били задържани още трима души, заподозрени в участие в схемата. 
						Сръбският вътрешен министър Драган Йочич даде висока оценка на полицейските служители, взели участие в акцията. "Специално искам да подчертая, че нашата главна цел е да предаваме на правосъдието всички, които смятат, че длъжността или парите им ги правят недосегаеми от закона," каза Йочич на 16 септември. 
						Сръбският министър на правосъдието Зоран Стойкович каза, че арестуването на съдията и заместник специалния прокурор "ще заздрави държавните ведомства, тъй като правителството е поело задължението за изкореняване на корупцията."

Прищина оспорва ниските резултати от преброяването
					07/06/2012
					Преброяването на населението през април 2011 г. показа, че в Прищина има по-малко жители, отколкото се е смятало преди, което може доста да намали финансирането, което тя получава. 
					От Мухамет Брайшори за Southeast European Times от Прищина -- 06/07/12
 
					 
						
От общината заявиха, че Прищина има близо 500 000 жители. [Ройтерс]
						Драстичното несъответствие за населението на Прищина - официалният брой на жителите е по-малко от 200 000 души, а не 500 000 - предизвика критики от страна на властите и гражданите. 
						Кметът на Прищина Иса Мустафа, лидер на главната опозиционна партия в Косово, Демократичната лига на Косово (ДЛК), поставя под съмнение официалните данни от преброяването. 
						Преброяването показва, че населението на Прищина е 198 214 души. Заместник-кметът Авдула Хоти обаче заяви за SETimes, че броят е може би повече от два пъти по-голям, между 450 000 и 500 000 души. 
						"Източникът на данните се основава на броя на потребителите на обществени услуги, като вода и електричество, и на количеството отпадъци, произвеждани в Прищина. Чрез използването на някои международни стандарти за количеството употребявана вода и електричество на глава от населението и количеството отпадъци, произвеждани в Прищина, имайки предвид нивото на икономическото развитие и средния доход в Косово, както и недостига на вода и енергия, изглежда, че Прищина има между 450 000 и 500 000 жители", заяви Хоти. 
						Той заяви, че други данни подкрепят това твърдение, като например 900 000 годишни посещения в семейни медицински центрове в Прищина и 55 000 ученици в основните и средните училища. 
						"Около 70 000 ученици използват обществени услуги в Прищина за седмица и около 25 000 работници в държавни институции живеят в Прищина", заяви Хоти. 
						Една от причините за ниския брой, добави той, е че хората, живеещи в Прищина, не са регистрирани в гражданския регистър като жители, въпреки че използват обществените блага в столицата. 
						Въпреки че проблемът престои да бъде разгледан, Хоти заяви, че процесът трябва да бъде променен. 
						"Ще предоставим нашите изчисления за броя на хората в Прищина на финансовото министерство. Отговорност на Службата по статистика и правителството е да решат доколко достоверни са данните от преброяването. Смятам, че рано или късно процесът по преброяване трябва да бъде променен", заяви Хоти за SETimes. 
						Шчипе Косуми, научен сътрудник в косовското Дружество за социални изследвания, каза за SETimes, че преброяването трябва да бъде по-добре организирано, за да се избягнат подобни спорове. 
						"Правителството трябва да изясни кои хора се смятат за жители. Тези, които са се преместили в други градове, трябва да променят адресната си регистрация, но както показва случаят с Прищина, това не се случва, така че броят на населението в останалите градове също трябва да бъде поставен под въпрос." 
						Хоти заяви, че средствата, разпределени от бюджета, са на основа на броя на жителите и това ще повлияе негативно върху способността на общината да предлага обществени услуги. 
						"Ако правителството използва броя на адресните регистрации на населението, за да разпределя основните субсидии, ще бъдем принудени да приложим механизми, които да накарат хората да се регистрират в Прищина, ако искат да получават и използват обществени услуги, предоставяни от общината, като образование и здравеопазване", заяви Хоти. 
						Косуми каза, че правителството трябва да реши този проблем с общината. 
						"Страхувам се, че политическата надпревара ще създаде проблеми на гражданите на Прищина. Може би един отделен процес, където хората да бъдат накарани да регистрират местожителството си, ще реши проблема, но за това се иска политическа воля", каза Косуми. 
						Министерството на държавната администрация и службата по статистика отказаха да коментират ситуацията. 
						Междувременно някои граждани остават в неведение. 
						Байрам Имери се е преместил от Призрен в Прищина през 2004 г., но каза за SETimes, че никога не се е регистрирал. "Никога не са ме карали да го правя, смених си адреса заради сметките, но никъде другаде", каза Имери. 
						Куйтим Хоти, който няма роднинска връзка със заместник-кмета, каза за SETimes, че е очевидно, че Прищина има повече жители. 
						"Трябва само да видите броя на сградите около града, за да осъзнаете, че има повече хора", каза Хоти. 
					
				
			
					 
					
 
 

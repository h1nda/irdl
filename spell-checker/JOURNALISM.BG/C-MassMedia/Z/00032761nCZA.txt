Масово полицейско присъствие предотврати нов декемврийски бунт
					17/12/2009
					Повишените мерки за сигурност в Атина обуздаха сравнително ефикасно демонстрантите, независимо от протестите на левицата.
					От Хари Цанис за Southeast European Times от Атина -- 17/12/09
 
					 
						
Полицията за борба с безредиците задържа протестиращ по време на бурна демонстрация в Атина. [Гети Имиджис]
						Гръцкото правителство повиши този месец мерките за сигурност в цялата страна на фона на опасенията от избухване на масови безредици по случай първата годишнина от полицейската стрелба, при която загина един младеж. 
						"Някои подготвяха нова "кристална нощ", каза в началото на месеца министърът на гражданската защита, Михалис Хрисохоидис, визирайки печално известния погром над евреите от нацистите през 1938 г. 
						Въпреки повишените мерки за сигурност, продължилите три дни сблъсъци с полицията за борба с безредиците оставиха разрушени витрини на магазини, доведоха до 140 ареста, временното задържане на около 1 000 души за проверка на самоличността, 30 ранени полицейски служители и десетина ранени демонстранти. 
						Макар че бяха бурни, безредиците не бяха крайни като миналата година, когато смъртоносното прострелване на 15-годишния Алексис Григоропулос предизвика безпрецедентни бунтове, довели до унищожаване на собственост на стойност над 1 милиард евро. 
						Този път присъствието на близо 12 000 полицаи за борба с безредиците в центъра на Атина бе решаващ фактор. Полицията имаше заповед от новото правителство на ПАСОК за предприемане на действия и "активна позиция" за потушаване на безредиците. Тези указания, въпреки че правителството и полицията отрекоха да ги е имало, доведоха до мерки с цел залавяне на смутители на реда. 
						Призивите за мирни протести от буквално всички партии и от майката на Григоропулос - Джина Цаликян - в памет на сина й също се чуха по улиците. Младежите, симпатизиращи на партии и профсъюзните групи, бяха видимо по-бдителни за запазване на спокойствието сред демонстрантите и неподдаването им на "антидържавните" и самозвани анархистични групи, които причиниха по-голямата част от разрушенията миналата година. 
						Избягването на повторение на декемврийските бунтове бе успех за избраното неотдавна правителство на Георгиос Папандреу в период, когато ЕС и финансовите пазари са дълбоко обезпокоени от измерващия се в двуцифрено число бюджетен дефицит на Гърция и раздуващия се обществен дълг като истинска заплаха за стабилността на еврозоната. 
						Заповедта за решителни мерки от твърдолинейния Хрисохоидис предизвика одобрение от партиите вдясно от управляващата ПАСОК и вой от лявото пространство. 
						 Един партиен лидер от левицата стигна дотам да нарече действията на полицията paidomazoma (похищение на деца). 
						"Ние знаем много добре какво плаши двупартийните правителства [в Гърция] и то е не друго, а миналогодишният декемврийски бунт и масовото ново народно движение, което се разраства и така блокира напредването на неолиберализма," каза Алексис Ципрас, младият лидер на малката Коалиция на радикалната левица (СИРИЗА), критикувайки правителството.

Ердоган не е готов още да представи състава на кабинета
14/03/2003
 
АНКАРА, Турция -- Номинираният за премиер Реджеп Тайип Ердоган няма да представи новия кабинет в петък (14 март), съобщи местна телевизия. Медията се позовава на думите на Ердоган, че още не е завършил списъка с кандидатурите за министри. САЩ и обезпокоени инвеститори настояват за бързо сформиране на новия кабинет, за да може парламентът да гласува отново резолюцията по искането на САЩ за разполагане на военни части на турска територия. Ердоган беше обявил, че вероятно ще представи на президента състава на своя кабинет в петък.
Междувременно, в четвъртък парламентът реши да проведе извънредна сесия през уикенда, за да обсъди платформата на новото правителство. Все още не е ясно дали законодателите ще приемат решението на правителството за разполагане на американски военни части. Ердоган подкрепя това решение, но депутатите от неговата Партия на справедливостта и развитието заявиха, че предпочитат да действат едва след приемането на резолюцията за Ирак от Съвета за сигурност на ООН.
В други новини, турският конституционен съд забрани най-популярната в страната кюрдска партия, обвинявайки я във връзки с екстремисти. Съдът наложи също така забрана за участие в политиката на 46 члена от ръководството на Народнодемократическата партия. Забраната е за срок от пет години. (Ройтерс - 14/03/03; СиЕнЕн, АП, АФП, Ройтерс - 13/03/03)

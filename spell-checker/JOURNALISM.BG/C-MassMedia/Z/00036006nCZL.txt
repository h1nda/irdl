ЮЛЕКС и КФОР осъдиха насилието в Митровица 
					13/09/2010
					 
						ПРИЩИНА, Косово -- ЮЛЕКС остро осъди сблъсъците през уикенда между албанци и сърби в разделения град Митровица само дни след като ООН призова за диалог между Прищина и Белград. Няколко души, включително полицай на ЮЛЕКС, бяха ранени по време на размириците. „Тези актове на безсмислено хулиганство нямат място в никое демократично общество и трябва да бъдат осъдени от всички”, заяви в неделя (12 септември) ръководителят на ЮЛЕКС Ив дьо Кермабон. Завръщайки се от сесията на Общото събрание на ООН, министър-председателят Хашим Тачи настоя, че инцидентът в събота вечерта в Митровица не заплашва създаването на многоетническо общество в Косово. Командващият на КФОР Ерхард Бюлер каза по време на визита в Митровица, че водените от НАТО войски няма да толерират насилието в Северно Косово и ще гарантират безопасна обстановка за всички. 
						Политиците в Белград също осъдиха инцидента, предизвикан от албанци, които са празнували загубата на националния баскетболен отбор на Сърбия на полуфинала срещу Турция на Световния баскетболен шампионат за 2010 г. в Истанбул. Министърът за Косово Горан Богданович каза, че инцидентът е доказал необходимостта от диалог между сърбите и албанците. (Зери, Експрес - 13/09/10; РТК, Кохавижън, Телеграфи, Арта ТВ - 12/09/10)

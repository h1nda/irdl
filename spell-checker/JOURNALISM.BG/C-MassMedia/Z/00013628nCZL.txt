Бивш турски премиер е изправен на съд
					17/02/2005
					 
						АНКАРА, Турция -- Бившият премиер Месут Йълмаз застана пред съда в сряда (16 февруари), за да отговаря по обвинения в резултат на банков скандал. Той и бившият икономически министър Гюнеш Танер са обвинени, че предварително са определили победителя в търга за "Тюркбанк" и са прибягнали до услугите на мафиотски бос за сплашване на нежеланите кандидати. Искането на защитата за отхвърляне на обвиненията на процедурни основания не беше прието. 
						Също в сряда управляващата Партия на справедливостта и развитието оповести, че е приела оставката на министъра на туризма и културата Еркан Мумджу и е назначила образователния министър Хюсеин Челик за негов временен заместник. Вицепремиерът Али Шахин обаче отрече да има сериозен разрив между Мумджу и останалите членове на кабинета.
						Други новини: Турската асоциация за човешки права поиска от властите да разследват т. нар. от тях прекомерна сила, изпозлвана от полицията срещу кюрдски демонстранти във вторник. Полицията употреби сълзотворен газ и физическа сила, за да разпръсне протестиращите активисти, които искаха освобождаването на намиращия се в затвора терорист Абдула Йоджалан. Един човек загина. (AП - 17/02/05; AФП, Ройтерс, НТВ - 16/02/05)

Прокурорът на Хагския трибунал Брамерц ще посети Хърватия
					21/05/2009
					 
						ЗАГРЕБ, Хърватия -- Главният прокурор на Трибунала на ООН за военни престъпления възнамерява да замине на тридневна визита в Хърватия в понеделник (25 май), съобщи в сряда говорителката на Хага Олга Кавран. Това ще бъде последната от неговите планирани визити в Западните Балкани, преди да представи своя двугодишен доклад за сътрудничеството по въпросите на военните престъпления пред Съвета за сигурност на ООН през юни. В Хърватия Брамерц ще обсъди постигнатия напредък и ще присъства на регионална конференция за военните престъпления, която ще се проведе в Бриони. 
						Междувременно ръководителят на сръбския Националния съвет за сътрудничество с Трибунала в Хага, Расим Ляич, каза в четвъртък, че последният доклад на Брамерц за сътрудничеството на Белград не се различава от предишния. Ляич каза пред всекидневника "Блиц", че докладът признава увеличаването на усилията за издирване на оставащите бегълци Ратко Младич и Горан Хаджич, но в него все още се твърди, че те се укриват на сръбска територия, което, каза Ляич, не е потвърдено. (ХИНА, Весник, БТА, Уебсайт на МТБЮ, Блиц, Танюг, Б92, Глас Сърбие - 20/05/09)

Осъществяването на стратегията на ЕС за река Дунав отбелязва напредък
					25/06/2012
					Стратегия на ЕС, целяща подобряване на качеството на живота на хората, които живеят по крайбрежието на река Дунав, отбелязва напредък, въпреки кризата в еврозоната. 
					От Светла Димитрова за Southeast European Times в София - 25/06/12
 
					 
						
За периода 2007-2013 г., финансирането от кохезионните фондове от ЕС ще възлезе на около 100 милиарда евро за Дунавския регион. [Ройтерс]
						Финансовата криза в еврозоната се задълбочи, откакто министрите от ЕС одобриха предложението на Европейската комисия (ЕК) за стратегия за Дунавския регион преди повече от една година. 
						Стратегията, която бе одобрена през април 2011 г., цели да ускори икономическото развитие и да подобри условията в околната среда в 14 страни, включително страните членки на ЕС Австрия, България, Чешката република, Германия, Унгария, Румъния, Словакия и Словения - както и страни, които не са членки на ЕС като Босна и Херцеговина (БиХ), Хърватия, Молдова, Черна гора, Сърбия и Украйна. 
						Макар че продължаващата криза в еврозоната не е повлияла пряко върху процеса според официални представители на ЕС, тя очерта значението на някои ключови еементи, особено такива, които засягат конкурентоспособността на предприятията, пазара на труда и иновациите. 
						Един от четирите основни стълбове на стратегията се съсредоточава върху подобряване на мобилността, стимулиране на стабилната енергетика и прокламиране на културата и туризма. 
						Останалите три целят защита на околната среда, постигане на благоденствие и укрепване на региона. 
						Стратегията бе придружена от екшън план с 11 специфични приоритетни области. 
						След приемането на стратегията, във всяка област бяха определени целите и бяха определени или се обмислят множество конкретни проекти. 
						Миодраг Поледица, началник на отдел в Министерството за инфраструктурата и енергетиката на Сърбия каза за SETimes, че целите в неговата област са насочени към подобряване на железопътната, пътната и въздушната мобилност и интермобилност. 
						Те включват създаване на мултимодални терминали на пристанищата на река Дунав и на сухите пристанища, за да се свържат водните пътища във вътрешността с железопътния и пътния транспорт до 2020 г. и да се подобри времето за пътуване за конкурентните железопътни пътнически връзки между големите градове. 
						Освен това през следващите пет години ще бъдат създадени четири коридори за железопътен товарен превоз, които ще пресичат Дунавския регион. Може да бъде включен и нов коридор, свързващ ЕС с железопътни системи на държави, които не са членки на ЕС. Постигнат е също и напредък по отношение на водните пътища във вътрешността, включително и пилотен проект за новаторски корабен дизайн и пътни карти за плавателната годност на реките, включително и на река Сава. 
						Драгица Караич, началник отдел в Министерството на икономиката, труда и предприемачеството на Хърватия, е координатор на приоритетна област за подкрепа на конкурентоспособността на предприятията. 
						
През м. февруари, река Дунав замръзна, а след размръзването й бяха наводени части от Белград. [Ройтерс]
						Инициативата на Югоизточноевропейския център за обучение в предприемачество е важен проект, "който цели да стимулира конкурентоспособността ... и икономическото развитие" на региона, каза тя за SETimes. 
						В рамките на тази инициатива бе създаден инструмент за включването на предприемачеството като тема в учебната програма. Сега тя е включена в учебните програми на 32 училища и 16 факултета в осем страни - Албания, БиХ, Хърватия, Косово, Македония, Черна гора, Сърбия и Турция. Предприети са и конкретни действия в областта на технологическия трансфер и професионалното обучение. 
						Друг проблем са рисковете за околната среда, които представляват ключово предизвикателство за Дунавския регион, като сред тях наводненията са "най-скъпоструващи", смята Кристалина Георгиева, еврокомисар по международно сътрудничество, хуманитарна помощ и реакция при кризи. 
						"Природните бедствия са стрували на Европа 150 милиарда евро през последните десет години," каза тя за SETimes миналия месец. "Наводненията представляват 52% от щетите, причинени от природните бедствия" през този период. 
						"Рискът от наводнения от река Дунав" е специфичен проект в тази област. Петер Бакони от Изследователския институт за защита на околната среда и управление на водите на Унгария, е координатор на приоритетната програма в тази област, която се съсродоточава върху управление на рисковете за околната среда. Отбелязвайки, че проектът "вече е финансиран, вече се осъществява и наближава успешния си край", Бакони каза за SETimes, че други рискове за околната среда са сушата и недостигът на вода. 
						България, която заедно с Германия координира работата в приоритетната област за справяне с проблемите на сигурността и организираната престъпност, бе домакин на форум през м. април за управлението на границите и осигуряване на документи за пътуване в Дунавския регион. 
						През м. май България съобщи за началото на нов проект, целящ укрепване на трансграничното сътрудничество за предотвратяване и борба с корупцията в Дунавския регион и Западните Балкани. Инициативата се съсредоточава върху конфликти на интереси, конфискуване на активи от криминална дейност и прекъсване на връзките между организираната престъпност и корупцията. 
						Същевременно България и Румъния носят обща отговорност за осъществяване на програми, свързани с прокламирането на културата, туризма и контактите между хората. По-рано тази година двете съседни страни, заедно с Хърватия и Сърбия, подписаха меморандум за осъществяване на проекта "По стъпките на римските императори", целящ да привлече туристи в четирите страни. Друга цел е да се създаде търговска марка "Дунав" за целия регион. 
						Работата върху Дунавския проект ще помогне на страните, които се надяват да се присъединят към ЕС, да се подготвят за бъдещо членство в блока. Поледица каза, че участието на Сърбия "потвърждава стратегическата й ангажираност" към членството и добави, че "активното [участие в програмата] … може да помогне на Сърбия по отношение на процеса на интеграция в ЕС." 
					
				
			
					 
					
 
 

Сред задържаните за убийствата в Македония има екстремисти
					02/05/2012
					Полицията започна операция за издирване на организаторите на убийствата миналия месец на петимата македонци, но някои анализатори предупреждават, че трябва да се действа внимателно.
					От Мишко Талески за Southeast European Times в Скопие - 02/05/12
 
					 
						
Заподозрените за убийствата миналия месец бяха прехвърлени рано в сряда (2 май) в Наказателния съд в Скопие. [Томислав Георгиев/SETimes]
						Македонската полиция арестува 20 души в понеделник (1 май) по обвинения в участие в убийствата на пет души близо до Скопие миналия месец. Масовото убийство предизвика протести в столицата и гняв в целия регион. 
						Сред жертвите са четирима мъже на възраст от 18 до 20 години и един 45-годишен мъж, за когото полицията твърди, че е бил свидетел на убийствата и който е бил убит, докато се е опитвал да избяга. Мъжете бяха убити на 12 април при Железарското езеро близо до Скопие. 
						Полицията твърди, че сред арестуваните има радикални ислямисти, които са се били срещу войските на НАТО в Афганистан и Пакистан. 
						"Главният мотив най-вероятно е създаването на чувство на страх сред обществото. Не изключваме и вероятността от радикални действия на отделни лица или групи, тъй като Македония е сред страните, които са потенциална мишена за радикалните ислямисти", каза за SETimes министърът на вътрешните работи Гордана Янкуловска. 
						Повече от 800 служители на министерството участваха в операцията, която бе проведена в Арачиново, Чаир, Шуто оризари и Ченто - квартали на Скопие с предимно албанско население. Полицията претърси 26 сгради, конфискувайки оръжие и литература, илюстрираща идеологията на заподозрените. 
						Видеоматериал на полицаи, които са претърсили сградите, показва снимки на заподозрените и други с вещи на Националната/Армия за освобождение на Косово на фона на албанското знаме. 
						Македонски служители на сигурността твърдят, че сега разследват дали зад убийствата стои по-голяма терористична група. 
						"Ние също действаме и превантивно, както и репресивно, защото нищо не трябва да промени начина ни на живот", каза Янкуловска. 
						Бившият министър на вътрешните работи и депутат Павле Траянов каза за SETimes, че страховете, че убийствата се били терористичен акт, целящ да дестабилизира региона, са се оказали основателни. 
						"Жестокото деяние е в контекста на събитията в Косово и нерешените проблеми там. Целта на тази екстремистка група е да предизвика междуетнически сблъсък в Македония, за да отвлече вниманието от северната част на Косово, където всъщност е сърцевината на проблема", каза Траянов. 
						"Македония е избрана като база на операциите, защото за разлика от Косово, сигурността там не е напълно подсигурена от страна на западните сили", каза за SETimes Петар Шкръбина, военен от запаса и анализатор по въпросите на военната сигурност. 
						Макар че не изключва регионално политическо измерение на убийствата Шкръбина обясни, че е ясно, че участниците са обучени "спящи клетки" с връзки с по-широкото уахабитско движение на Балканите. 
						"По-важно сега е да разберем от кой център е дошла заповедта за екзекуциите. Македония активно се бори срещу тероризма в международен мащаб и затова тя е мишена на подобни структури", каза Шкръбина. 
						Професорът от университета ФОН Meрсел Биляли обаче проявява предпазливост по отношение на информацията, получена от държавните служби за сигурност. Той каза за SETimes, че на инцидента не трябва да се придава религиозно измерение. 
						"Акцентът се поставя върху ислямския фундаментализъм за политически цели. Всичко трябва внимателно да се провери, за да се избегне положение, при което тези хора са [обвинени], за да се прикрият истинските виновници," каза Биляли. 
						Иван Бабановски, бивши преподавател по проблемите на сигурността, каза, че полицейската операция е началото на акции за решаване на по-важни проблеми на сигурността, пред които е изправена Македония, както и регионът. 
						"Накрая те ще трябва да се занимаят с радикалните ислямисти от "УНИКОМ" в Струга, групировка, пряко организирана и финансирана от Ал Кайда от 1994 г. насам. Симптоматично е и присъствието в Куманово на сръбския ислямистки лидер, на сътрудници и последователи на Муфти Муамер Зукорлич," каза Бабановски за SETimes. 
						"Необходимо е международно координиране, за да бъдат контролирани всички екстремисти на Балканите. С помощта на САЩ и ЕС Македония може по-активно да допринесе за постигането на тази цел," добави той. 
					
				
			
					 
					
 
 

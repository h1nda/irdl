Разширяването ще бъде сред основните теми на финландското председателство на ЕС
					20/06/2006
					Финландия, която на 1 юли поема от Австрия ротационното председателство на ЕС, каза, че разширяването ще бъде един от приоритетните въпроси.
					(Интърнешънъл Хералд Трибюн, Хелзингинг Саномат, Официален уеб сайт на финландското председателство на ЕС - 19/06/06)
 
					 
						
"Ако Турция не може или не желае да спазва задълженията си, това ще се отрази негативно върху процеса на членство," каза еврокомисарят по разширяването Оли Рен. [Гети Имиджис]
						Остават по-малко от две седмици до 1 юли, когато Финландия ще поеме от Австрия ротационното председателство на ЕС. В понеделник (19 юни) Финландия заяви, че разширяването ще бъде един от основните въпроси по време на шестмесечния й мандат начело на блока. 
						Наред с конституцията на ЕС, финансите на блока за 2007-2013 г., подобряването на регулирането и увеличаването на прозрачността, разширяването е "широкообхватен въпрос", върху който ще се работи през втората половина на тази година, е посочено в предварителния дневен ред, публикуван от секретариата на правителството по въпросите на ЕС. 
						Дневният ред посочва, че ще продължи да се следи напредъкът на България и Румъния по постигане на критериите за присъединяване, като Европейският съвет ще оцени ситуацията в началото на октомври. Мониторинговите доклади, публикувани през май, посочват, че двете страни могат да се присъединят към блока в началото на 2007 г., при условие че изпълнят задълженията си. 
						В дневният ред се споменава също, че предстоящите доклади за проверките на законодателството на Хърватия и Турция са "от съществено значение". 
						"В зависимост от постигнатия напредък по обработката на докладите може да е необходимо да се определят показатели за затваряне и отваряне на някои глави от преговорите и наистина може да настъпи моментът да се затворят или отворят определени глави," се казва в него. 
						След като миналата седмица в последната минута бе избегната голяма дипломатическа криза между ЕС и Турция заради Кипър, очаква се кандидатурата на Турция за членство отново да излезе на преден план през есента, когато Съюзът трябва да направи преглед на напредъка на страната по изпълнение на задълженията й. 
						В края на двудневната среща на върха в Брюксел миналата седмица лидерите на 25-членния блок казаха на Анкара да ускори процеса на реформи и да изпълни ангажиментите си. Турция бе призована най-вече да нормализира отношенията си с Никозия и до края на годината да въведе в действие протокола, подписан от нея през 2005 г., с който митническият съюз се разширява, за да включи и десетте нови страни членки на ЕС, сред които е Кипър. 
						"Ако Турция не може или не желае да спазва задълженията си, това ще се отрази негативно върху процеса на членство," каза еврокомисарят по разширяването Оли Рен. 
						Анкара не признава Кипър и отказва да предостави на кипърските гръцки кораби и самолети достъп до пристанищата и летищата си. 
						Турският премиер Реджеп Тайип Ердоган неколкократно е подчертавал, че забраната ще бъде премахната само след края на икономическата изолация на кипърските турци в северната част на Кипър, чиято администрация се признава единствено от Анкара. Пристанищата и летищата на Турция ще останат затворени за корабите и самолетите на кипърските гърци, дори и това да доведе до замразяване на преговорите на страната за присъединяването й към ЕС, каза той в петък.

Косово желае да участва в мироопазващи мисии в чужбина
					11/04/2012
					КСС може скоро да участват в ръководените от НАТО мисии в Либия и Афганистан.
					От Мухамет Брайшори за Southeast European Times от Прищина – 11/04/12
 
					 
						
Косовските сили за сигурност скоро ще се присъединят към мироопазващи мисии в чужбина. [Ройтерс]
						Въпреки че Косовските сили за сигурност (КСС) провеждат операции за реагиране при кризи в страната и в чужбина, осъществяват операции по гражданска защита и оказват съдействие на гражданските власти при реагирането на природни бедствия и други извънредни ситуации – те нямат статута на армия. 
						Тази година обаче създадените през 2008 г. КСС ще бъдат преструктурирани по инициатива на правителството, като това ще включва бъдещо участие в мироопазващи и хуманитарни мисии в чужбина. 
						„Съществува голяма вероятност КСС да участват в хуманитарни и мироопазващи мисии, тъй като тяхното участие беше поискано от САЩ и други държави от НАТО“, каза за SETimes Ибрахим Шала, директор за публичната информация в министерството на КСС. 
						Преди обаче КСС да участват в мисии в чужбина, правителството трябва да приеме ново законодателство по този въпрос. 
						„КСС работят по законопроекта и придружаващата го документация, които трябва да позволят участие в мироопазващи мисии в сътрудничество с държавите от НАТО и нашите международни приятели“, каза Шала. 
						Освен необходимата правна рамка, войниците също трябва да бъдат подготвени. Държавите, членки на НАТО, осигуряват обучение за новите участници в мисии зад граница. 
						„КСС преминават обучение за мироопазващи и хуманитарни операции. Взвод от 30 войници беше изпратен в Турция за обучение по мироопазващи операции“, каза Шала, като добави, че КСС вероятно ще участват в мисии, свързани с обезвреждане на мини, медицински услуги, охранявани лагери, издирвателни и спасителни операции и логистика. 
						Косовските части ще се присъединят към останалите държави от региона при подпомагането на международни мисии. Албания и Македония имат войски в Афганистан; Черна гора и Босна и Херцеговина са изпратили войници в Афганистан и Африка и участваха в ръководените от САЩ сили в Ирак. Сърбия, която поддържа неутралитет, не участва в ръководените от НАТО мисии, но има мироопазващи сили под егидата на ООН и ЕС в Африка. 
						Берат Бейтулаху, изследовател в Центъра за изследване и уреждане на конфликти в Прищина, заяви за SETimes, че тъй като Косово не е признато от всички държави от международната общност и не е член на ООН, възможностите на страната да изпраща мисии в чужбина ще бъдат ограничени. 
						„Желанието е голямо, но Косово вероятно ще се присъедини към контингентите зад граница на по-големи държави, като САЩ, Великобритания или Турция, така че фактът, че страната не е призната, да не доведе до пълното й блокиране. Като цяло обаче Косово ще участва най-вече в мисии, оглавявани от НАТО или ЕС“, посочи Бейтулаху. 
						Той допълни, че КСС имат възможност да предложат услуги в няколко военни области. 
						„КСС се обучават, откакто бяха създадени от НАТО като една от най-демократичните контролирани армии в света, и са натрупали достатъчно опит и познания в различни области, което ги прави надежден партньор на международната общност“, каза Бейтулаху за SETimes. 
						Според него части на КСС вероятно ще бъдат разположени в Либия и Афганистан. 
						„НАТО има мисии в Либия и Афганистан и Косово ще бъде поканено в тези държави. Либия вече изрази желание да сътрудничи с КСС поради сходствата в следвоенните структури за сигурност. По време на ерата на Кадафи Либия беше близък военен партньор със Сърбия и сега се стреми да развие по-тесни връзки с Косово, което показва колко много са се променили отношенията“, каза Бейтулаху. 
						Афердита Красничи, на 24 г., студентка по политология, каза за SETimes: „Би било чудесно Косово да помага в чужбина. Макар и приносът да е малък, това би било добро послание, че Косово е не само държава, която се нуждае от чуждестранни войски, но също така и страна, която може да подпомогне мира в зоните на конфликти.“ 
						Станиша Рукич, шофьор на такси от Грачаница на 39 г., обаче смята, че „ако Косово изпрати войски в чужбина, това означава, че ще имаме армия, а за сърбите не е добър знак, че албанците ще имат собствена армия. Тогава ние сме без защита, защото Сърбия няма своя армия тук.“ 
					
				
			
					 
					
 
 

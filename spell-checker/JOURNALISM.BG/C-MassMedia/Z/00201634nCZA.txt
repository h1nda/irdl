Две училища под един покрив
					13/07/2011
					Двойните училища в Босна и Херцеговина представляват етническа сегрегация под друго име.
					От Бедрана Калетович за Southeast European Times от Сараево — 13/07/11
 
					 
						
Училище в Столац. [Бедрана Калетович/SETimes]
						Дорис Драгич и Дорис Рагуж, и двете на 16 г., посещават гимназия в град Столац, Южна Херцеговина. По ирония на съдбата двете тийнейджърки учат в една и съща сграда, но в различни училища. 
						Драгич посещава училище по учебната програма на БиХ, а нейната съименичка е избрали да учи в училище по образователната програма на съседна Хърватия. В него обучението е на хърватски, като се изучават хърватски език и история. 
						Тези „двойни училища” са образователен феномен, до който се стигна вследствие на неуредените политически отношения между хървати и бошнаци в някои части на страната със значително хърватско население. 
						Училищата са с два отделни входа, един за бошнаци и друг за хървати, а занятията се провеждат в две отделни смени. Присъствието на учениците в училище, в което не са записани, не е разрешено и се наказва. Същото важи и за социалните контакти през междучасията. 
						Въпреки това много неща свързват двете Дорис, най-малкото от които са еднаквите предпочитания по отношение на музиката. Заради слабите или никакви отношения в училище те обаче сякаш не се познават. Всъщност единствените им контакти са били, докато се разминават, и те нямат никакво желание да общуват след училище. 
						„Тя посещава бошнашко училище, има свои приятели, всеки говори своя език и излиза на различни места, така че няма причина да бъдем приятелки. Така е по-добре. Колкото по-малко общуваме, толкова по-малко проблеми ще имаме”, казва Дорис Рагуж. 
						Дорис Драгич я опровергава, като посочва, че учениците от различни училища могат да прекарват време заедно, но рядко правят това. 
						„Никой не ни забранява да общуваме, но [ако правехме това] не знам за какво бихме могли да говорим. Ще продължа да уча в Университета в Сараево, а тези от хърватското училище отиват предимно в [университети в] Хърватия”, казва Драгич. 
						В БиХ има 58 двойни училища, в които поколение от ученици получават манталитета „ние срещу тях”. 
						„Инвестирахме толкова много време и пари, а разделението става все по-сериозно. Новите поколения често не познават частите от страната, в които живеят другите, каза за SETimes представителката на фондация „Шулер Хелфен Лебен” Аида Вехабович. 
						Крайният резултат от тази ситуация е, че младите хора израстват като националисти и шовинисти, обяснява Вехабович. 
						Политическите партии са основните поддръжници на образователното разделение и на статуквото, макар и публично да заявяват, че това състояние е нежелателно. Всъщност скорошен пример е изказването на бившия министър на образованието на Централнобосненския кантон Грета Куна, която заяви че „ябълките и портокалите не трябва да се смесват, както и бошнашките и хърватските деца”. 
						Социологът Аднан Омербашич предупреждава, че целите на онези, които запазват статуквото, са по-страшни. 
						„След няколко години учениците ще бъдат гласоподаватели. Да се манипулират хора в тийнейджърска възраст, не е трудно; в дългосрочен план си създавате избиратели, които подсъзнателно ще подкрепят вашата политическа позиция, че всички, които са различни, са врагове и трябва да се избягват. Това е фатално за бъдещето”, твърди Омербашич. 
						Никой не отрича, че системата подхранва недоверие и омраза. Тя също така създава добра основа за бъдещ конфликт. 
						„Политизацията на образователната система е една от ключовите обществени бариери... Обнадежден съм обаче, че младите хора преодоляват принудително наложените бариери чрез своята креативност и желание да общуват, въпреки че [процесът] протича бавно”, заяви за SETimes министърът на образованието на БиХ Дамир Машич.

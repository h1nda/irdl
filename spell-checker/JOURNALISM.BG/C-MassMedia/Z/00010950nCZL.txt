Ферхойген: "ЕС не трябва да прилага "двойни стандарти" спрямо Турция"
28/05/2004
Комисарят по разширяването на ЕС Гюнтер Ферхойген отново изрази подкрепата си за кандидатурата на Турция за членство в ЕС, като призова страните от 25-членния съюз да бъдат справедливи при вземането на решението за започване на преговори за присъединяване.
(Скотсман, ЮрАктив, Turkishnewsline.com - 28/05/04; Файненшъл таймс, Анадолска агенция - 27/05/04; ЕЮобзървър - 25/05/04; Доу Джоунс - 21/05/04; ЕС - 10/05/04)
 
 
Комисарят по разширяването на ЕС Гюнтер Ферхойген призова съюза справедливо да оцени през декември готовността на Турция за започване на преговори за присъединяване. [АФП]
Комисарят по разширяването на ЕС Гюнтер Ферхойген призовава страните от 25-членния съюз справедливо да оценят готовността на Турция за започване на преговори по присъединяването на срещата си през декември.
"Не трябва да прилагаме по-високи стандарти спрямо Турция, нито пък по-ниски стандарти", каза комисарят в четвъртък (27 май) на конференция, чийто домакин бе Центърът за европейски реформи в Лондон. Той обеща, че докладът на Европейската комисия (ЕК), който ще бъде публикуван през октомври, ще бъде "справедлив и обективен, основан на факти".
Ферхойген направи това изказване на фона на коментари за възможни опити да се поставят нови изисквания пред Турция, като така се забави началото на преговорите.
"Не може да имаме двойни стандарти. Не може да имаме 100-процентово изпълнение на стандартите. Не изискваме това дори и от нашите страни членки", подчерта той.
По-рано този месец в изказване от името на ЕК Ферхойген поздрави турския парламент с приемането на нов пакет от конституционни реформи. Той нарече това още един знак за твърдата решимост на Турция да проведе политически реформи и нова стъпка към постигане на политическите критерии на ЕС за членство. Той призова също така Турция да разгледа всички останали въпроси от Копенхагенските политически критерии и да постигне пълно и ефективно прилагане на реформите.
По време на обиколка на страната в четвъртък Ханс Йорг Кречмер, представител на ЕК в Турция, също отбеляза, че са осъществени някои много важни реформи, свързани с човешките права и свободи и демокрацията. В същото време той призова за предприемане на по-нататъшни стъпки за разрешаване на проблемите с правата на жените.
Коментирайки предприетото в сряда решение, с което се разрешава на държавната радио-телевизионна мрежа да започне да излъчва предавания на кюрдски език, Кречмер го нарече още една много важна стъпка към постигане на критериите за членство на ЕС.
Междувременно турският премиер Реджеп Тайъп Ердоган изнесе в четвъртък ежегодната лекция по европеистика в Оксфордския университет, в която резюмира потенциалния принос на страната си за европейската общност.
В едночасово интервю за "Уолстрийт джърнъл" миналата седмица Ердоган каза, че решението за започване на преговори за членство с Турция е "чудесна възможност за ЕС и стъпка към постигане на мир и стабилност в региона". Едно отрицателно решение, добави той, може да задълбочи недоверието между Запада и ислямския свят.
Други новини: Началникът на генералния щаб на турската армия генерал Хилми Йозкок каза в четвъртък, че ЕС и НАТО трябва по-тясно да си сътрудничат в борбата срещу тероризма и че Турция, като се има предвид стратегическото й географско разположение, може да играе важна роля в това партньорство. Йозкок каза, че краят на студената война е довел до значителни промени в геополитическата ситуация на изток и североизток от Турция. Той добави обаче, че сигурността в региона не се развива със същите бързи темпове. Този проблем, каза той, може да се разреши чрез стратегическо партньорство.

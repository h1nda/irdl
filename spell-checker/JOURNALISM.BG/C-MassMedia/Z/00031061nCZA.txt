Сигишоара, носталгия по миналото
					27/07/2009
					Сигишоара е основна туристическа дестинация в сърцето на Трансилвания.
					Текст и снимки: Паул Чокою за Southeast European Times от Букурещ -- 27/07/09
 
					 
						
Западната архитектура и камбанариите на средновековните църкви превръщат Сигишоара в уникално място за отдих.
						На около четири часа и половина път от Букурещ, центърът на стария град Сигишоара, или Цитаделата на Сигишоара, е оазис на архитектура и история. 
						През 1999 г. закътаният в Трансилвания център беше добавен към Списъка на световното наследство на Организацията на обединените нации за образование, наука и култура (ЮНЕСКО). 
						Построената през 12-и век Цитадела в Сигишоара е почти непокътната. 
						"Основан от германски занаятчии и търговци, известни като саксонците на Трансилвания, Сигишоара е прекрасен пример за малък укрепен средновековен град, който в продължение на няколко века е играл важна стратегическа и търговска роля в покрайнините на Централна Европа", се посочва на уебсайта на ЮНЕСКО. 
						Крепостта се състои от девет кули, най-забележителната от които е високата 64 м Часовникова кула – в момента музей, в който са изложени монети, оръжия и средновековни аптека. Има и балкон, който предлага прекрасна гледка. 
						
Старият градски център на Сигишоара от около десетилетие е включен в Списъка на световното наследство на ЮНЕСКО.
						Изкачването по стълбите на крепостта от оживените улици долу е като пътешествие във времето – само облечените в съвременни дрехи туристи с фотоапарати в ръце напомнят за 21-ви век. Дори местните ресторанти участват в представлението с облечени в старовремски носии сервитьорки. 
						Ресторантите са ориентирани към туристите, така че са по-скъпи. Много от заведенията за хранене по традиция предлагат кебап и качамак, както и местни специалитети, като например "сармале", или зелеви сарми, и "мичи", местно ястие от мляно свинско месо, обикновено приготвено на скара и сервирано с хляб и горчица. 
						За да запази живи старите традиции, всяко лято Сигишоара е домакин на Фестивал на средновековните изкуства, който представя средновековна музика и изкуства – участниците се обличат като рицари и дами и представят средновековни сцени, а музикантите свирят мелодии от Средновековието. В панаира участват много кукловоди, жонгльори и танцьори. Провеждат се и шествия и състезания по фехтовка. 
						Също в Сигишоара посетителите могат да видят Къщата на Влад Дракула, където е роден владетелят Влад Цепеш, вдъхновил Брам Стокър да напише през 1897 г. романа "Дракула".

Кощуница продължава да възпрепятства сътрудничеството с Хага
					30/12/2004
					Сръбският премиер Воислав Кощуница бе остро критикуван от международни представители, че възпрепятства сътрудничеството с трибунала на ООН за военни престъпления. Като признава, че този въпрос може сериозно да се отрази на перспективите за членство в ЕС, Кощуница продължава да твърди, че обвиняемите трябва да се предадат, а не да бъдат арестувани.
					От Давор Коникушич за Southeast European Times от Белград - 30/12/04
 
					 
						
Главният прокурор за военни престъпления на ООН Карла дел Понте каза, че сръбският министър-председател Воислав Кощуница (вляво, от другата страна на масата) блокира сътрудничеството с Хагския трибунал. [АФП]
						В сряда (29 декември) сръбският министър-председател Воислав Кощуница призна, че въпросът за сътрудничеството на Белград с трибунала на ООН за военни престъпления може сериозно да повлияе на решението на ЕС за започване на предварително проучване за присъединяването на Сърбия, но продължи да настоява, че неговото правителство подкрепя идеята обвиняемите да се предадат сами. 
						"През последните няколко месеца видяхте, че двама обвиняеми отидоха доброволно в Хага и че единият от тях подчерта важността на подобен ход, защото не може заради няколко души цялата нация да бъде държана като заложник," е казал Кощуница, цитиран от "Радио Б92". 
						Когато бе попитан от репортери дали вече е решено кой ще бъде изпратен в Хага до края на януари, Кощуница отговори, че този въпрос не е обсъждан. Но, добави, "това не означава, че не се отнасяме сериозно към този въпрос." Заместник премиерът Миролюб Лабус неотдавна каза, че четирима бивши генерали, издирвани от Хага, трябва да бъдат екстрадирани до 27 януари - датата, на която се очаква посещение на делегация на ЕС в Белград. Заключенията на делегацията ще помогнат на страните членки на ЕС да решат дали да поканят Сърбия и Черна гора да подпише споразумение за стабилизация и асоцииране. 
						Кощуница бе остро критикуван от международната общност, че възпрепятства сътрудничеството с трибунала. В началото на декември специалният пратеник на САЩ за военните престъпления Пиер-Ришар Проспер каза, че премиерът носи основната вина за липсата на сътрудничество между Белград и трибунала. Междувременно главният прокурор за военни престъпления на ООН Карла дел Понте каза в интервю за Би Би Си, че Кощуница е против арестуването на издирваните обвиняеми поради възможните политически негативни последици. 
						"Мога да кажа, че Кощуница не желае по политически причини обвиняемите да бъдат арестувани, защото той лично ми каза това при последната ни среща," каза дел Понте. Докладът й до Съвета за сигурност на ООН през ноември остро разкритикува Белград за това, че не изпълнява международните си задължения. 
						От своя страна Кощуница продължава да настоява, че правителството му на практика оказва сътрудничество. За примери той дава предоставянето на документи и архиви, решението да се освободят няколко десетки свидетели от задължението да пазят държавна тайна, както и "заслужаващи доверие проверки" на места, където се предполага, че се укриват обвиняеми престъпници. 
						"Сътрудничеството с Хага е задължително, но както и при много други въпроси, някои неща могат да се постигнат днес, други - утре, а за трети е нужно повече време. Напредъкът, развитието, нормализирането на отношенията с Европа и света не е възможно, докато не изхвърлим този баласт от дневния си ред, но е просто невъзможно всичко да се свърши едновременно," каза Кощуница. 
						Подобни коментари не бяха приветствани от Хага. Според Александра Миленов, представител на секретариата на трибунала, формите на сътрудничество, споменати от Кощуница, далеч не съответстват на задълженията на Сърбия.

Турската полиция се сблъска с поддръжници на ПКК в Истанбул
					10/12/2007
					 
						ИСТАНБУЛ, Турция -- Полицията използва в неделя (9 декември) сълзотворен газ и водни оръдия, за да разпръсне демонстранти, които се бяха събрали в Истанбул, за да изразят подкрепа за Кюрдската работническа партия (ПКК). Около 200 поддръжници на ПКК излязоха по улиците на квартал Окмейданъ в Истанбул, скандирайки лозунги в подкрепа на лидера на групата Абдула Йоджалан, който излежава доживотна присъда от 1999 г. насам. Протестиращите хвърляха камъни и "коктейли Молотов" срещу полицията, която на свой ред използва сълзотворен газ и водни оръдия. За подобни сблъсъци бе съобщено и в района на Багчилар в покрайнините на Истанбул.
						Междувременно министър-председателят Реджеп Тайип Ердоган каза в събота, че Турция може да обмисли възможността за амнистия на кюрдските сепаратисти, ако те се съгласят да сложат оръжие и да спрат атаките срещу турски цели. (Заман, Радикал, Милиет - 10/12/07; АФП, Си Ен Ен Търк, АП, Ройтерс - 09/12/07)

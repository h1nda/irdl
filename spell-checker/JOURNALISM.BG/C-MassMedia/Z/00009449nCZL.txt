Международни представители предупредиха БиХ да не протака реформите
08/01/2004
Босна и Херцеговина е изправена пред съдбоносен момент по пътя си на присъединяване към ЕС и НАТО, каза върховният представител Пади Ашдаун на извънредна пресконференция в Сараево.
(АП, Служба на върховния представител - 07/01/04; АФП - 27/12/03)
 
 
Международните представители призоваха Босна и Херцеговина (БиХ) да осъществи основните реформи до юни, като предупредиха, че протакането на този процес може да подкопае постигнат до момента напредък и да застраши перспективите на страната за присъединяване към ЕС и НАТО.
"Това е мигът на истината за БиХ", каза върховният представител Пади Ашдаун на извънредна пресконференция в Сараево в сряда (7 януари). "До средата на тази година вие или ще сте потвърдили европейската си съдба, или ще сте се върнали в ничията земя в покрайнините на Европа."
Дългогодишният британски дипломат предупреди местните политици, че страната разполага с по-малко от шест месеца, за да изпълни амбициозния си план за реформи, който включва икономически реформи, както и реформи в областта на върховенството на закона и сигурността с цел да се гарантира защитата на гражданите.
"Това означава, че трябва да се създаде една обща професионална разузнавателна агенция и да се реализира правоохранителна дейност на държавно ниво, както и да се създаде един общ независим Висш съдебен и прокурорски съвет", казаха от службата на Ашдаун в изявление във вторник. "Това не е лукс, който БиХ може да получи без особени усилия - това са предпоставки за безопасността на тази страна; те не могат да се излагат на риск поради краткосрочни партийни и политически егоистични цели или поради административна некомпетентност."
Ашдаун призова политиците на БиХ да изиграят компетентна роля в борбата срещу глобалния тероризъм и да покажат, че страната се отнася сериозно към арестуването на лицата, заподозрени във военни престъпления. Ако бъде "притъпен" стремежът към реформи, предупреди Ашдаун, може да се обезсмисли голяма част от напредъка, постигнат през последната година от БиХ по пътя към евроатлантическата интеграция.
"Ако Босна не хване сега европейския влак, тя може и да не получи друга възможност доста дълго време", каза той.
През ноември ЕС обяви плановете си да започне преговори по Споразумението за стабилизация и асоцииране (ССА) с БиХ през 2004 г., след прегледа на напредъка, постигнат от страната по пътя към членството. Някои от условията, изброени от ЕС, включват осъществяване на реформи в данъчната система и в разузнавателната служба, както и напредък в други области, като сътрудничеството с Международния наказателен съд за бивша Югославия. ССА е първата стъпка към членство в ЕС.
"Ще се придвижваме към практическото ниво и затова 2004 г. ще е изпълнена с предизвикателства за нас", каза ръководителят на мисията на Европейската комисия в БиХ, Майкъл Хъмфрис, пред агенция "Франс прес" в края на декември.
БиХ се надява също да се присъедини към програмата на НАТО "Партньорство за мир" - първата стъпка към членство в алианса. Очаква се по време на срещата на върха на НАТО в Истанбул в края на юни да бъде взето решение за присъединяване на БиХ към програмата.
Междувременно в сряда посланиците от управителния съвет на Съвета за прилагане на мира (СПМ) изразиха тревогата си от политизирането на процеса на назначаване на съдии и прокурори в страната. Висши босненски представители наскоро се обърнаха към Службата на върховния представител, като подложиха под съмнение конституционността на процеса. В съвместното си изявление посланиците от СПМ предупредиха, че подобно поведение от страна на местните политически лидери може да осуети усилията тази година висшите съдебни и прокурорски съвети на БиХ да се превърнат в пълноценни институции, а също и да се отрази на темповете на интеграцията в ЕС.

Косово и Македония бяха на първо място в разговорите на Де Хоп Схефер по време на посещението му в София
					25/05/2008
					 
						СОФИЯ, България -- Мироопазващите сили на НАТО ще останат в Косово, като засега не е определено време за тяхното изтегляне, заяви в петък (23 май) в София Генералният секретар на НАТО Яп де Хоп Схефер. По време на еднодневното си посещение той изрази увереност, че контингентът от 16 000 военнослужещи на КФОР ще остане в Косово след 15 юни, когато ще влезе в сила Конституцията на Косово и ООН ще предаде отговорностите на Прищина. Той също каза, че е много важно ЕС и ООН да определят своите отговорности в Косово след тази дата. 
						Схефер изрази оптимизъм, че Македония ще реши спора с името с Гърция и подчерта, че тя трябва да го направи, за да получи покана за членство в НАТО. По време на посещението си той се срещна с българския президент Георги Първанов и с премиера Сергей Станишев. (Сител, A1 ТВ, Фокус, Ройтерс, AП - 23/05/08)

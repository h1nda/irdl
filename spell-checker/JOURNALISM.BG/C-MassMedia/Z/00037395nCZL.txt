Комисия на ЕП обсъжда напредъка на Турция, Черна гора и Македония
					11/02/2011
					 
						СТРАСБУРГ, Франция -- Комисията по външни отношения на Европейския парламент (ЕП) одобри в четвъртък (10 февруари) докладите за напредъка на Турция, Черна гора и Македония през 2010 г. 
						Относно Турция членовете на комисията приветстваха измененията на конституцията, влезли в сила след референдума от 2010 г., но същевременно подчертаха необходимостта от цялостна реформа на конституцията. Бавещи пътя към присъединяването на Анкара са степента на свобода на медиите, правата на жените, защитата на религиозните малцинства и кипърският въпрос. 
						Относно Черна гора членовете на комисията на ЕП приветстваха решението за предоставяне на страната на кандидатски статут за ЕС и казаха, че присъединителните преговори ще започнат след следващия доклад за напредъка на Европейската комисия (ЕК), очакван през октомври. Същевременно те изразиха безпокойство във връзка с корупцията, организираната престъпност и свободата на медиите. 
						Членовете на комисията изразиха загриженост относно недостатъчния политически диалог в Македония, независимостта на съдебната система и медийната свобода. Все пак, според Зоран Талер, автор на доклада за Македония, страната отдавна е изпълнила политическите критерии за започване на присъединителни преговори. (Уебсайт на ЕП, РТЧГ, Сабах, Би Би Си Маседониън, МИА - 10/02/11)

ПАСЕ посочи държавите, които изостават най-много в прилагането на решенията на ЕСПЧ
					28/01/2011
					Нова резолюция изтъква наличието на „изключително тревожно забавяне”.
					(Заман, Aysor.am, Москоу Таймс - 28/01/11; АФП, Агенция София нюз, Информационна агенция Фокус, Dnes.bg, Танюг, Европейски съд по правата на човека - 27/01/11; Парламентарна асамблея на Съвета на Европа - 26/01/11)
 
					 
						
ПАСЕ посочва, че България, Гърция, Молдова, Румъния и Турция са сред деветте държави, които прилагат най-слабо решенията на Европейския съд по правата на човека. [Ройтерс]
						Девет държави допускат забавяне в изпълнението на решенията на Европейския съд по правата на човека (ЕСПЧ), заяви в четвъртък (27 януари) Жан-Пол Коста, председател на съда със седалище в Страсбург.
						„Изпълнението на решенията е от основно значение”, е заявил пред репортери френският съдия, цитиран от АФП, часове след като Парламентарната асамблея на Съвета на Европа (ПАСЕ) прие специална резолюция по въпроса. 
						В приетия в сряда документ се казва, че България, Гърция, Италия, Молдова, Полша, Румъния, Русия, Турция и Украйна допускат „изключително тревожно забавяне” в изпълнението на решенията на ЕСПЧ поради „съществени структурни проблеми”. 
						В резолюцията се изтъкват многократните нарушения на Европейската конвенция за правата на човека в деветте държави и се посочва, че е необходимо спешно да бъде намерено решение. 
						Членовете на асамблеята заявиха, че повечето нарушения са свързани с прекомерно дълги съдебни производства или задържания, причиняване на смърт или лошо отношение от страна на правоприлагащите органи, както и хронично неизпълнение на националните съдебни решения. 
						Те призоваха също деветте държави да „дадат приоритет” на преодоляването на специфичните проблеми, пред които са изправени. Прекомерната продължителност на съдебните производства се посочва като обща слабост на България, Гърция, Италия, Полша, Румъния и Русия. 
						В приетата в сряда резолюция се казва, че и в други държави, членки на Съвета на Европа, също са констатирани проблеми във връзка с прилагането на решенията на ЕСПЧ. 
						„В редица други държави, включително Албания, Армения, Азербайджан, Босна и Херцеговина, Грузия и Сърбия, въпросът за неизпълнението и решаването на откритите проблеми също трябва да стане приоритет”, се отбелязва в документа. 
						Според годишния доклад на съда повече от една трета от всичките 1 499 решения, които ЕСПЧ е постановил през 2010 г., са по дела, образувани срещу четири страни от 47-членния Съвет на Европа (СЕ) – Турция (278), Русия (217), Румъния (143) и Украйна (109). 
						Публикуваният в четвъртък документ показва, че повече от половината от близо 139 650 заявления, които са очаквали образуване на съдебно дело в началото на тази година, засягат същите държави. 
						По-голямата част от всички съдебни решения, които са постановени през 2010 г., са свързани с най-малко едно нарушение на конвенцията от държавата ответник.

СФОР открива нелегален военно-тренировъчен лагер в БиХ
02/07/2003
 
САРАЕВО, Босна и Херцеговина (БиХ) -- СФОР обяви във вторник (1 юли), че силите са открили нелегален военно-тренировъчен лагер в мюсюлманско-хърватската автономна област. Представители на мироопазващия контингент направиха изявление, в което се посочва, че са били конфискувани "големи количества муниции, военни униформи, продупчени цели, полеви телефони и друго военно оборудване." Представителите на СФОР допълват, че находката е доказателство за "провеждане на незаконно военно обучение в региона". В изявлението се казва, че разкритието е направено по време на продължила няколко дни операция.
В сряда сили на СФОР и местните власти ще започнат да унищожават няколко хиляди повредени ракети "земя-въздух" в гарнизон на босненско-сръбската армия в Дервента. Експлозия причини там на 20 юни смъртта на двама души и повреди ракетите. (АФП, СРНА, ХИНА, Би Би Си - 01/07/03)

Сърбия гледа оптимистично на срещата на върха на ЕС
20/06/2003
В Сърбия, както и в други страни от Западните Балкани, съществува голям интерес към срещата на върха на ЕС, която в момента се провежда в Солун. Анализаторите обаче предупреждават за наличието на опасно нереалистични очаквания за сроковете на интеграция на региона в Съюза.
От Душан Косанович за Southeast European Times от Белград - 20/06/03
 
 
Напоследък в политическите дискусии се изказват различни предположения за годината на присъединяване на Сърбия към ЕС. Сръбският премиер Зоран Живкович е най-голям оптимист, виждайки шанс за влизане на Сърбия-Черна Гора по същото време, както България, Румъния и вероятно Хърватия - още през 2007 г. Миролюб Лабус обаче, който е лидер на Г17 Плюс - партията, обявяваща се за независима интеграция на Сърбия в ЕС, счита, че не е реално да се очаква членство в ЕС преди 2010 г. С изключение на Босна и Херцеговина, всички останали страни в региона са много по-напред в присъединителния процес, отбелязва Лабус. Външният министър Горан Свиланович също предупреди да не се хранят прекалено големи надежди, тъй като регионът няма да бъде единствената тема на срещата на върха на ЕС.
Сега, след като бе финализиран планът за действия на Сърбия-Черна Гора за хармонизация на икономическите отношения, обществеността гледа с оптимизъм на срещата на върха в Солун, очаквайки, че страната ще бъде ясно поощрена в процеса на интеграция. Европейската комисия обаче посочи някои недостатъци в плана за действия, като например факта, че списъкът на селскостопанските продукти не е хармонизиран.
На срещата на външните министри на ЕС в Люксембург шефът на ЕС по външната политика и сигурността Хавиер Солана изрази задоволство от споразумението за създаване на Партньорство за европейска интеграция със страните от Западните Балкани, което предвижда отпускането на допълнителни 200 млн.евро финансова помощ на региона в следващите три години. Солана също така отбеляза, че с допълнителните усилия на Брюксел и Белград може скоро да бъде променен планът за действия по хармонизирането на пазарите на Сърбия-Черна Гора. Това би изпратило силен сигнал, че страните от Западните Балкани са поели пътя на реформите, който ще ги доведе до членство в ЕС.
Въпреки изразяваната предпазливост по отношение на резултатите на срещата на върха в Солун, всички са съгласни, че Сърбия-Черна Гора, както и Хърватия, имат ключово значение за стабилността и развитието на Балканите. Президентите на Сърбия-Черна Гора и на Хърватия Светозар Марович и Стипе Месич изразиха в разговорите си в Париж в сряда общото мнение, че страните от Западните Балкани трябва да бъдат единни по време на срещата на върха, за да ускорят процеса на присъединяване в ЕС.

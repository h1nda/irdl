Република Сръбска има ново правителство
					02/03/2006
					Социалдемократическият лидер Милорад Додик е новия премиер на Република Сръбска, след като парламентът гласува във вторник за предложения кабинет.
					От Влатко Вукотич за Southeast European Times от Баня Лука – 02/03/06
 
					 
						
"Задачата ни е да направим институциите в РС по-силни, да спечелим отново гражданското доверие в тези институции и да покажем, че те са способни да се борят с икономическото и социално насилие," каза Додик. [AФП]
						След пет години в опозиция лидерът на Съюза на независимите социалдемократи (СНСД) Милорад Додик е отново премиер на Република Сръбска (РС). Новото правителство на автономната област бе избрано във вторник (28 февруари) с малко мнозинство. Депутатите от управляваща досега Сръбска демократическа партия (СДП) напуснаха парламентарното заседание преди гласуването. 
						Одобряването на кабинета зависеше от гласовете на Партията за демократичен прогрес (ПДП), чийто лидер е външният министър на Босна и Херцеговина (БиХ) Младен Иванич, и от две босненски партии - Партията за демократично действие и Партията за Босна и Херцеговина. В замяна за подкрепата си те получиха министерски кресла. Важните постове в кабинета обаче, в т. ч. финансовото и вътрешното министерство, заеха членове на СНСД. 
						Съгласно изискванията на конституцията осем от министрите са сърби, петима са босненци и трима - хървати. 
						Додик заяви, че приоритетите му са борбата с организираната престъпност и корупцията, както и реформата на приватизационния процес. "Нашата задача е да направим институциите в РС по-силни, да спечелим отново гражданското доверие в тези институции и да покажем, че те са способни да се борят с икономическото и социално насилие," каза Додик. Първият ход на правителството на РС в следващите няколко дни ще бъде да приеме бюджета на РС за тази година. 
						В обръщение към парламента Додик подчерта, че сътрдничеството с Трибунала на ООН за военни престъпления е ясно задължение. Той обеща да осигури стабилност, за да може БиХ да продължи по пътя към Европа. 
						Профсъюзите и асоциациите на работодателите изразиха подкрепата си за програмата на новото правителство. "Ще притиснем правителството и парламента да спазват закона, което ще гарантира, че онези, които не уважават закона, ще свършат в затвора. Всички, които са крали от дружествата и са уволнявали работниците си, трябва да понесат отговорност," заяви председателят на профсъюзите Ранка Мишич. 
						Анализатори твърдят, че социалдемократите поемат риск, като поемат управлението само седем месеца преди изборите. Очаква се, че Додик ще предприеме само някои конкретни стъпки, които ще доведат до незабавни положителни резултати, с което да засили подкрепата за себе си на изборите. 
						Вече се отделя специално внимание на плана на Додик в РС да бъде създадена инвестиционна банка, която да подкрепя пряко икономиката, дружествата и неразвитите области.

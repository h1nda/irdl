САЩ са доволни от позициите на Кощуница и Тадич
01/07/2004
 
БЕЛГРАД, Сърбия и Черна гора -- Вашингтон изрази задоволство от позициите, които сръбският премиер Воислав Кощуница и новоизбраният президент Борис Тадич заемат относно бъдещото развитие на страната. В интервю от сряда (30 юни) за Танюг американският посланик Майкъл Полт каза: "Намеренията, които са заявили пред мен във връзка с посоката, която смятат да следват, до голяма степен съвпадат с очакванията ни от създадените взаимоотношения помежду ни." Той отбеляза обаче, че трябва да бъдат разрешени няколко въпроса с оглед на засилване на връзките. Първо място в списъка заема арестуването на обвиняемия във военни престъпления Ратко Младич.
Междувременно на пресконференция във Вашингтон директорът на Държавния департамент за Южна и Източна Европа Чарлз Инглиш призова за силно сътрудничество между сръбското правителство и Тадич. Той говори също така и за необходимостта от съчетаване на усилията на правителство и президент за изпълнение на международните задължения и особено за предаване на правосъдието на обвинените във военни престъпления. (Танюг - 30/06/04)

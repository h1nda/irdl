Додик заплаши да даде под съд Грегорян във връзка с разследване на финансите на правителството на РС
					25/11/2008
					 
						САРАЕВО, Босна и Херцеговина (БиХ) -- Министър-председателят на Република Сръбска (РС) Милорад Додик заплаши в понеделник (24 ноември) да заведе наказателно дело срещу заместника на върховния представител Рафи Грегорян и международния екип от прокурори, работещи в държавния съд на БиХ, поради неотдавнашно разследване на финансите на правителството на РС. Додик бе разгневен, след като прокурорите поискали от него да предостави всички документи и договори, свързани със строителството на нова сграда на правителството в Баня Лука, проект на стойност 110 милиона евро. Додик отказал да стори това, настоявайки, че съдилищата на равнище държава нямат юрисдикция върху РС, и обвинил Грегорян в организирането на заговор срещу неговото правителство. Додик обвинил също така прокуратурата и съдиите в антисръбски пристрастия. 
						Други новини от понеделник -- Полицията в Хърватия съобщи за арестуването на две лица от босненска националност по обвинения в притежание на 81 400 евро във фалшиви банкноти, които те са се опитвали да "продадат" на офицери, работещи под прикритие. С арестите им в събота в адриатическия град Солин приключи четиримесечното разследване на деянията им. (Дневни Аваз, РТРС, СРНА, АФП, МИА - 24/11/08)

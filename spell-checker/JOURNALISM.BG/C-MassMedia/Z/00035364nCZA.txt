ЕК похвали България и смъмри Румъния за усилията за реформи
					21/07/2010
					България демонстрира "силен импулс за реформи" от миналото лято, докато Румъния е нарушила поетите ангажименти по присъединяването към ЕС да се бори с корупцията, заяви във вторник Европейската комисия.
					(AФП, ДПА, Блумбърг, ФТ, EurActiv, Euobserver, Ню Юръп, Юръпиън Войс, Ню Йорк Таймс, Агенция София Нюз, София Ехо, Dnevnik.bg, Медиапул, Медиафакс, Европейска комисия - 20/07/10)
 
					 
						
“Докладът на Европейската комисия за вътрешната политика и сигурността е най-добрият, който България е получавала досега," каза премиерът Бойко Борисов. [Гети Имиджис]
						Във вторник (20 юли) Европейската комисия разкритикува Румъния за "сериозни недостатъци" в борбата й срещу корупцията, като похвали България за силния й импулс за реформи през последните 12 месеца. 
						"Докато България е прегърнала усилията за реформи и постигна важни резултати, Румъния загуби инерция," заяви изпълнителният орган на ЕС при публикуването на годишните си доклади за напредъка на двете страни в областта на правосъдието и вътрешните работи. 
						При влизането на двете страни в ЕС през януари 2007 г. ЕК създаде специален Механизъм за сътрудничество и проверка (МСП) с цел оценяване на напредъка, осъществяван в техните ангажименти по съдебната реформа и борбата с корупцията, а в случая с България - и в борбата срещу организираната престъпност. 
						По-критичен от предишните издания, в тазгодишният доклад за представянето на Румъния се казва, че като цяло страната не е съумяла да покаже "значим политически ангажимент към реформите". Той специално критикува страната за последните събития, свързани с нейната Национална агенция за прозрачност (НАП), след решението на Конституционния съд от април, което обяви основни части от закона за агенцията за противоконституционни. 
						 В отговор парламентът прие в края на юни закон, с който значително ограничава правомощията на НАП да проверява, санкционира и конфискува придобито по незаконен начин имущество на държавни служители, според Брюксел. 
						 "Това поставя Румъния в недвусмислено нарушение на ангажиментите за присъединяване," каза говорителят на ЕК Марк Грей при представянето на докладите във вторник. 
						Комисията призова Румъния да се справи с някои продължаващи основни слабости в съдебната реформа чрез подобряване на ефективността на съдебния процес и последователността на юриспруденцията. 
						 За първи път от 2007 г. Брюксел обърна специално внимание на процедурите за обществени поръчки в двете балкански страни и установи сериозни нередности и в двете. Той каза, че Букурещ и София трябва да засилят предпазните мерки срещу измамите и конфликта на интереси в тази област. 
						В доклада за напредъка на България - най-положителния досега - се казва, че страната е показала "силен импулс за реформи" през последните 12 месеца. Наскоро подобрената стратегия за съдебната реформа "демонстрира политическа решимост за постигане на дълбока реформа", според ЕК. 
						Тя приветства също така усилията на България да се справи със случаите на измами, свързани с еврофондовете, както и с растящия брой обвинителни актове по дела за корупция на високо равнище и организираната престъпност. 
						"За първи път виждаме реална политическа воля в България за осъществяване на реформи," каза Грей. 
						ЕК подчертава, че повече дела за организирана престъпност и корупция на високо ниво трябва да завършват в съда, и призова за по-нататъшни усилия за подобряване на професионалните практики на полицията и съдебната власт, особено по отношение на разследването на сложни дела. 
						Отбелязвайки, че както България, така и Румъния са осъществили "известен напредък" в дадени области, докладът от вторник призовава ръководствата на съдебните власти в двете страни да проявят по-голяма активност и да поемат по-голяма отговорност в полза на реформите. 
						Давайки ясно да се разбере, че ще продължи да наблюдава двете страни поне още една година, ЕК е направила също по десет конкретни препоръки за всяка от тях, заявявайки, че иска те да бъдат изпълнени преди лятото на 2011 г., когато Комисията ще публикува следващите си годишни доклади.

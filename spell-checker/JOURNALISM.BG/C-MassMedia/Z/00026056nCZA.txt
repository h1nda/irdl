Турската полиция и съдилищата вземат на прицел клетки на „Ал Кайда” 
					08/04/2008
					При втора голяма операция за тази година полицията задържа миналата седмица група от заподозрени членове на „Ал Кайда”. В събота турски съд осъди 24 от тях.
					От Айхан Шимшек за Southeast European Times -- 08/04/08
 
					 
						
Турската полиция арестува група заподозрени членове на „Ал Кайда”. [Гети Имиджис]
						В събота (5 април) турски съд осъди 24 заподозрени членове на „Ал Кайда” по обвинения в планиране на бомбени нападения и принадлежност към терористична организация. Те са обвинени в заговор за организиране на атентати в Истанбул, ако Турция реши да изпрати още свои военнослужещи в мисията на НАТО в Афганистан. 
						Заподозрените са сред група от 35 души, задържани от полицията на 1 април във втора голяма операция за годината срещу „Ал Кайда”, които според съобщенията са планирали самоубийствени атентати във вътрешността на Турция. 
						Според полицията задържаните са реорганизирали истанбулската клетка преди четири години, след бомбените атентати през ноември 2003 г., в които загинаха 63-ма души. 
						Заподозрените са имали връзки с мрежата на „Ал Кайда” в Югоизточна Турция, която бе разбита при голяма операция през януари. Един служител на полицията и четирима от заподозрените екстремисти загинаха в продължилата 13 часа престрелка на 24 януари. 
						Неотдавнашните акции на полицията в Истанбул и провинциите Хатай, Коня и Газиантеп осигуриха важна информация за дейността на „Ал Кайда” в Турция. „Тези заподозрени са членове на терористични организации, които експлоатират религията,” обяви полицията в Истанбул. Лидерите им са обучавани във военни лагери в „така наречените джихадистки райони” и след това са връщани в Турция, за да извършват терористични актове по указания и с финансовата подкрепа на тяхната организация. 
						В изявлението нарочно не бяха използвани термините „ислямски” или „ислямистки" терор. Премиерът Реджеп Тайип Ердоган категорично отхвърля тези термини с обосновката, че никоя религия не допуска тероризъм и че би било грозно да се използва думата „ислям” пред думата „тероризъм”. 
						Последната операция разкри, че новата клетка на „Ал Кайда” е била организирана около две джамии и е основавала свои собствени училища, вместо да изпраща децата на членовете си в държавните учебни заведения. 
						Истанбулската клетка е отхвърляла и турската правна система и е установила своя ислямска правна система. 
						По време на полицейските акции бяха конфискувани различни документи и компактдискове, съдържащи информация за военно обучение. Полицията в Истанбул съобщи, че заподозрените да се подготвяли за провеждане на терористични актове в сътрудничество с други радикални групи в Турция. 
						„Ройтерс” предаде, че в петък пакистанските сили за сигурност са арестували четирима души с предполагаеми връзки с „Ал Кайда”. И четиримата са били турци, а трима от тях са имали турски паспорти.

Министрите от ЕС се срещнаха, за да разговарят за статута на Косово и българските медици в Либия 
					23/07/2007
					 
						БРЮКСЕЛ, Белгия -- Външните министри от ЕС се срещнаха в Брюксел в понеделник (23 юли), за да обсъдят множество въпроси, включително усилията за определяне на бъдещия статут на Косово и положението на петте български медицински сестри и палестинския лекар, задържани в Либия. Преди заседанието португалският външен министър Луиш Амаду и неговият френски колега Бернар Кушнер призоваха всички страни, членки на ЕС, да поддържат единна позиция по въпроса за Косово. "Ние вече сме изправени пред трудно положение", което може да бъде усложнено, ако "ЕС не е в състояние да поддържа единна и съгласувана позиция", е заявил Амаду, цитиран от АФП. Анализаторите очакват опозиция от страна на някои държави, включително Испания, Гърция, Кипър и Словакия. 
						Българският външен министър Ивайло Калфин предупреди в неделя, че едностранното обявяване на независимост от Косово е лош вариант, в случай че предстоящите преговори между сърбите и косовските албанци се провалят. Той добави, че новите преговори ще са безсмислени, ако започнат и завършат като предишните. 
						В понеделник министър-председателят на Косово Агим Чеку и членовете на преговарящия екип на Косово ще се срещнат във Вашингтон с държавния секретар на САЩ Кондолиза Райс. Сръбският външен министър Вук Йеремич ще се срещне с нея във вторник. Администрацията на Буш подкрепя плана на бившия специален пратеник на ООН Марти Ахтисаари за контролирана независимост на Косово. (АФП, Би Би Си, Политика, Вечерни Новости - 23/07/07; ДПА, РТК, Телеграфи, Б92, РТС, Бета - 22/07/07)

Лайчак обещава още повече усилия в подкрепа на съдебната реформа в БиХ
					25/02/2008
					 
						САРАЕВО, Босна и Херцеговина (БиХ) -- Върховният представител Мирослав Лайчак обеща още повече усилия в подкрепа на съдебната реформа, заявявайки, че заедно с националната стратегия за военните престъпления тя е сред неговите приоритети. "Обсъждаме този въпрос почти всеки ден с представители на съдебната система и няма да се откажем от това," заяви Лайчак в отговорите си онлайн на въпроси на граждани, публикувани в неделя (24 февруари) на уебсайта reci.ba. Лайчак не пожела да се ангажира със срок, в който БиХ би могла се присъедини към ЕС. "Това е като да питаш някой атлет за колко време ще пробяга маратон, преди състезанието дори да е започнало," каза той.
						В отделно изявление в неделя Лайчак отхвърли обвиненията на основната партия на бошнаците, Партията за демократично действие (ПДА), че не си върши работата, като отговори: "Би било по-добре представителите на ПДА да действат повече и да приказват по-малко." (Дневни Аваз, Независне Новине - 25/02/08; Фена - 24/02/08)

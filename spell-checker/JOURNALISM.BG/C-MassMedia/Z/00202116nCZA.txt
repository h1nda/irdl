Македония се бори с организираната престъпност, свързана с пътните такси
					03/12/2011
					Полицията арестува 87 души за престъпления, свързани с пътните такси, докато Македония увеличава усилията за изкореняване на организираната престъпност.
					От Мишко Талески за Southeast Europe Times в Скопие - 03/12/11
 
					 
						
Пункт за пътни такси на магистрала по Коридор 10 в Македония. [Mишко Талески/SETimes]
						Македонската полиция арестува 87 служители по събирането на пътни такси в сряда (1 декември) като част от операция "Калдъръм" заради твърдения, че са откраднали около 2 милиона евро от фалшифициране на бланки за платени такси. 
						Трима разследващи съдии наредиха повечето да бъдат задържани - като седем отсъстват - а двама да бъдат поставени под домашен арест. 
						Според полицията двама високопоставени служители от държавната компания "Македонски пътища", която обслужва пътищата в страната и събира такси, са организирали престъпната схема. 
						"Предявихме обвинения за извършено престъление ... за злоупотреба със служебно положение и служебни задължения, за получаване на подкупи, за незаконно притежаване и за фалшифициране на документи", каза за SETimes министърът на вътрешните работи Гордана Янкуловска. 
						Янкуловска обясни, че пет пункта за събиране на пътни такси в Македония са били въвлечени в схемата за кражба на пари по магистралата на транспортен Коридор 10. 
						"За да бъдат част от групата, служителите по събирането на пътни такси са плащали между 100 до 500 евро месечно," каза тя. 
						Операция "Калдъръм" е продължение на друга полицейска операция от 2007 г., наречена "Змийско око", по време на която бяха арестувани седем служители по събирането на пътни такси и мениджъри от "Македонски пътища". Прокурорите обаче не успяха да докажат в съда, че те са извлекли материална изгода. 
						Бившият държавен прокурор и съдия Ставре Дзиков каза за SETimes, че стриктно трябва да се спазват законите и процедурите, вместо да се издават присъди, които ще станат предмет на правна и друга манипулация. 
						"Като защитник на един от заподозрените, обвинени при първата операция [Змийско око], успях да анулирам съдебната присъда. Нямаше никакви аргументи или доказателства, че лицето е извършило престъпление. Затова при "Калдъръм" македонските съдебни органи трябва да бъдат подготвени и да действат с максимален професионализъм, за да избегнат повторението на минали грешки", каза Дзиков. 
						Обвинените по делото "Змийско око" осъдиха Македония в Европейския съд по правата на човека в Страсбурк, който реши, че правителството трябва да им заплати по 2 000 евро за нанесени щети заради неоснователно задържане. 
						Директорът на Бюрото за обществена сигурност Люпчо Тодоровски каза, че "Калдъръм" е продължила три години и половина и че полицията е използвала множество разследващи техники, за да получи доказателства. Тя е влязла в компютърната система и е установила как групата е фалшифицирала сметки, следила е членовете й под прикритие и е инфилтрирала агент в групата, каза той. 
						"Tози път играхме шах с всички фигури", каза той. 
						След претърсването на пунктовете за събиране на такси, на офисите на "Македонски пътища" и на домовете на служителите, полицията съобщи, че е открила 170 празни бланки за сметки, 10 999 евро и неопределено количество друга валута и е конфискувала компютри с програми за фалшифициране на сметки. 
						Тодоровски увери обществеността, че във всеки пункт за събиране на пътни такси има датчици, които отчитат броя на преминаващите автомобили и броя на издадените фишове за платени такси. 
						Македонската общественост посрещна с одобрение новината за арестите и уверенията за събраните доказателства. 
						"Пътувам по магистралата по Коридор 10 почти всекидневно. Като много други шофьори и аз си плащам пътната такса и обикновено не преглеждам квитанцията. Изглежда групата добре е измислила схемата, тъй като никой не е забелязал някаква нередност в продължение на година", каза за SETimes шофьорът от Скопие Борко Николов, 47-годишен. 
						"Калдъръм" е последната от множество големи полицейски акции през последните няколко години, която показва решимостта на правителството да изкорени организираната престъпност. Пенсионният фонд, здравеопазването, полицейските служители и престъпната схема на собственика на телевизонния канал А1 ТВ Велия Рамковски са някои от по-известните мишени. 
						"Предотвратяването на организираната престъпност е главният приоритет на Министерството на вътрешните работи на Македония. Регионалното и международното сътрудничество обаче са ключов елемент в систематичния подход в борбата срещу организираната пестъпност", каза Янкуловска за SETimes.

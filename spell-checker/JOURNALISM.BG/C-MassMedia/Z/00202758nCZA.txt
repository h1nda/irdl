Докладът на "Амнести Интърнешънъл" хвърля светлина върху предразсъдъците срещу мюсюлманите
					30/04/2012
					Мюсюлманите в няколко европейски страни всекидневно са изправени пред дискриминация, се казва в доклада на "Амнести Интърнешънъл".
					От Менекше Токай за Southeast European Times в Истанбул - 30/04/12
 
					 
						
Докладът на "Амнести Интърнешънъл" призовава европейските правителства да преодолеят дискриминационните стереотипи и предразсъдъци срещу техните мюсюлмански общности. [Амнести Интърнешънъл]
						"Амнести Интърнешънъл" публикува доклад, озаглавен "Избор и предразсъдъци: дискриминация срещу мюсюлманите в Европа", в който се обяснява как мюсюлманите в няколко европейски страни всекидневно са изправени пред дискриминация, особено по отношение на работните места и образованието. 
						Докладът призовава европейските правителства да преодолеят дискриминационните стереотипи и предразсъдъци срещу техните мюсюлмански общности. 
						Макар че докладът включва информация за Белгия, Франция, Холандия, Испания и Швейцария, той също така критикува Турция за дискриминация в сферата на образованието на религиозни основания. 
						"Силната светска традидиция, създадана в Турция, която е предимно мюсюлманска страна, от основаването на републиката доведе до ограничения за носенето на специфично религиозно и национално облекло и особено на забрадки в учебните заведения", отбелязва докладът. 
						Според Марко Перолини, експерт на "Амнести Интърнешънъл" по дискриминацията, общите забрани за религиозни и културни символи и облекло, прилагани в турската образователна система, са проблематични. 
						"Tези забрани представляват много широка рестрикция на правото на свобода на изразяване, на религия или вярвания и оказват непропорцонално въздействие върху мюсюлманките", каза за SETimes Перолини. 
						Перолини обясни, че някои ограничения са допустими в специфичен контекст например, ако ограничението цели да се противопостави на съществуващ натиск върху учащи, които не искат да носят религиозно облекло. Той обаче твърди, че подобно ограничение винаги трябва да бъде пропорционално и необходимо и не трябва да води до изключване на учащи се от образователната система. 
						Рукие Йилдиз, чистачка от Истанбул, е една от жертвите на дискриминация в образованието. "В миналото, когато братовчедките ми бяха изключени от университета само защото носеха забрадки, аз се отказах да продължа образованието си след основното училище. Не исках да бъда длъжна да избирам между образованието и религията", каза тя за SETimes. 
						В доклада "Амнести Интърнешънъл" също призовава турското правителство да внесе поправки в Закона за висшето образование с цел да се разреши на студентите да носят религиозни и културни символи и облекло. 
						Според Айхан Кая, директор на Института на ЕС в Университета "Билджъ" в Истанбул, популисткият характер на управлящата партия [в Турция] е довел до разрешаване на използването на ислямски символи [като забрадки, бурки или воали] на някои обществени места. 
						Макар че законодателството и разпоредбите от началото на 1980-те години задължиха студентките и преподавателките да спазват съвременен дрескод в училищата и университетите, забраната на всякакъв вид покриване на главите и носенето на забрадки вече не е голям проблем в турските университети след 2010 г. 
						Забраната за носенето на забрадки във висшите училища сега се прилага само според решението на администрацията на всеки университет, така че забраната не е напълно премахната. 
						Пинар Илкъз от турския клон на "Амнести Интърнешънъл" подчертава, че при упражняване на правото си на свобода на изразяване и религия, една жена трябва да бъде свободна да избира какво иска да носи. 
						"Правителствата и религиозните лидери са длъжни да създават безопасна среда, в която всяка жена може да направи такъв избор, без да е застрашена от насилие или принуда. Универсалният характер на човешките права означава, че те важат еднакво за жените и за мъжете", каза тя за SETimes. 
						Доклад, публикуван от турската Фондация за икономически и социални проучвания (ТЕСЕВ) миналата седмица отбелязва, че продължаващата неофициална забрана, прилагана от някои преподаватели в университетите, оказва вредно влияние върху отношенията между преподаватели и студенти, тъй като преподавателите понякога унижават и отстраняват студентки, които покриват главите си. 
						"Преди свободата на жените [носещи забрадки] бе отменена от секуларистки правила, които бяха тълкувани като вид антирелигия. Лаицизмът обаче е нещо наистина напълно различно. Лаицизъм означава прехвърляне на властта от духовенството към миряните в религията", обясни Кая за SETimes. 
						Според Кая, йерархичният характер на турската политическа култура е накарал политиците да изкривяват значението на лаицизма, както желаят, и да създават една безрезултатна игра на власт между онези, проповядващи лаицизъм и онези, които смятат исляма за причина за своето съществуване. 
						Докладът е в съзвучие с този аргумент, като подчертава, че "според международното право, държавният неутралитет и секуларизмът не са легитимни причини за налагане на ограничения върху упражняването на правото на свобода на религията или вярванията и на свободата на изразяване." 
					
				
			
					 
					
 
 

Часовете по религия в учебната програма на детските градини в БиХ разпалиха дебат
					19/05/2008
					Ако планът на министерството бъде одобрен, групите в детските градини в Босна и Херцеговина може да бъдат разделени на мохамедански и немохамедански.
					От Азра Мартин за Southeast European Times в Сараево – 19/05/08
 
					 
						
Децата в детските градини в Сараево може да бъдат разделени на мохамедански и немохамедански групи. [Гети Имиджис]
						План на образователните власти в Сараево да бъдат въведени в детските градини часове по религия раздели обществеността - на такива, които смятат това за религиозно право, и други, които виждат в него заплаха за многоетническия характер на държавата.
						Голяма част от населението на Сараево се състои от босненски мюсюлмани. Ръководителят на “Деца на Сараево”, Аржия Махмутович, анкетира родители на босненски деца в училищна възраст какво мислят за добавянето на часове по ислям към учебната програма. Махмутович отговаря за 24 държавни детски градини в столицата.
						Нерелигиозните родители обаче не са съгласни с плана и започнаха разпространението на петиция под надслов "Спрете религиозното разделение в детските градини".
						"Не искам да обяснявам на 3-годишния си син Свен, който е влюбен в [своята съученичка мюсюлманка] Есма, защо изведнъж те трябва да бъдат в различни стаи. Никой няма правото да ги разделя," пише Ведрана Пиньо-Нойшул, босненска мюсюлманка, омъжена за евреин. Петицията е събрала около 5 000 подписа.
						Много родители мохамедани в Сараево казват, че петицията представлява "кулминацията на една антиислямска кампания".
						Министерството на образованието ще реши дали да въведе същия модел, който съществува в колежите – часове по религия като свободно избираем предмет или те ще бъдат отхвърлени с цел зачитане на културното разнообразие.
						Дебатът се наблюдава от ОССЕ, която твърди, че "образованието в Босна и Херцеговина трябва да бъде включващо, а не изключващо."
						"Теоретично в това няма нищо лошо, освен, разбира се, добавянето на предмет в предучилищната учебна програма, който повечето експерти смятат, че не трябва да бъде преподаван, докато учениците не бъдат доста по-големи. Повдигат се обаче въпроси, които засягат изключването и дискриминацията, тъй като според някои сведения това обучение ще бъде с чисто ислямска насоченост."
						"В една многонационална държава като БиХ това създава заплаха за подкопаване на основните свободи, които са гарантирани от конституцията на самата страна. Малко вероятно е БиХ да заеме своето заслужено място в голямото европейско семейство на демократичните държави, ако не изгради и създаде усещане за принадлежност у своите граждани, независимо от тяхната раса, религия или култура,” посочва организацията.

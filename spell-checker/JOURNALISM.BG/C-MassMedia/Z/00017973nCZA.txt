ЕС заяви, че Румъния трябва да положи допълнителни усилия, за да стане член на Съюза през 2007 г.
					21/03/2006
					Оценявайки високо постигнатия досега напредък на Румъния в подготовката й за присъединяване към ЕС, в понеделник Брюксел призова страната да увеличи усилията си и да се заеме с нерешените проблеми, така че да може да се присъедини към блока през януари 2007 г., според предвидения график.
					(АФП, АП, Уеб сайт на австрийското председателство на ЕС - 20/03/06)
 
					 
						
Румънският външен министър Михай-Разван Унгуряну бе председател на заседанието в понеделник (20 март) в Брюксел. [ЕС]
						Независимо от напредъка, постигнат досега, Румъния трябва да увеличи усилията си, за да се присъедини към ЕС през януари 2007 г., според предвидения график, заявиха официални представители в понеделник (20 март). 
						ЕС "поздрави Румъния за постигнатия значителен напредък в подготовката й за членство и призова за нови и постоянни усилия за справяне с нерешените проблеми в оставащото ограничено време", се казва в декларация, публикувана след заседанието на Европейско-румънския съвет по асоцииране. 
						Външният министър Михай-Разван Унгуряну, който председателства заседанието, бе начело на румънската делегация. Австрийският държавен секретар по въпросите на външната политика Ханс Винклер, чиято страна понастоящем е ротационен председател на ЕС, бе ръководител на групата на ЕС. Генералният директор на дирекция "Разширяване" Майкъл Лий представляваше Европейската комисия (ЕК). 
						Съветът по асоцииране направи преглед на подготовката на Румъния за присъединяване, по специално в светлината на мониторинговия доклад на ЕК от октомври 2005 г., в който се очертават проблемите, на които страната трябва да обърне внимание, за да бъде готова за членство.
						ЕК трябва да публикува следващите си мониторингови доклади за България и Румъния на 16 май. В тях ще се съдържат препоръки дали двете страни трябва да бъдат приети в Съюза в началото на следващата година, или влизането им да бъде отложено до януари 2008 г., съгласно предпазната клауза в договора за присъединяване. Окончателното решение ще бъде взето по време на срещата на високо равнище през юни на лидерите на 25-те държави от блока. 
						"Има редица области, будещи сериозна загриженост, и области, в които Румъния трябва да положи допълнителни усилия," цитира АФП думите на Лий по време на пресконференция с Унгуряну след заседанието в понеделник. Той спомена борбата с корупцията, съдебната реформа, граничния контрол и ветеринарните стандарти като области, в които са необходими подобрения. 
						В своя редовен доклад за напредъка на Румъния през октомври ЕК открои конкретни проблеми в областта на свободното движение на стоки, търговското право и реформата на публичната администрация, изискващи също незабавни действия. 
						В декларацията, публикувана в понеделник, се приветства законодателният напредък, който Румъния е отбелязала в областта на реформата на публичната администрация и в частност на съдебната реформа. Същевременно в нея се подчертава необходимостта от ефективно прилагане на новите закони. 
						Определяйки борбата с корупцията като "въпрос от особена важност," декларацията призовава Румъния да положи допълнителни усилия за справяне с проблема. Властите трябва да обърнат особено внимание на "прилагането на съществуващите закони срещу корупцията и на натрупването на убедително количество успешно проведени разследвания на различни нива", и по-специално на корупцията на високо ниво, се казва в декларацията. 
						Подобряването на граничния контрол и засилването на борбата с организираната престъпност и незаконния трафик на хора бяха други основни приоритети, откроени от Съвета по асоцииране по време на прегледа в понеделник. 
						Изразявайки убеденост, че Румъния е способна да изпълни своята цел по отношение на датата за присъединяване, Унгуряну каза, че е "крайно време" правителството да покаже своята решимост. "Очакваме да видим положителни заключения в средата на май", каза той по повод на предстоящия доклад на ЕК.

Румъния ще се опита да запази в Пекин богатата си олимпийска традиция
					07/08/2008
					Румъния има трайно присъствие на олимпийската стълбица и съревнованието тази година не плаши силните атлети на страната.
					От Паул Чокою за Southeast European Times от Букурещ - 07/08/08
 
					 
						
Фехтовачът Михай Ковалиу от Румъния тренира в петък (1 август) преди Олимпиадата в Пекин. [Гети Имиджис]
						Румънската делегация за Летните игри в Пекин се състои от 158 души, от които 115 са атлети, състезаващи се в 15 различни спортни дисциплини. Румъния участва в игрите от 1924 г. и е спечелила 284 медала, 82 от които златни. Предишните румънски отбори имаха отлични представяния в дисциплините гимнастика, гребане и лека атлетика. От страните, които никога не са били домакин на олимпиада, Румъния се нарежда на второ място по спечелени медали само след Унгария.
						“В Пекин ще участваме в 15 спортни дисциплини. Във всяка от тях имаме шанс да спечелим медали, поне теоретично. ... Целта ни е общият брой на получените медали да бъде най-малко двуцифрен. Това е минимум, който Румъния трябва да изпълни, предвид не само нейните предишни отличия, но и репутацията на румънския спорт и на олимпийското движение, с която страната се ползва по цял свят,” каза Октавиан Морариу, председател на Румънския олимпийски и спортен комитет (РОСК), преди делегацията да се отправи за Пекин. Той съобщи, че всеки румънски носител на златен медал ще получи рекордна награда от 100 000 евро – осигурена от правителството и от частни спонсори.
						“Твърдо вярвам, че ще попълните колекцията ни от медали на тези Олимпийски игри, каза президентът Траян Бъсеску, преди делегацията да отпътува. Бъсеску увери китайските власти, че въпреки призивите за бойкот той ще присъства на церемонията по откриването. "Няма да направя това, за да натрупам политически капитал и да бъда заедно с други държавни глави, а за да застана символично до отбора," добави той. Премиерът Калин Попеску Търичану може да присъства на церемонията по закриването.
						Морариу каза, че джудистката Алина Думитру, женският отбор по кану-каяк и женският хандбален отбор имат най-големи шансове да получат медали в Пекин. Женският отбор по гимнастика ще даде всичко от себе си, но китайките са фаворитки, призна самата легендарна гимнастичка Надя Команечи пред АФП. “Би било грешка да кажем, че ще защитаваме олимпийската си титла. Спечелихме златото в Атина, но през 2004 г. бяхме друг отбор," каза треньорът по гимнастика на жените Николае Форминте.
						Както и много други отбори, румънският също бе засегнат от допинг скандал. В края на юли от него отпаднаха две от бегачките на средни разстояния, Елена Анточи и Кристина Василою, за които има подозрения, че употребяват забранената субстанция еритропоиетин (EPO). По-рано през юли отборът изключи друга специалистка на средни разстояния, Лиляна Попеску, заради неявяване на допинг тест.
						Счетоводната фирма “Прайсуотърхаус Купърс” прогнозира, че Румъния ще спечели 19 медала в Пекин, подобно на резултата й от Атина. Точността на прогнозите на американската фирма за резултатите от игрите през 2004 г. бе 90 %.

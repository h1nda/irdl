Наука и технологии: Гърция се издига в класация за използването на технологии
					06/04/2009
					Гърция е на 55-о място измежду 134 страни по използване на информационни и комуникационни технологии. Още новини от областта на науката и технологиите: Македония представи своя първи суперкомпютър; в Кипър бе открит древен храм.
					 
						
Според Световния икономически форум използването на технологии в Гърция се е повишило спрямо миналата година. [АФП]
						Световният икономически форум (СИФ) през 2008 г. е класирал Гърция на 55-о място сред 134 държави по използване на информационни и комуникационни технологии, съобщи на 27 март всекидневникът „Имерисия“. Гърция е получила оценка 4,00 по индекса за мрежова готовност на СИФ. Тя е една от малкото европейски страни, които са подобрили своя резултат в сравнение с предходната година. 
						*** 
						
						Македонският министър на информацията и технологиите Иво Ивановски представи на 27 март първия суперкомпютър на страната. Македония стартира мощната информационна система на специална церемония в сградата на Държавната служба по статистика. 
						*** 
						Регулаторният орган по далекосъобщения на Босна и Херцеговина (БиХ), РАК, издаде лицензи за мобилни телефонни услуги от трето поколение на “БХ Телеком”, “Мител” и “ХТ Мостар”. Директорът на РАК Кемал Хусеинович заяви, че този ход е важен за пазара на далекосъобщителни услуги на БиХ, тъй като ще доведе до подобряване на услугите и намаляване на цените. 
						*** 
						Екип от археолози от италианския Национален съвет за научни изследвания съобщи на 27 март, че е открил най-стария според тях религиозен обект в Кипър. Храмът, в района на Пиргос-Маврораки край град Лимасол, датира от около 2000 г. пр.н.е., което означава, че е с най-малко 1000 години по-стар от всеки друг храм, откриван досега на острова. 
						*** 
						Асоциацията на биолозите от европейските държави ще проведе своята годишна среща през 2009 г. в турската част на Кипър, съобщи всекидневникът “Хюриет” на 27 март. В срещата ще участват биолози от Турция, Обединеното кралство, Германия, Холандия, Португалия и Кипър. 
						*** 
						Археолози от Дирекцията за праисторически и класически изследвания на гръцкото министерство на културата са представили на 30 март цех за керамика, открит неотдавна в Пела, съобщи АНА-МПА. Учените са открили цеха в северната част на археологически обект в Пела и смятат, че той е бил използван между 4-и и 2-ри век пр.н.е. 
						
						(Различни източници - 30/03/09 - 06/04/09)

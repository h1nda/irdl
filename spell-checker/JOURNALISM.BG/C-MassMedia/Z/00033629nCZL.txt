Караджич нарече клането в Сребреница "мит"
					03/03/2010
					 
						ХАГА, Холандия -- Бившият босненски сръбски лидер Радован Караджич каза, че масовите убийства на несърби в Сараево и Сребреница по време на босненския конфликт през 1992-1995 г. са "мит" и отрече да носи каквато и било отговорност за тях. През втория ден на изявлението му пред Трибунала на ООН за военни престъпления във вторник (2 март), Караджич каза, че Сараево не е било под обсада на босненските сърби; по-скоро неговата армия е била обсадена от мюсюлмански и хърватски войски. Той също отрече, че войници на босненските сърби са бомбардирали безогледно цивилни лица. "Ние бяхме обвинени, че сме обстрелвали безогледно Сараево, но мишените ни бяха законни", каза той. Караджич обвини босненски мюсюлмани, че са убивали босненски цивилни лица, за да предизвикат външна интервенция. "Те обстрелваха собствените си хора и убиваха собствените си хора [със] снайпери," каза той. Караджич е обвинен в геноцид, военни престъпления и престъпления срещу човечеството, произтичащи от босненския конфликт. (Бета, Б92, Би Би Си, Гардиън, AФП, Ройтерс - 02/03/10)

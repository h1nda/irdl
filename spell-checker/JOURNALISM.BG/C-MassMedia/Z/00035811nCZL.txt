Правителството на Косово отхвърли препоръките на МКГ за северната част на страната
					27/08/2010
					 
						ПРИЩИНА, Косово -- Правителствените органи отхвърлиха предложенията на Международната кризисна група (МКГ) относно автономията на Северно Косово. Министър-председателят Хашим Тачи каза в четвъртък (26 август), че Косово е независима държава и няма да има никаква автономия, нито размяна на територии. Той добави, че Прищина е приключила всичко със Сърбия още през 1999 г., а международната общност наскоро е направила това с решението в полза на декларацията за независимост на Косово. В свой доклад от четвъртък МКГ призова Прищина и Белград да започнат преговори по нерешените въпроси, като ги предупреди, че в противен случай може да възникнат конфликти. Документът посочва, че след становището на Международния съд от 22 юли ЕС и САЩ трябва да подпомогнат диалога между Косово и Сърбия възможно най-скоро. МКГ предложи три различни решения за Северно Косово -- плана на Ахтисаари, разширена автономия и размяна на територии. (Зери, Коха Диторе - 27/08/10; КТВ, КЛАН Косова - 26/08/10)

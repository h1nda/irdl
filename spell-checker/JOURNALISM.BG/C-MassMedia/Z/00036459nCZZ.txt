Бизнес: "Меркатор" ще засили присъствието си в България
					22/10/2010
					Словенската компания "Меркатор" планира да отвори още магазини в България. Още в деловите новини: ЕИБ ще инвестира около 500 милиона евро в Хърватия тази година; продава се мажоритарен дял от "Телеком Сърбия".
					 
						
"Меркатор" откри хипермаркет в България миналата година. [ЕС]
						Водещата словенска верига за бързооборотни стоки "Меркатор" планира да инвестира 80 милиона евро за операции в България до 2012 г., съобщиха в сряда (20 октомври) местните медии. Компанията планира да започне да развива своята верига "Рода" в страната тази година, като открие три магазина на стойност 10 милиона евро. Веригата, която стъпи на българския пазар миналата година, цели да постигне 3% дял от пазара на компанията до края на 2012 г. 
						*** 
						Изпълнителният борд на МВФ одобри на 15 октомври втория и третия преглед по стенбай споразумението за 1,2 милиарда евро с Босна и Херцеговина, и одобри изплащането на 132,8 милиона евро. Така общото изплащане по програмата достигна 379,4 милиона евро. 
						*** 
						Европейската инвестиционна банка (ЕИБ) ще инвестира около 500 милиона евро в Хърватия тази година, заяви Филип Мейстадт, президент на институцията по време на лекция в Загреб на 15 октомври. По-специално ЕИБ ще инвестира в железопътния сектор и ще подпомогне малки и средни предприятия. Майстадт каза, че ЕИБ ще помогне на Хърватия да подготви проекти, за да се възползва от средствата на ЕС, до които страната ще има достъп след присъединяването си към блока. 
						*** 
						
						Сърбия обяви търг за продажбата на 51% от "Телеком Сърбия" в сряда (20 октомври) в съответствие с неотдавнашно решение на правителството. Предварителни оферти ще се приемат до 26 ноември. Министърът на икономиката Младан Динкич заяви, че от продажбата се очакват най-малко 1,4 милиарда евро. Държавата има дял от 80% в "Телеком Сърбия", а гръцката "OTE" притежава останалите 20%. 
						*** 
						Външният дълг на Aлбания бе 3,3 милиарда евро в края на 2009 г., съобщава в доклад, публикуван в понеделник (18 октомври) Банката на Албания. Около 50% от дълга е натрупан от правителството, докато останалото са заеми от частния сектор. Дългът представлява 38,2% от БВП на страната. 
						*** 
						
						Koсово има най-младото население и най-бедната икономика в Европа, твърди доклад на неправителствената организация "Инициатива за стабилност в Косово" (ИСК), публикуван в сряда (20 октомври). Всеки четвърти косовар е на възраст между 15 и 24 години, като 73% от населението са безработни, се казва в доклада. Осигуряването на образование, права и работа за младите продължава да бъде сред най-големите предизвикателства за Косово в процеса на европейска интеграция, се казва в доклада. 
						*** 
						
						Гръцкият заместник-външен министър Спирос Кувелис съобщи в сряда (20 октомври), че Катар се е отказал от плановете да инвестира 3,5 милиарда евро в енергиен проект в Гърция. "Катар Петролиум" и "Катар Инвестмънт Оторити" не можаха да се съгласят със своите гръцки партньори по отношение надеждността на проекта, каза Кувелис. 
						
						(Различни източници -- 15/10/10-22/10/10)

Тежки времена за поръчителите по кредити в БиХ
					01/08/2011
					Гарантите по кредити носят отговорност в случай на неизпълнение и заради напрежението, на което са подложени, някои посягат на живота си.
					От Лиляна Ковачевич за Southeast European Times от Баня Лука – 01/08/11
 
					 
						
Членове на Асоциацията за защита на поръчителите в БиХ провеждат публична информационна кампания. [Лиляна Ковачевич/SETimes]
						Стрес, обтегнати отношения с приятелите и семейството, фалит и дори самоубийство са ситуациите, в които често се оказват поръчителите, които вече не издържат тежестта да изплащат дълговете на други хора. 
						Според Асоциацията за защита на поръчителите в БиХ деветнадесет гаранти са извършили самоубийства през последните три години. 
						„Поръчителите се обвързват с договорното задължение да платят получения от други лица заем, ако кредитополучателите не са в състояние да се издължат на кредиторите. Те обаче нямат институционална защита”, каза председателят на асоциацията Йовица Цветкович за SETimes. 
						Цветкович обяснява, че през периоди на икономически трудности много хора искат да помогнат на своето семейство, приятели и познати за получаване на необходимото финансиране, но мнозина биват измамени от същите тези хора, които се опитват да подкрепят. 
						По данни на асоциацията измамените поръчители са около 200 000, обикновено приятели или роднини. В държава в тежка икономическа криза като БиХ на практика всеки гарант на заем може да се присъедини към тази група. 
						Проблемите с гарантите се появиха след приватизацията на банковия сектор през 2002 г. и пристигането на чуждестранни банки в БиХ. Скоро след това последва кредитна експанзия с масово получаване на заеми от граждани, което продължи до започването на световната икономическа криза през 2008 г. 
						„Банките разполагат с валидни договори и могат да изискат целия дълг от гарантите, които третират като равни на кредитополучателите. Те искат да съберат дълга колкото е възможно по-скоро и са наясно, че това може да стане много по-бързо, ако предявят претенциите си към гарантите, вместо да съдят длъжниците”, каза икономистът Синиша Божич за SETimes. 
						Божич твърди, че системата е създадена така, че позволява на кредитополучателите да получат заеми от много банки и организации за микрокредитиране, дори ако са свръхзадлъжнели. 
						„Първоначално централната банка на БиХ не водеше централен регистър на кредитите (ЦРК), така че хората вземаха заеми, надхвърлящи техните възможности. Скоро обаче някои кредитополучатели започнаха да мамят своите гаранти, които дори не знаеха, че е налице свръхзадлъжнялост”, посочва Божич. 
						Асоциацията настоява за системно решение на проблема на поръчителите както в двете автономни области, така и на равнище БиХ, и организира обществена кампания за тази цел. 
						Според Цветкович целта на кампанията е да образова поръчителите, да се поискат изменения и допълнения в законодателството, което урежда тази област, и да се накажат отговорните за измами на гаранти. 
						Министерството на финансите на Република Сръбска вече подготви проект на законодателство, чиято цел е да защити гарантите. 
						Ръководството на асоциацията посочва, че се надява предложените законови промени – установяване на точни задължения и права на клиентите по техните договори с банки – да предотвратят възможностите човек да стане гарант на свръхзадлъжняло лице. 
						Агенцията за банкова дейност на БиХ обаче твърди, че този въпрос вече е обхванат от Закона за задълженията, и препоръчва измамените поръчители да потърсят справедливост в съда. 
						Нейното ръководство заяви, че всеки, който приема да стане гарант, незабавно приема задълженията на основния длъжник, както и че всички произтичащи от това проблеми следва да се разглеждат от съдилищата. 
						Агенцията заяви, че е предприела редица промени по отношение на пропуските в системата. От януари тя не позволява предоставянето на нови заеми на свръхзадлъжнели лица. 
						Остава проблемът с вече отпуснатите заеми на множество такива хора. 
						„Тъй като е нереалистично да се очаква въвеждането на промени в закона с обратна дата, които да освободят гарантите от техните задължения, най-практичната мярка е да се окаже институционален натиск върху банките в случай на забавяне на плащания или при [пълно] спиране на изплащането на дълга. Към събиране от поръчителите следва да се пристъпва едва когато са изчерпани всички възможности по отношение на длъжника”, заяви Божич.

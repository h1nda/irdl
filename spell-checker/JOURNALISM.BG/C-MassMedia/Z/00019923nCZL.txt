Албанският премиер Бериша е на посещение в Атина
					13/09/2006
					 
						АТИНА, Гърция -- Албанският премиер Сали Бериша започна във вторник (12 септември) двудневно официално посещение в Атина, където се срещна най-напред с председателя на парламента Ана Бенаки-Псаруда. Тя отново потвърди подкрепата на страната си за кандидатурата на Албания за интеграция в ЕС и заяви, че фактът, че гръцкото етническо малцинство е представено в албанското коалиционно правителство, е доказателство за ангажимента на Тирана да спазва международните стандарти за правата на малцинствата. В сряда Бериша трябваше да проведе разговори с гръцкия си колега Костас Караманлис, както и с президента Каролос Папуляс. 
						Други новини -- Албанският президент Алфред Мойсиу се срещна с новия пратеник на ЕС в Тирана, германския посланик Хелмут Лохан. Във вторник Мойсиу увери Лохан в решимостта на Албания да изпълни разпоредбите на неотдавна влязлото в сила Споразумение за стабилизация и асоцииране с ЕС и да се придвижи напред по пътя към пълноправно членство в ЕС. (Албейниън Нюз - 13/09/06; Нафтемпорики, Уеб сайт на албанското правителство - 12/09/06)

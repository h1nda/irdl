Съветът за сигурност на ООН: „МС откри пътя за преговори” 
					04/08/2010
					 
						НЮ ЙОРК, Съединени щати -- Във вторник (3 август) Съветът за сигурност на ООН призова Прищина и Белград да използват момента след консултативното решение на Международния съд (МС) по въпроса за Косово, за да обсъдят важни въпроси. По време на заседанието на Съвета за Косово членовете му изразиха продължаващата си подкрепа за ЮНМИК, както и за необходимостта от намаляване на напрежението между общностите. „Предварителната юридическа оценка на ООН е, че мнението на съда няма да се отрази на статута на ЮНМИК или на нашата неутрална политика по отношение на статута”, каза Заниер след представянето на втория тримесечен доклад за тази година за Косово. Той добави, че Косово е относително стабилно, въпреки че възможност за нестабилност съществува, както показват някои инциденти в северната част на страната. 
						Косовският външен министър Скендер Хюсени и неговият сръбски колега Вук Йеремич заявиха, че желаят да бъдат решени разногласията. Йеремич заяви, че МС е разгледал тясно формулировката на едностранната декларация и оставил възможност за „опасни погрешни тълкувания” на мнението на съда. Хюсени обаче заяви, че консултативното мнение на съда е било ясно формулирано и не е оставило място за съмнение, че е в полза на Косово. Той отново призова Съвета за сигурност да замени Резолюция 1244 с нова, която да отразява реалността на независимо Косово. (Коха Диторе, Експрес, Зери - 04/08/10; РТК, Кохавижън, Гласът на Америка - 03/08/10)

Наука и технологии: Триизмерната телевизия ще се появи скоро близо до вас?
					25/09/2006
					Триизмерната телевизия би могла да се появи в домовете само след няколко години, но все още сме далеч от холографската телевизия, според европейски консорциум. Още в новините от областта на науката и технологиите: Албания напредва в детската неврология; сръбски екип получи стволови клетки от нежизнени ембриони; потребители на "Оракъл" планират форум в Хърватия.
					
 
					 
						
За триизмерната технология на бъдещето няма да са необходими специални очила, твърдят експерти. [Гети Имиджис]
						Вече е създадена технологията за триизмерни телевизори, съобщи европейски консорциум, който проучва този въпрос. Според координатора на групата, турския професор Левент Онурал, стереоскопични телевизори, които създават впечатление за дълбочина, сигурно ще са нещо обичайно след няколко години. Но зрителите ще трябва да почакат по-дълго за още по-съвършената холографска телевизия, каза той. Постиженията в технологията означават по-голямо удобство при гледане, без да са необходими специални очила, като това ще направи триизмерната телевизия по-продаваема. 
						*** 
						12-ата Средиземноморска среща по детска неврология се проведе в Дуръс, Aлбания, от 14 до 16 септември. Присъстващите на срещата международни учени похвалиха албанската научна общност за постигнатия напредък в областта на неврогенетичните синдроми и епилепсията. Един от основните доклади се отнасяше до церебралната парализа при преждевременно родени деца. 
						*** 
						
Сръбският учен Миодраг Стойкович съобщи, че екипът му е успял да получи за първи път стволови клетки от нежизнени човешки ембриони в ранна фаза на развитие. Стойкович, който е член на британската група, клонирала първия човешки ембрион през 2005 г., неотдавна създаде джойнт венчър в Лесковац, Сърбия, с италианската фирма "Синтофарм". 
						*** 
						
Сръбското министерство на здравеопазването предостави 1 млн. евро за модернизиране на Белградския институт по ревматология. Според ръководителя на института Неманя Дамянов средствата са използвани за закупуване и инсталиране на съвременна цифрова рентгенова система. 
						*** 
						
Хърватски потребители на "Оракъл" ще се срещнат в град Умаг от 17 до 20 октомври. Очаква се на форума да присъстват около 115 членове на хърватския Съюз на потребителите на "Оракъл" и 35 партньори на "Оракъл". Според организаторите целта е да се демонстрират най-новите постижения и приложения на технологията "Оракъл" в хърватските компании. 
						*** 
						Степента на използване на Интернет от компаниите в Босна и Херцеговина (БиХ) се е увеличила с 35 % през 2005 г. спрямо предишната година, посочва проучване, изготвено от Министерството на транспорта и съобщенията на БиХ и ПРООН в БиХ. То установи, че БиХ разполага с добри условия за развитие на Интернет инфраструктура, но властите трябва да предприемат мерки за гарантиране на постоянен напредък. 
						
(Различни източници – 18/09/06 - 25/09/06)

Наука и технологии: Хърватия показва електрически влак
					20/09/2010
					Нов хърватски прототип ще бъде изложен на Берлинския търговски панаир. Още новини в областта на науката и технологиите: РС и Сърбия подписаха споразумение за сътрудничество; Румъния спечели високи награди на състезание в Москва.
					 
						
Влакът е произведен за Хърватските държавни железници. [Кончар]
						Прототип на електрически влак за регионалната железопътна система на Хърватия ще бъде представен на Международния панаир за транспортни технологии "ИнноТранс" в Берлин от вторник (21 септември) до петък. Електрическият влак е произведен от "Кончар-Електрически локомотиви" и "ТЖВ Гредел" за Хърватските държавни железници. 
						*** 
						Министърът на науката на Република Сръбска (РС) Бакир Аянович и сръбският му колега Божидар Джелич подписаха меморандум за научно-техническо сътрудничество на 14 септември в Баня Лука. Сътрудничеството предвижда работа по съвместни научноизследователски проекти, обмен на експерти и информация, научни конференции и семинари. 
						*** 
						
						Сърбия стана пълноправен член на Европейската мрежа по прилагане на законодателството в областта на химикалите (CLEEN), съобщи националната Агенция по химикалите на 14 септември. CLEEN е форум за обмен на информация, който в сътрудничество с държавите членки определя приоритетите за проекти по прилагане на законодателството в ЕС. 
						*** 
						Бившият македонски заместник-министър на здравеопазването Владимир Лазаревич бе избран за изпълнителен президент на 60-та сесия на Европейския регионален комитет на Световната здравна организация (СЗО). Лазаревич бе председател на сесията, която се проведе миналата седмица в Москва, заедно с руския министър на здравеопазването Татяна Голикова. На сесията присъстваха министри и представители на 53 страни от Европейския регион на СЗО. 
						*** 
						
						Румънски изобретатели спечелиха седем специални награди, осем златни, девет сребърни и три бронзови медала на 10-ия Московски международен салон за иновации и изобретения, който се проведе по-рано този месец. Изобретенията бяха представени от Националния комитет за научни изследвания. 
						*** 
						
						Турция трябва да увеличи инвестициите си в областта на физиката и да изпраща повече студенти да участват в изследователски проекти в чужбина, каза носителят на Нобелова награда Клаус фон Клитцинг на 27-ия Международен конгрес по физика в Истанбул. Четиридневният конгрес, организиран от Турското дружество по физика, завърши в петък (17 септември). 
						 *** 
						Френската автомобилна компания "Рено" официално откри новия си изпитателен и изследователски център в град Титу в Южна Румъния в сряда (15 септември). Съоръжението, което допълнително ще се разширява до средата на следващата година, ще разполага с изпитателни писти с дължина 32 км с различни повърхности, лаборатории за изследване на материали и над 100 изпитателни стендове и симулатори. 
						*** 
						Според нови проучвания древните гърци може би първи са забелязали Халеевата комета. Древни автори разказват за голям метеорит, паднал в Северна Гърция между 466 и 467 г. пр.Хр. Те описват и комета в небето, която се е появила при падането на метеорита. По-рано се смяташе, че най-вероятно кометата за първи път е забелязана през 240 г. пр.Хр. и че това е описано от китайски астрономи. Новите проучвания са дело на астронома Ерик Хинц и философа Даниел Греъм, които работят в университета "Бригъм Янг" в Прово, щата Юта. 
						
						(Различни източници -- 13/09/10-20/09/10)

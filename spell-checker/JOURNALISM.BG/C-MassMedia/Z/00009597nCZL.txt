Ердоган помоли ООН да назначи посредник по Кипър
25/01/2004
 
ДАВОС, Швейцария -- Турският премиер Реджеп Тайип Ердоган помоли в събота (24 януари) генералния секретар на ООН Кофи Анан да назначи посредник от неутрална държава за преговорите по обединяването на Кипър. Ердоган също така посочи, че Турция ще подкрепи плана на ООН за острова. Това изявление бе направено след заседание в петък на турския Съвет за национална сигурност, съставен от цивилни и военни ръководители. Анан каза пред репортери, че е окуражен от желанието на Турция да съдейства за решаване на проблема преди Кипър да стане пълноправен член на ЕС на 1 май. Междувременно държавният секретар на САЩ Колин Пауъл телефонира на своя гръцки колега Георгиос Папандреу, за да го помоли за съдействие в убеждаването на кипърските гърци да бъдат по-гъвкави по въпроса за обединяването на острова. Ердоган трябва да се срещне с лидера на кипърските турци Рауф Денкташ в Анкара в понеделник и с президента на САЩ Джордж Буш в сряда. Турция се страхува, че кипърският проблем ще навреди на нейните шансове за евентуално членство в ЕС. (Ройтерс, АФП, AП - 24/01/04; AФП, Анадолска агенция - 23/01/04)

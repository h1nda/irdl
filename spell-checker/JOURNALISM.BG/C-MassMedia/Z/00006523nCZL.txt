Операция "Сабя" на сръбската полиция накрая се увенча с победа
15/04/2003
Сърбия не може да си позволи да пропусне възможността да си уреди сметките със военнопрестъпниците и мафиотските групировки, заяви сръбският премиер Зоран Живкович.
Анализ на Душан Косанович за Southeast European Times от Белград - 15/04/03
 
 
Сръбското общество най-накрая има причина да се чувства удовлетворено. Никой не е очаквал, че сръбската полиция само за четири седмици ще успее да залови почти всички заподозрени в убийството на премиера Зоран Джинджич. Разследванията хвърлиха светлина и върху редица престъпления, извършени както се предполага от групировки по нареждане на бившия югославски президент Слободан Милошевич. Успешно бе разбит пазара на наркотици в Сърбия. Болничните психиатрични отделения са пълни с пристрастени към наркотиците в критична фаза на абстиненция и полицията предприе строги мерки за охрана на аптеките, срещу евентуални кражби на контролирани вещества.
След 12 март, денят на убийството на Джинджич, полицейската операция "Сабя" започна всеки ден да разкрива шокиращи факти. За една нощ бяха разбулени мрачните тайни на стария режим, включително мистериозното изчезване на бившия сръбски президент Иван Стамболич и убийствата на журналисти и опозиционни активисти. Следите отведоха до командващия бившия Отряд за специални операции (ОСО) Милорад Лукович-Легия, както и до Радомир Маркович, бивш началник на сръбската тайна полиция. Най-важното в случая бе, че събраните по време на разпитите доказателства сочеха, че Милошевич и съпругата му са издавали заповедите за отвличанията и убийствата. "Стълбовете на властта", които тероризираха гражданите на Сърбия повече от 13 години, рухнаха за една нощ.
Полицията унищожи петте главни престъпни групировки в Сърбия и разформирова Отряда за специални операции (ОСО), познат още като "Червените барети". От тримата заподозрени убийци, само предполагаемият мозък на операцията, Легия, е още на свобода. Според някои сведения той се крие в Босна и Херцеговина, а според други не е успял да избяга от Сърбия. Предполагаемите му съучастници Душан Спасоевич и Миле Лукович бяха убити в престрелка при опит за задържането им.
Остава един труден въпрос. Не е ли загубата на най-способния сръбски политик твърде висока цена? Беше ли необходима смъртта на Джинджич, за да се изправи правителството срещу организираната престъпност и военнопрестъпниците? Отговорът е въпрос на време. Това, което е сигурно, според сръбския премиер Зоран Живкович, е че Сърбия не може да си позволи да пропусне възможността най-накрая да си уреди сметките с военнопрестъпниците и мафиотските групировки. По този начин страната отдаде почит на мечтите на Джинджич за една демократична Сърбия.

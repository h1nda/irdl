Сериозен недостиг на електроенергия засегна Балканите 
					22/12/2011
					Заради няколкомесечната суша и недостатъчен производствен капацитет Югоизточна Европа усеща сериозен дефицит на електричество. 
					От Георги Митев-Шантек за Southeast European Times от Белград -- 22/12/11
 
					 
						
Повечето балкански държави срещат проблеми с електроподаването. [Никола Барбутов/SETimes]
						След едномесечна суша характерната за региона на Балканите липса на ток сега става остра. Доставчиците отговориха на постоянното търсене и намаленото предлагане, като увеличиха цената от 6,5 на 11 евроцента за квтч. 
						Сериозният спад на водните нива засегна водно-електрическите централи, докато производството от ТЕЦ и от АЕЦ в България и Румъния е достигнало пълния си капацитет. 
						"Ситуацията е стабилна, но много трудна", заяви за SETimes Момчило Чебалович, завеждащ връзките с обществеността в ЕПС, сръбският държавен енергиен доставчик. "За щастие извършихме плановата поддръжка навреме и системата работи безотказно дори при тези натоварвания." 
						Според ЕПС ТЕЦ-овете работят със същия капацитет като най-големите германски топло-електрически централи. Въпреки това липсата на ток остава поради ред причини. 
						Една от причините е намаленият воден приток във ВЕЦ-овете, които произвеждат около 10 квтч, което е най-ниското производство от 1926 г. насам. 
						В същото време електричеството в Сърбия е относително евтино и за домакински, и за промишлени нужди. Поради ниската продажна цена от около 5,5 евроцента отоплението с електричество е по-изгодно през зимата. 
						Както много други сърби, Никола Жаркович от Белград използва ток, за да отоплява дома си. 
						"В квартала ми няма газ или тръба за централно парно отопление и със сигурност не мога да използвам дърва или въглища в центъра на града. Дори да можех, пак не бих, защото е по-евтино да плащам по 70 евро за ток три или четири месеца на сезон, отколкото по 60 евро всеки месец, както тези с централното парно", каза Жаркович за SETimes. 
						Сегашното дневно потребление е 118,3 млн. квтч и 16,6 млн. квтч се внасят - около 14 % от общата консумация на електричество. 
						Сегашната ситуация обаче може да не се промени, когато сушата спре, тъй като производственият капацитет е малък, а инвестициите в енергийната инфраструктура са скъпи и дават резултати само в дългосрочен план. 
						"Когато имате парите, които са ви необходими, и всички планове са завършени, вие пак трябва да "изхабите" две години, за да построите ГЕЦ, и четири или пет за ТЕЦ [на въглища]", каза за SETimes енергийният консултант Деян Стоядинович. "Дори когато искате да смените генератора в старата електроцентрала, трябва да чакате една година или повече производителят да ви направи един. Не можете просто да го купите от рафта в магазина." 
						След десетилетие на статичен растеж на сръбския енергиен сектор обаче има сигнали за раздвижване напред. 
						Александър Яковлевич, началник на стратегическия отдел на ЕПС, обясни за SETimes, че екипите на ЕПС в "ТЕ Колубара Б" работят в тясно сътрудничество с италианската енергийна компания "Едисон" по предварително проучване, като се очаква в края на февруари 2012 г. да се създаде съвместно предприятие. Италианците предложиха да построят две 375-мегаватови електроцентрали. 
						Междувременно Европейската банка за възстановяване и развитие ще предостави на Сърбия заем в размер на 45 млн. евро за възстановяването и развитието на няколко язовира за производство на хидроенергия. 
						Китайски и руски компании също инвестират в редица проекти в захранвания с петрол, газ и въглища енергиен сектор. 
						Сърбия обаче не е единствената държава от региона, която се бори с недостига на енергия. 
						В Румъния например производството спадна рязко и износът на енергия намаля. Водещият производител "Хидроелектрика" беше принуден да прекрати търговските договори след инцидент в едно от съоръженията й през октомври. 
						Всички централи, включително АЕЦ "Козлодуй", работят нормално в България, като се изнасят 1200 мегавата (MW) електроенергия. Страната обаче е близко до максималния си преносен капацитет за износ от 1230 MW на час. 
						В Черна гора и Албания ситуацията е доста по-лоша, защото те внасят електроенергия поради недостиг. Изпълнителният директор на "ЕП Монтенегро" Зоран Джуканович призова потребителите да пестят енергията. 
						Ситуацията не е по-добра и в Македония, която внася 400 MW на час, и е малко по-добра в Гърция, където се пренасят приблизително 250-300 MW на час. 
						Хърватия и Босна и Херцеговина също внасят електроенергия, съответно 800 MW и 100-150 MW на час. 
						Република Сръбска, нетен износител на електричество, беше принудена да прекрати договорите си за продажба поради тежката хидрологична ситуация.

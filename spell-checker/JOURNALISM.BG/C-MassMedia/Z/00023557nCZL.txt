Командващият на КФОР каза, че въпросът с окончателния статут трябва да се реши бързо
					15/08/2007
					 
						ПРИЩИНА, Косово, Сърбия -- Германският генерал-лейтенант Роланд Катер, командващ на частите на КФОР, чиято численост е 16 000 души, предупреди във вторник (14 август), че търпението на жителите на Косово не е безкрайно и положението в провинцията може да се влоши през декември. Тогава тримата посредници, които водят преговорите за Косово, трябва да представят доклада си пред Съвета за сигурност на ООН. Катер каза, че въпросът за бъдещия статут на Косово трябва да се реши възможно най-скоро, като се има предвид нарастващото напрежение, което може да ескалира в насилие. 
						Също във вторник началник-щабът на сръбската армия генерал-майор Здравко Понош се срещна с Катер в Ниш и след това каза, че положението в зоната за сигурност по административната граница с Косово е под контрол. (AП, Б92, Бета - 14/08/07)

Албания планира да организира телевизионни езикови курсове за диаспората
					24/02/2006
					Министерството на образованието смята да използва сателитни програми като начин за обучение по език и култура на децата на албанците в чужбина.
					От Ерлис Селимай за Southeast European Times от Тирана -- 24/02/06
 
					 
						
Езиковите програми ще се излъчват по сателит. [Архив]
						Албанското министерство на образованието започва нова инициатива за обучение по албански език за деца на албански граждани, живеещи в други страни. Според министерството това може да се осъществи чрез специални телевизионни програми, предавани от станции, които излъчват по сателит. 
						Програмите ще бъдат насочени към Великобритания, Гърция, Италия и други страни, където живеят много албански имигранти. 
						"Това е отговорност на албанската държава и целта е да се обучават децата на имигрантите на майчиния им език и да им се дава информация за албанската култура," каза министърът на образованието Генч Поло. Той посочи, че са започнали преговори с различни сателитни мрежи. 
						Албанците в чужбина отдавна настояват за подобна инициатива, тъй като се притесняват, че децата им губят връзка с корените си. В момента Тирана има ограничени финансови ресурси за образованието на децата, живеещи в чужбина, а създаването на телевизионни програми не е толкова скъпо, колкото откриването на училища, в които да се преподава на албански език, казаха експерти от министерството на образованието. 
						Миналата година организация на албански имигранти предложи министерството да използва комбинация от телевизионни програми и учебници, предназначени за децата, живеещи в други страни. 
						"Целта на нашата инициатива е да се предостави на децата обучение по роден език и култура чрез телевизионна програма, тъй като създаването на училища изисква средства и време. Електронните медии са добра възможност -- бърза и резлтатна," заяви организацията. Проектът е одобрен от албанското външно министерство и в момента се разглежда от министерския съвет. 
						Курсове по албански език вече съществуват в Италия, главно в градовете, където има концентрация на имигранти. Неотдавна и Гърция прояви интерес към откриването на училища за албански имигранти в рамките на двустранна инициатива, по силата на която ще се организират курсове по гръцки език за гръцкото малцинство в Южна Албания.

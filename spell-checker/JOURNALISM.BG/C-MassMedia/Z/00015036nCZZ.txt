Делова хроника
					24/06/2005
					Преглед на деловите новини и събития от Балканите след 17 юни.
					(Различни източници -- 17/06/05 – 24/06/05)
 
					 
						
Разклонение, свързващо тиранското летище "Майка Тереза" (горе) с главната градска ж.п. линия, ще бъде построено от "Дженерал електрик". [Гети имиджис]
						На 20 юни финансовото министерство на Aлбания сключи споразумение с "АБН Амро" и няколко местни банки, по силата на което ще бъдат осигурени заеми в размер на общо 76 млн. долара за проект за модернизация на инфраструктурата. Парите са предназначени за модернизиране на ж.п. линията Тирана-Дуръс и построяване на разклонението за международното летище "Майка Тереза". "Дженеръл електрик" е изпълнител на проектите. 
						*** 
						Министърът по въпросите на бежанците и човешките права на Босна и Херцеговина (БиХ) Мирсад Кебо обяви на 20 юни, че властите в БиХ и международни агенции планират тази година да похарчат над 100 млн. евро за завръщане на бежанци и свързани с това дейности. Данни на ООН сочат, че 1,7 млн. бежанци са се завърнали в довоенните си домове, а 187,000 остават в изгнание. 
						*** 
						
Българската тeлекомуникационна компания (БТК) отчете консолидирана чиста печалба от 34 млн. евро за първото тримесечие на тази година, което представлява спад от 13 % спрямо същия период на миналата година. Според БТК спадът се дължи на увеличени инвестиции в основните дейности, както и на допълнителни разходи, свързани с бъдещия старт на нов мобилен оператор. 
						*** 
						
Хърватското правителство и МВФ се договориха за увеличаване на планирания държавен дефицит за 2005 г. на 4,2 % от БВП, вместо предвидените по-рано 3,7 %. Новината бе съобщена на 22 юни, след завръщането на хърватска делегация начело с финансовия министър Иван Шукер от посещение в централата на МВФ във Вашингтон. 
						*** 
						Национален съвет за малки и средни предприятия бе създаден в Гърция миналата седмица. Новата структура ще действа като част от министерството на развитието и ще има 27 члена, които ще бъдат представители на всички партии и агенции, ангажирани в сектора. 
						*** 
						Нова система "на едно гише" за регистриране на търговски дружества и юридически лица ще бъде въведена в Maкедония на 1 януари. Очаква се чрез нея да се намалят времето и разходите, свързани с процеса на регистрация, като целта й е да спомогне за развитието на бизнесклимата в страната. 
						*** 
						Американската компания производителка на свинско месо "Смитфийлд фудс" ще инвестира около 800 млн. долара в Румъния, според вицепрезидента на компанията Майкъл Коул. "Смитфийлд фудс" навлезе на румънския пазар миналия март. 
						*** 
						Най-голямата строителна компания в Турция, "Енка инсаат", ще изпълни проект за построяване на допълнителен терминал на московското летище "Шереметиево", съобщи на 20 юни "Аерофлот". Цената на сделката не бе посочена, но според съобщения в местната преса стойността й може да достигне 400 млн. долара.

Репортажи: Австрийски дипломат поема поста на Лайчак в БиХ
					24/02/2009
					Очаква се Валентин Инцко, настоящият посланик на Австрия в Словения, да бъде следващият върховен международен представител и специален представител на ЕС в Босна и Херцеговина, ако Съветът за прилагане на мира одобри неговата номинация.
					(Euobserver, Ройтерс, Юръпиън Войс - 19/02/09; Би Би Си - 11/02/09; АФП, Б92 - 07/02/09)
 
					 
						
ЕС предложи австрийският посланик в Словения Валентин Инцко за свой нов представител в Босна и Херцеговина. [Архив]
						Външните министри от ЕС одобриха номинацията на австрийския дипломат Валентин Инцко за върховен представител на международната общност и на Съюза в Босна и Херцеговина (БиХ), предаде „Ройтерс” в понеделник (23 февруари). 
						Настоящият посланик на Виена в Словения ще заеме мястото на словашкия дипломат Мирослав Лайчак, който напусна и двата поста в края на януари, за да стане външен министър в родината си. В изявление след срещата на висшите дипломати от 27-членния блок в понеделник върховният представител на ЕС по въпросите на външната политика Хавиер Солана потвърди само, че е постигнат консенсус относно приемника на Лайчак, но отказа да разкрие името му.
						Солана отбеляза също, че ЕС вече е започнал консултации за номинацията на Инцко с други членове на СПМ, между които Съединените щати, Русия и Турция. "Това вече започна, до утре всичко ще приключи," каза той. 
						Инцко, на 59 г., бивш посланик на Австрия в БиХ от 1996 до 1999 г., бе един от няколкото кандидати за върховен международен представител и специален представител на ЕС (СПЕС), между които бе и британският посланик в ООН и НАТО Джоунс Пари. 
						Пари, който се очертаваше като фаворит през последните седмици, според съобщенията е оттеглил кандидатурата си поради „други ангажименти”, които не биха му позволили да поеме задълженията си в БиХ през идните месеци.
						Според съобщенията Русия се е противопоставила на кандидатурата му. Миналата седмица правителството на Република Сръбска (РС) публикува специално изявление, в което изрази „твърдото си несъгласие" постът на върховен представител в БиХ да бъде зает от който и да е британски представител.
						Представителите на РС твърдят, че единственият британец, заемал длъжността след Дейтънското мирно споразумение, лорд Пади Ашдаун, е демонстрирал предубеждение срещу босненските сърби.
						Инцко ще бъде вторият австрийски дипломат на поста върховен международен представител в БиХ след Волфганг Петрич, чийто тригодишен мандат завърши през 2002 г.
						Назначението на Инцко сега зависи от одобрението на Съвета за прилагане на мира (СВП), орган на 55 страни и международни организации, който следи за изпълнението на Дейтънското мирно споразумение. Ако членовете на СВП одобрят неговата номинация, официалното му встъпване в длъжност най-вероятно ще стане по време на срещата на Управителния съвет на СВП, която се открива на 25 март.
						Евентуалното закриване на Службата на върховния представител (СВП) и преходът към СПЕС са двата въпроса, които се очаква да бъдат водещи в дневния ред на срещата, тъй като много членове на СВП настояват за предприемането на тези стъпки. 
						Върховният международен представител в БиХ има огромни пълномощия, между които налагане на закони и уволняване на местни представители на властта, за които се прецени, че пречат на мирния процес в страната.

Гръцко-турските отношения имат положителни перспективи
13/04/2004
Гърция и Турция продължават да укрепват вече подобрените си отношения независимо от потенциалните разногласия по кипърския въпрос. Премиерът Костас Караманлис вече е установил връзки със своя турски колега Реджеп Таийп Ердоган.
От Димитрис Аграфиотис за Southeast European Times в Атина - 13/04/04
 
 
Гръцко-турските отношения се сред най-важните точки в дневния ред на новото правителство в Гърция. Предишният кабинет създаде канал за връзка с Анкара, който доведе до подобряване на отношенията. Правителството на Костас Караманлис, изглежда, предприема ходове за взаимно съкращаване на заплахите и към установяване на сътрудничество в различни сфери.
Преди победата на Нова Демокрация през март Караманлис бе развил добри отношения с управляващата в Турция Партия на справедливостта и развитието (АКП). В реч пред националната конференция на АКП Караманлис подчерта важността на сътрудничеството между двете партии. След това лидерът на АКП и премиер Реджеп Таийп Ердоган бе един от първите световни лидери, който поздрави Караманлис за изборната му победа.
Караманлис е един от малкото лидери в Европейската народна партия, който подкрепя приемането на турската управляваща партия в християн-демократическия политически блок. Гърция е дала и подкрепата си за турската кандидатура за членство в ЕС. През последните четири години двете страни подписаха няколко споразумения, които демонстрират подобрени отношения. Неотдавна, през декември миналата година, бе подписана спогодба за избягване на двойното данъчно облагане от турския финансов министър Кемал Унакитан и гръцкия му колега по това време Никос Христодулакис.
Караманлис и Ердоган са изразили готовност за укрепване на отношенията независимо от проблемите, които ги разделят. Атина осъзнава възможната задънена улица, в която могат до изпаднат кипърските гърци и турци по отношение на плана на ООН и гръцкото правителство иска да постигне отделяне на кипърския въпрос от гръцко-турските отношения. Нито една от страните не желае дипломатически пречки.
Основните проблеми, който засягат двете държави, са континенталният шелф и турските претенции в Егейско море. Двете правителства инициираха серия от преговори, насочени към намиране на допирни точки. Атина се стреми към юридическо решение в Международния съд в Хага. За разлика от нея Анкара би предпочела проблемите да се решат чрез посредничество или арбитраж.

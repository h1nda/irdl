Експеримент в сферата на сигурността възлага отговорности на жителите на Арачиново.
15/09/2003
Град Арачиново е синоним на насилие и престъпност, но един нов подход към полицията би могъл да промени нещата.
От Слободанка Йовановска за Southeast European Times в Скопие - 15/09/03
 
 
Двадесет члена на най-влиятелните семейства в Арачиново скоро ще облекат полицейски униформи и ще подпомогнат на македонската полиция при осигуряване на мира и безопасността. Според вътрешното министерство задачата на новите запасни ще бъде оказване на помощ за преодоляване на съществуващи напрежения в селото, което е известно като огнище на насилие, престъпност и екстремизъм.
Мисията на ОССЕ в Македония ще обучава и подготвя това ново подразделение на силите за сигурност в Арачиново. Създаден в съответствие с многоетническата структура на селото, екипът ще се състои от 20 етнически албанци и двама македонци. Те ще бъдат обучавани по същата програма, която ОССЕ приложи при изграждане на многоетническите полицейски сили в Македония по силата на Охридското споразумение.
Говорителят на вътрешното министерство Миряна Костевска заяви, че решението да се осигурят допълнителни полицейски части за Арачиново е било взето след консултации с местните власти и жители. Тя определи проекта като висш приоритет на своето министерство, но се въздържа да каже дали тези сили могат да бъдат използвани като модел за справяне с етническото напрежение, престъпността и екстремистките заплахи в други части на западна Македония, особено в районите около Тетово, Гостивар и Куманово.
Реакциите към плана са противоречиви, като някои твърдят, че оръжието и униформите могат да попаднат в лоши ръце и да се използват за цели, които нямат нищо общо с мира и сигурността. Според критиците би било по-добре да се увеличи числеността на редовния полицейски състав в Арачиново и да се обучат полицаите да действат по-бързо и ефикасно.
Арачиново бе огнище на сериозна криза по време на конфликта в Македония главно поради близостта си до столицата. Според мнозина това е едно от последните убежища на екстремистите, които се противопоставят на Охридското споразумение.
След нападението върху полицейския участък в Арачиново през юли много служители, включително такива от албански етнически произход, отказаха да се завърнат и работят там. Според анализатори това може да е била една от причините, поради които министерството е решило да погледне отвъд конвенционалните подходи и да възложи отговорности на местните жители.

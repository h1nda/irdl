Управителният съвет на СПМ е загрижен от липсата на напредък в БиХ 
					01/07/2010
					 
						САРАЕВО, Босна и Херцеговина (БиХ) -- Политическите директори от Управителния съвет на Съвета за прилагане на мира (СПМ) излязоха в сряда (30 юни) със заключение, че не са изпълнени условията за закриване на Службата на върховния представител. Приключвайки своята двудневна среща, те призоваха лидерите да намерят решение на въпроса за собствеността на министерството на отбраната и за незабавно започване на унищожаването на излишното оръжие и боеприпаси. Управителният съвет на СПМ изрази също загриженост във връзка със забавянето на промените в конституцията на БиХ в светлината на решението от декември на Европейския съд за правата на човека, който реши, че конституцията е дискриминационна по отношение на малцинствата. Съветът призова също властите да приемат закон за провеждане на преброяване на населението. Те похвалиха напредъка на БиХ в изпълнението на критериите за либерализиране на визите с ЕС и насърчиха властите да изпълнят и останалите изисквания за безвизови пътувания. (СВП, Фена, РТРС, СРНА - 30/06/10)

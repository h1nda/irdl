Турция скърби за Неджметин Ербакан
					02/03/2011
					Погребението на първия премиер ислямист на Турция се състоя във вторник в Истанбул.
					От Алина Лехтинен за Southeast European Times от Истанбул – 02/03/11
 
					 
						
Тълпи от хора наблюдават траурната процесия с ковчега на Неджметин Ербакан във вторник (1 март). [Александър Кристи-Милър/SETimes]
						Десетки хиляди хора се събраха пред джамията „Фатих” в Истанбул във вторник (1 март), за да почетат бившия премиер Неджметин Ербакан. Докато забрадените жени чакаха на тротоара, мъжете се подредиха по улиците, за да кажат молитва за покойния политик, който според мнозина е оставил трайна следа в турската политика. 
						Ербакан, на 84 г., почина в неделя от сърдечна недостатъчност. 
						„Той беше нашият ходжа [учител]. Мисля, че той даде морални ценности както на Турция, така и на света. Той не беше просто религиозен човек, а и човек на логиката и науката”, каза за SETimes Туба Нур, на 23 г. „Няма да имаме отново човек като Ербакан.” 
						„В Корана има много логични правила и те се използват в много държави, включително в Египет, дори и в Лондон. Ербакан знаеше стойността на тези неща”, каза Ерсан Агбас, 30-годишен студент. „Той беше гений; имаше добра политическа позиция и всички го уважаваха.” 
						През 1969 г. Ербакан въвежда идеята за съчетаването на исляма и политиката в съвременна Турция чрез манифест, наречен „Националният поглед” – смесица от националистическа, ислямска и антизападна идеология. В продължение на 42 години от 84-годишния си живот той активно участва в турската политика, като срещу него са организирани три военни преврата. 
						 Много от най-добрите политици в днешна Турция са повлияни от неговите политически идеи. Управляващата Партия на справедливостта и развитието (ПСР) идва на власт, след като Ербакан въвежда политическия ислям в турското общество – по-рано това би било неприемливо поради светската политика на Кемал Ататюрк. 
						 „Той бе първият лидер на ислямското движение в Турция и по света. Сякаш сме загубили баща. Той се опита да промени нещо в Турция”, каза за SETimes Тунджай Еюпоглу, на 35 г. „Може би понякога успяваше, а понякога не, но ние уважаваме неговите идеи.” 
						 През своя живот Ербакан е лидер на много партии, включително на Партията на националния ред през 1970–1971 г. и на Партията на благоденствието през 1983–1997 г. Съдебната власт обаче обявява тези партии за противоречащи на светските устои на Турция и са ликвидирани. 
						През декември 1997 г. Ербакан създава Партията на добродетелта, която през 2001 г. се разделя на две отделни партии, когато представителите на по-младото поколение – включително настоящият премиер Реджеп Тайип Ердоган и президентът Абдула Гюл – основават своя партия, която официално е със светска и прозападна ориентация. 
						„Ербакан беше учен, който посвети живота си на учението. Ще го помним с благодарност”, каза Ердоган във вторник. 
						Ербакан заема поста министър-председател в продължение на 11 месеца. Той е поставен под натиск да подаде оставка от военните, които организират първия в страната „постмодерен преврат” през февруари 1997 г., като го принуждават да се откаже от поста. 
						 До самия край на живота му медиите определят неговите политически идеи като антизападни. 
						„Той се превърна в маргинална сила в Турция. Партията му получи само 2% от гласовете – [но] влиянието му в известен смисъл е много по-голямо. Сегашното правителство [се състои от] хора, които някога бяха негови последователи”, каза за SETimes журналистът от „Хюрийет Дейли Нюз” Мустафа Акйол.

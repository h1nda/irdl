Лидерите на кипърските гърци и кипърските турци ще се срещнат на 5 септември 
					22/08/2007
					 
						НИКОЗИЯ, Кипър -- Президентът Тасос Пападопулос и лидерът на кипърските турци Мехмет Али Талят ще се срещнат на 5 септември, за да обсъдят изпълнението на миналогодишното "Споразумение от 8 юли", което предвижда възобновяване на преговорите между двете страни на разделения остров по по-маловажни въпроси. Срещата бе договорена във вторник (21 август) от съветници и лидери на общностите на кипърските гърци и кипърските турци. Това ще е първата среща между Пападопулос и Талят от повече от 13 месеца. 
						"Не трябва да очакваме твърде много," каза говорителят на правителството на кипърските гърци Василис Палмас. "Целта ни е да създадем предпоставки и добър климат за изпълнение на юлското споразумение, което бе договорено между ООН и лидерите на двете общности." (Си Ен Ей, AНA-MПA, Сайпръс Мейл - 22/08/07)

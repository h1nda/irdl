Кандидатурата на Сърбия за присъединяване към ЕС получи зелена светлина
					26/10/2010
					За да продължи процесът на присъединяване, остава условието Белград да предаде обвиняемите Младич и Хаджич.
					От Игор Йованович за Southeast European Times от Белград – 26/10/10
 
					 
						
„Днешното решение е израз на силната подкрепа на ЕС за Сърбия и лидерите на страната. Тази подкрепа е съпроводена от също толкова големи очаквания”, заяви еврокомисарят по разширяването Щефан Фюле. [Ройтерс]
						Кандидатурата на Сърбия за членство бе внесена в Европейската комисия (ЕК) десет месеца след официалното й подаване от белградските власти. На заседанието си в Люксембург в понеделник (25 октомври) Съветът на министрите на ЕС реши, че Белград е готов да направи още една крачка към членството. 
						 По-нататъшният напредък обаче ще зависи от пълното сътрудничество с МТБЮ. 
						Холандия, която се противопоставя на по-нататъшния напредък на Сърбия към присъединяването, преди да бъдат изпълнени всички задължения към МТБЮ, реши да не пречи на процеса. Страната по-рано поиска ЕС да не придвижва кандидатурата на Белград, докато Сърбия не арестува и екстрадира останалите двама обвиняеми, Ратко Младич и Горан Хаджич. 
						Холандците смекчиха позицията си при условие всяка нова стъпка от процеса на интеграция да бъде одобрявана единодушно от всички членове на ЕС. 
						 „Днешното решение е израз на силната подкрепа на ЕС за Сърбия и лидерите на страната. Тази подкрепа е съпроводена от също толкова големи очаквания”, посочи в свое изявление еврокомисарят по разширяването Щефан Фюле. Той заяви, че въпреки че сътрудничеството с Трибунала остава ключово условие, добросъседските отношения и регионалното сътрудничество също са важни фактори. 
						„Сърбия вече направи много важни стъпки към своите съседки. Надяваме се, че ще бъдем свидетели на нейното конструктивно участие в духа на Европа в предстоящия диалог с Косово”, каза Фюле. 
						Неотдавнашното решение на Сърбия да работи заедно с ЕС по внасянето на нова резолюция за Косово на сесията на Общото събрание на ООН, както и готовността й да разговаря с Прищина, помогнаха да бъде дадена зелена светлина за кандидатурата на страната за присъединяване към ЕС. 
						„Движението на Сърбия към ЕС е необратимо“, заяви министърът на отбраната Драган Шутановац. Сърбия има волята да изпълни условията за сътрудничество с МТБЮ и останалите обвиняеми ще бъдат арестувани веднага след като се установи тяхното местонахождение, допълни той. 
						Вицепремиерът по европейската интеграция Божидар Джелич изрази същата готовност. „Ще направим всичко необходимо, независимо от поставените от ЕС условия, за да открием Младич и той да отговоря по повдигнатите обвинения. Това е едно от условията за постигането на помирение”, заяви Джелич. 
						Политическият анализатор Деян Вук Станкович каза за SETimes, че решението на ЕС осигурява „вятър в платната” на проевропейските партии в Белград, върху които опозицията оказваше натиск, твърдейки, че те са направили твърде много компромиси, а срещу тях е получено много малко. 
						Демократическата партия на Сърбия продължи да организира такива атаки дори и след решението от понеделник, като заяви, че Сърбия е „получила малка награда за големите отстъпки по отношение на Косово”. 
						Гражданите, които разговаряха с репортерите на SETimes, заявиха, че очакват конкретни резултати. 
						„Няма да се радвам, преди животът ни да се подобри. Сега ни предстои дълъг път до членството”, каза Лазар, 35-годишен пекар. "Бях щастлив, когато визите бяха премахнати, но каква е ползата за мен, след като не разполагам с достатъчно пари, за да пътувам?"

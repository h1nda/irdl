Силайджич изгуби поста си, тъй като избирателите искат промяна
					05/10/2010
					Бошнаците избраха помирението с победата на умерения Бакир Изетбегович над досегашния титуляр на поста.
					От Лиляна Ковачевич за Southeast European Times от Баня Лука – 05/10/10 
 
					 
						
След години в опозиция Социалдемократическата партия на БиХ отбеляза голяма победа в неделя (3 октомври). [Харис Мемия/SETimes]
						Харис Силайджич, прямият бошнашки политик, който призоваваше за премахването на Република Сръбска, загуби поста си в тристранното председателство на Босна и Херцеговина. Избирателите предпочетоха кандидата на Партията на демократичното действие, Бакир Изетбегович, 54-годишният син на военновременния президент Алия Изетбегович. 
						Силайджич, който оглавява Партията за БиХ, не успя дори да се класира на второ място. То бе спечелено от медийният магнат Фахрудин Радончич от Партията за по-добро бъдеще (ПДБ). 
						Резултатите отразяват недоволството на избирателите от статуквото, смятат експерти. 
						 "Силайджич загуби най-много от тези избори, защото всички предричаха, че ще спечели надпреварата за член на председателството. Освен това неговата партия също се представи слабо," обясни политологът Таня Топич. 
						"Социалдемократическата партия на БиХ, която е в опозиция от години, спечели най-много гласове и ще бъде незаобиколим фактор при сформирането на правителството," каза тя за SETimes. 
						В противовес на твърдолинейните и често конфронтационни позиции на предшественика си Изетбегович се кандидатира като умерен. Той призова политиците да се откажат от "непреклонните" си политики и да се обединят около интересите, които са общи за всички граждани на БиХ. 
						"Предизборната кампания на Изетбегович призоваваше за протягане на ръка за помирение и за по-голяма доза търпимост. Вярвам, че това ще продължи и сега, след като той стане член на председателството," каза Топич. 
						Класирането на Радончич на второ място, само с четири процентни пункта след победителя, също бе голяма изненада. Допреди няколко месеца обществеността го познаваше най-вече като собственик на тиражния всекидневник "Дневни Аваз" 
						 Неговата ПДБ - също като него новак в политиката - постигна забележителен успех на всички равнища в неделя и изглежда готова да стане влиятелна. 
						Между босненските хърватски кандидати междувременно нямаше състезание. Титулярът социалдемократ Желко Комшич победи съперника си от лагера на националистите, Боряна Кристо, с огромна разлика от 40 %. 
						Кристо обаче надделя в много райони с преобладаващо хърватско население и ще се стреми да обедини политическата си база зад призивите за трета, хърватска автономна област в Босна и Херцеговина.

Организираната престъпност в Сърбия най-накрая е изправена пред правосъдието
02/10/2003
През септември в Сърбия при строги мерки за сигурност започна първият процес срещу организираната престъпност.
От Игор Йованович за Southeast European Times от Белград - 02/10/03
 
 
На 16 септември бе даден ход на първия за страната процес срещу организираната престъпност. Подсъдимите са членове на групировката, ръководена от Желко Максимович, известен още като Мака, който е обвинен в убийството на генерала от полицията Бошко Буха на 10 юни 2002 г. Максимович е още на свобода. Процесът се провежда при строги мерки за сигурност.
Въпреки че сръбската полиция имаше информация за няколко действащи престъпни групировки, едва след убийството на премиера Зоран Джинджич на 12 март и обявеното извънредно положение тя започна ефективна борба срещу тях. Приет бе и закон за борба с организираната престъпност. Убийството бе свързано с голяма престъпна групировка, известна като "Земунския клан" и ръководена от командира на бившия Отряд за специални операции към тайната полиция на Слободан Милошевич - Милорад Лукович - Легионера.
Разследванията разкриха, че Джинджич е бил обект на два предишни опита за убийство, а службите му за сигурност са в състояние на хаос. Конфликт между службите, натоварени с охраната му, доведе до уволнението на началници по сигурността и отговарящите за координацията им. Но според наблюдателите уволнените са били дребни играчи и това едва ли е дало значителен принос в борбата срещу организираната престъпност.
Според новия закон за борба с организираната престъпност трябва да се създаде специална държавна прокуратура на Сърбия. Законът позволява да се дават свидетелски показания по видеовръзка и дава възможност на обвиняеми да получат по-малки присъди, ако дадат свидетелски показания.
Военният съд в Белград беше подготвен за процесите срещу организираните престъпни групировки по модел на други европейски страни - по-специално Италия. Специално място, оградено с непробиваемо стъкло, е запазено за обвиняемите. Процесите по убийството на Джинджич трябва да започнат по-късно този месец.

Кмет в Косово е разследван за корупция 
					29/09/2010
					 
						ПРИЩИНА, Косово -- Във вторник (28 септември) правоналагащата мисия на ЕС извърши внезапен обиск в дома на кмета на Сърбица Сами Лущаку по подозрения в злоупотреба със служебно положение. ЮЛЕКС претърси също така канцелариите в общинската администрация и частни имоти на осем други държавни служители, заподозрени в злоупотреба със служебно положение, измами и търговия с влияние. Обиските бележат началото на разследване на Специалната прокуратура на случаи на измами с предоставянето на жилища, обясни ЮЛЕКС в свое комюнике за пресата. 
						Лущаку отхвърли всички обвинения и разкритикува мисията на ЕС за това, че е обезпокоила семейството му. Той беше в Прищина по време на обиска. Лущаку, бивш командир от "Армията за освобождение на Косово", е влиятелен член на Демократическата партия на Косово на министър-председателя Хашим Тачи и един от неговите най-близки съюзници. Преди две години той беше осъден на две години и четири месеца затвор за заплашване на съдия. (РТК, Телеграфи, Клан Косова, Кохавижън, ДПА - 28/09/10)

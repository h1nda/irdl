Делова хроника
					10/03/2006
					Преглед на деловите и икономическите новини от Балканите след 3 март.
					(Различни източници – 03/03/06 - 10/03/06)
 
					 
						
Турското правителство подписа споразумение с южнокорейски инвеститори по проект за производство на високоскоростни влакове в Турция. Около 2000 работни места биха могли да бъдат разкрити в резултат на сделката, твърдят властите. [Гети Имиджис] 
						Проектът за построяване на трансбалкански нефтопровод може да бъде застрашен, ако Aлбанското правителство реши да промени маршрута му на територията на страната, предупреди президентът на "Албано-македоно-българската нефтопроводна корпорация" Тед Фъргюсън. Премиерът Сали Бериша и неговият кабинет обявиха, че искат тръбопроводът да използва не Вльора, а друго пристанище, с аргумента, че би било по-добре Вльора да се превърне в туристическа дестинация, а не в индустриален център. 
						*** 
						Продължаващият проблем със закъснелите бюджети на автономните области в Босна и Херцеговина (БиХ) скоро ще бъде решен. На 7 март парламентът на Федерация БиХ прие бюджет от 581 млн. евро, а правителството на Република Сръбска одобри бюджет от 532 млн. евро. Бюджетът на РС сега очаква окончателно одобрение от законодателния орган на областта. 
						*** 
						Международната рейтингова агенция "Муудис" даде рейтинги А2 за кредити в чужда и местна валута на град Атина. Перспективата е стабилна. Агенцията заяви, че решението се дължи на динамичната местна икономика на гръцката столица и на подобряването на събираемостта на данъците. 
						*** 
						
Хърватският финансов министър Иван Шукер заяви, че правителството обмисля възможността за оттегляне на исковете срещу близо 200 фирми, в които държавата е мажоритарен собственик. Той каза, че задълженията на тези предприятия се равняват общо на 615 млн. евро и че поради крайната им задлъжнялост продажбата им е невъзможна на този етап. За да бъдат по-привлекателни за приватизация, дълговете на тези фирми към държавата ще бъдат опростени. 
						*** 
						Унгарската банка ОТП обяви, че е приключила процедурата по придобиване на сръбската "Нишка Банка". ОТП плати цена от 14,21 млн. евро за 90 % дял в сръбската финасова институция. Унгарският инвеститор участва с оферти в търговете за други две местни банки - "Цептер Банка" и "Войводянска Банка". 
						*** 
						
Македонското промишлено производство е нараснало с 1,8 % в годишно изражение през януари 2006 г., съгласно последните официални данни. Сравнено с декември 2005 г. обаче, промишленото производство е отбелязало спад от 31,7 %, който се отдава на намалялото производство в преработвателната промишленост.

Доклад за Косово поставя акцент върху безвизовите пътувания
					19/10/2009
					Европейската комисия се стреми да приближи Косово към Европа, включително чрез участие в инициативи на ЕС и процес на либерализиране на визовия режим.
					От Беса Бечири за Southeast European Times от Прищина – 19/10/09
 
					 
						
Пиер Мирел, директор за Западните Балкани в Генерална дирекция "Разширяване" на ЕС, заяви, че изтъкнатите в доклада проблеми трябва да послужат като ориентир за правителството. [Лаура Хасани/SETimes]
						В нов доклад Европейската комисия (EК) спазва обещанието си да включи гражданите на Косово в някои програми и инициативи на блока. Брюксел иска "практически мерки, които да помогнат за подобряване на живота на всички граждани на Косово", се казва в доклада. 
						Докладът, озаглавен "Косово – осъществяване на европейската перспектива", беше публикуван в сряда (14 октомври). 
						В него се призовава за ускоряване на процеса, който трябва да доведе до премахване на визите за пътувания за косовските граждани. Комисията също така обмисля да подготви подробно търговско споразумение, при условие че Косово изпълни критериите. 
						"Тези мерки ще покажат на Косово, че приближаването към ЕС не е нещо абстрактно, а е свързано с реални, осезаеми ползи за всички", заяви европейският комисар по разширяването Оли Рен. "Сега призоваваме държавите, членки на ЕС, да одобрят нашите предложения и да гарантират, че Косово няма да изостане от развитието на останалите страни от Западните Балкани." 
						Според доклада Косово може да участва в програми за образование, заетост и в други области. Членовете на ЕК предлагат също ЕС да направи нова крачка в политическия диалог с Прищина, като разшири обхвата на финансовата помощ и включи трансграничното сътрудничество. 
						Мерките, които са част от Стратегията на ЕК за разширяване за 2009 г., ще бъдат изпълнявани поетапно според постигнатия от Косово напредък. Брюксел също така ясно посочва, че предложенията не означават решение относно статута на Косово, тема, по която между държавите членки все още съществуват разногласия. 
						Докладът на ЕК беше публикуван заедно с доклада за напредъка на Косово, в който бяха подчертани постиженията на страната и оставащите предизвикателства. 
						Стабилността е запазена, но остава крехка, посочва ЕК, изтъквайки необходимостта от мерки за борба с корупцията и организираната престъпност, засилване на административния капацитет и гарантиране на закрилата на сръбските и други малцинства. 
						Според Комисията Косово е постигнало напредък в изпълнението на политическите критерии чрез укрепване на правната рамка. Основните институции на управлението са налице и те изпълняват своите задължения съвместно с международните организации, се казва в доклада за напредъка. 
						В него се предупреждава обаче, че Косово все още няма функционираща пазарна икономика и изостава в други области. 
						"В доклада се отбелязват важните стъпки, които Косово вече е предприело за осъществяване на своята европейска перспектива", заяви специалният представител на ЕС Питер Фейт.
						"Споменават се и областите, в които косовските власти могат да увеличат усилията за изпълнение на още реформи в областта на държавното управление, икономиката и укрепването на демократичните и многоетническите основи на Косово." 
						Като цяло двата доклада съдържат "конкретни предложения за по-нататъшното развитие на европейската перспектива [на Косово] - по-специално по отношение на мерките в областта на визите и търговията", заяви той. 
						"Насърчавам косовските власти да проучат задълбочено двата документа и да ги приемат като възможност за бъдещето на Косово, която трябва да бъде използвана, като предприемат своевременно посочените действия в полза на всички, които живеят в Косово", допълни Фейт.

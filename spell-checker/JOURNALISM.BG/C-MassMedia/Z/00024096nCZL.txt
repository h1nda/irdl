ВКБООН поиска от Гърция да затвори пренаселен център за задържане
					03/10/2007
					 
						АТИНА, Гърция -- Във вторник (2 октомври) върховният комисар за бежанците на ООН (ВКБООН) настоятелно поиска незабавното затваряне на центъра за задържане на нелегални имигранти, разположен на гръцкия егейски остров Самос, позовавайки се на ужасните условия там. В комюнике за печата, разпространено след посещението на центъра от инспектори в понеделник, ВКБООН заяви, че условията там са "обида за човешкото достойнство" и нарушават човешките права. Центърът, разположен в бивш тютюнев склад на острова, има капацитет за 120 души. Понастоящем в него са настанени 391 нелегални имигранти, повечето жени и деца от Азия. "Епидемия от холера може да избухне всеки момент", каза представител на властите. В момента се изгражда нов център. (Таймс - 03/10/07; АП, ДПА, Ройтерс - 02/10/07)

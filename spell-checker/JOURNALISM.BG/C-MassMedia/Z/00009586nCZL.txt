Делова хроника
23/01/2004
Преглед на деловите и икономическите новини от Балканите след 16 януари.
(Различни източници -- 16/01/04 - 23/01/04)
 
 
Преглед на деловите и икономическите новини от Балканите след 16 януари:
Според турския министър на енергетиката и природните ресурси Хилми Гюлер нефтените проучвания в северната част на Черно море вероятно ще дадат положителни резултати до края на тази година. Турската "Петролеум корпорейшън" и "Бритиш петролеум" провеждат проучванията.
***
Равнището на дълга на централното правителство на Турция достигна 159,7 милиарда евро към края на 2003 г., които се равняват на 86,7 %от БВП. Общият дълг на централното правителство нарасна с 37 % сравнение с нивото му в края на 2002 г.
***
Гърция е постигнала значителен напредък в усъвършенстване на икономическото си и обществено развитие и се е приближила до постигане на целите, определени на Лисабонската среща на върха, според Европейската комисия (ЕК). ЕК издаде доклад за гръцката икономика на 21 януари.
***
"Хърватско осигуряване" (ХО) и македонската "Вардар осигуряване" обявиха плановете си да създадат съвместно предприятие за операциите си на македонския пазар. ХО ще притежава 70-процентен дял от новата компания, която ще се нарича "Вардар-Хърватия Скопие".
***
Външният дълг на България намаля с 91 млн. евро през ноември и в края на месеца беше 10,6 милиарда евро, съобщи централната банка. Спадът се дължи главно на благоприятните промени във валутния курс, които имаха положителен ефект върху деноминираните в долари задължения.
***
Албанското правителство постигна споразумение с железопътните профсъюзи, което сложи край на 24-дневната стачка, която бе парализирала движението на товари и пътници. Постигната бе договореност ръководството да изготви нов трудов кодекс за железопътните работници, който да предостави гаранции на над 2 250 ж.п. служители.
***
Представителството на Световната банка в Босна и Херцеговина представи комплект от 19 проекта за подпомагане на бизнеса и на административното обслужване в страната. Банката ще предостави за финансирането им 100 млн. евро.
***
Две словенски компании обявиха плановете си да започнат дейност в Хърватия. Очаква се месопреработвателната компания "Птуй" да построи завод за 6,5 млн. евро до края на следващата година, докато "Кърка фармасютикълс" ще се опита да започне производство до края на тази година.
***
Румънската агенция за приватизация продаде 56,4 % от тютюневата компания СНТР на международния консорциум "Тобако 2003/ЮЕ", създаден от "Галакси енерджи интернешънъл" и СТС СРЛ Италия. Купувачът заплати 1,6 млн. евро за дяла, прие да изплати дълговете на компанията от 5,5 млн. евро и се ангажира да инвестира 5,2 млн. евро за технологично обновление.
***
Министерството на енергетиката на Сърбия обяви, че Световната банка е предоставила кредит за 20 млн. долара за повишаване на енергийната ефективност. Парите ще се използват за модернизиране на енергийната мрежа за училищата и за медицинските заведения.

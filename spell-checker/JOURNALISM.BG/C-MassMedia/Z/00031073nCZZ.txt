Наука и технологии: Проект на обществената библиотека в Загреб беше осъществен в електронна форма
					27/07/2009
					Проект на Обществената библиотека в Загреб може да бъде разгледан онлайн. Още новини от областта на науката: турски учени откриха шест вкаменелости от мастодонт; румънски учен беше отличен в САЩ
					 
						
Проект, представящ историята на Загреб, вече е достъпен онлайн в местната библиотека. [Гети Имиджис]
						
						Обществената библиотека в Загреб качи цифрова сбирка, наречена "Светлина върху наследството: Загреб на прага на съвременната епоха". Сбирката включва изображения от Загреб, информация за най-видните обществени личности, институции, музиканти, литература и събития в града, свързани с хърватската столица от 19-и и 20-и век. 
						 *** 
						
						Турски учени са открили шест вкаменелости от мастодонт край с. Елмаджък в провинция Бурдур, съобщи Анадолската информационна агенция на 17 юли. Разкопките са били проведени от екип под ръководството на д-р Нурфетин Караман от университета “Мехмет Акиф Ерсой”. Той посочи, че екипът му е намерил и вкаменелости от лъвове, антилопи, жирафи, носорози и различни видове птици. 
						*** 
						Рада Флавия Михалча, румънски учен, работещ в САЩ, наскоро е била номинирана от президента на САЩ Барак Обама за един от водещите 100 научни работници в страната, съобщи на 17 юли всекидневникът “Евениментул Зилеи”. Михалча е доцент в Университета на Форт Уърт, Тексас. Тя ще получи Наградата на президента за ранно развитие в кариерата за учени и инженери за изследователската си работа в областта на обработката на естествени езици.
						*** 
						Отбор от турски студенти е спечелил два златни и четири сребърни медала на 50-ата Световна олимпиада по математика в Бремен, Германия, която се проведе от 10 до 22 юли, съобщи всекидневникът “Хюриет”. В събитието участваха общо 573 студенти от 107 страни. 
						*** 
						Археолози откриха малка средновековна църква в Гращица, на 13 км от Прищина, Косово. Археологическият институт съобщи, че са необходими две седмици, за да бъдат продължени разкопките и да се научи повече за историята на находката. Работата се подкрепя от шведската частна фондация “Културно наследство без граници”. 
						*** 
						
						Пазарът на информационни технологии в Сърбия е отбелязал ръст от 18,9 % спрямо предходната година, като през 2008 г. е достигнал 626 млн. евро, съобщи на 21 юли консултантската фирма “Ай Ди Си Ейдриатикс”. Средните разходи за информационни технологии са били 85 евро на човек от населението, което е 8,6 пъти по-малко отколкото в ЕС. “Ай Ди Си” посочва, че в резултат на световната икономическа криза секторът на информационните технологии в Сърбия ще загуби инвестиции в размер на около 1 млрд. евро, които са били планирани за периода 2008-2012 г. 
						
						(Различни източници - 20/07/09-27/07/09)

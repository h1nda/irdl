Посланикът на САЩ каза, че Сърбия не може да се присъедини към програмата на НАТО, докато Младич е на свобода 
					19/10/2006
					 
						БЕЛГРАД, Сърбия -- На среща на американски и сръбски бизнесмени в сряда (18 октомври) посланикът на САЩ Майкъл Полт каза, че Сърбия няма да може да се присъедини към програмата на НАТО "Партньорство за мир" (ПзМ), докато не залови обвинения във военни престъпления Ратко Младич и не го предаде в Хага. А за да стане член на НАТО, Сърбия ще трябва да приеме одобреното от международната общност решение за бъдещето на Косово, добави той. 
						Също в сряда генералният секретар на НАТО Яп де Хоп Схефер отрече съобщенията, че Сърбия може да се присъедини към "ПзМ", дори и Младич да е на свобода. Той призова премиера Воислав Кошуница да излезе с публичен призив за арестуването на беглеца. (AП, ЮПИ - 18/10/06)

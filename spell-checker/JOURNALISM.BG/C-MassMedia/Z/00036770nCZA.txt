Българските съдилища оправдаха двама бивши високопоставени държавни служители по обвинения в злоупотреби 
					18/11/2010
					Бившият министър на отбраната и друг високопоставен служител в предишното българско правителство бяха оправдани в сряда от софийски съдилища по обвиненията в измама и злоупотреба с власт.
					(Сега - 18/11/10; Ройтерс, ДПА, София Ехо, Агенция София Нюз, Dnevnik.bg, Медиапул - 17/11/10; Ню Йорк Таймс - 10/11/10; WAZ.EUobserver - 09/11/10) 
 
					 
						
Софийски градски съд оневини в сряда (17 ноември) бившия министър на отбраната Николай Цонев. [Ройтерс]
						Двамата бивши високопоставени български държавни служители похвалиха широко критикуваната съдебна система на страната, след като бяха оправдани в сряда (17 ноември) по обвиненията в измама и злоупотреба с власт. 
						Николай Цонев, който бе военен министър в предишното коалиционно правителство, водено от социалистите, бе оправдан по обвиненията в злоупотреба с над 4 млн. евро чрез сделка за покупка на машина за строителни конструкции, която той е одобрил в началото на 2009 г. Приветствайки решението на Софийски градски съд, той призова българите да запазят вярата си в съдебната система, която според проучване, проведено по-рано тази година, се радва на доверието на едва 11 % от гражданите. 
						Прокурорите, които бяха поискали присъда от четири и половина години затвор, заявиха в сряда, че ще обжалват решението пред съд от по-висша инстанция, посочвайки, че съдиите не са разгледали внимателно доказателствата по делото. 
						Цонев е обвинен също и в предлагане на подкуп от 20 000 евро на следовател с цел да се блокира проверката на договора за покупка през 2009 г. Той бе арестуван през април заедно със съдия от Софийски градски съд и бивш високопоставен служител на финансовото министерство, обвинен, че е бил замесен в случая с подкупа. Изразявайки убеденост, че ще бъде оправдан и по това обвинение, Цонев каза в сряда, че ще съди България в Европейския съд по правата на човека (ЕСПЧ) в Страсбург заради "незаконното" му 69-дневно задържане. 
						Междувременно в сряда Софийският апелативен съд оправда бившия изпълнителен директор на Държавен фонд "Земеделие" Асен Друмев осем месеца след като бе осъден на четири години затвор за злоупотреба с около 24 млн. евро от еврофондовете по програмата за подпомагане на земеделието САПАРД. 
						Прокуратурата има срок от 15 дни да обжалва това решение, което Друмев окачестви като "победа" за България, твърдейки, че страната иначе щяла да бъде задължена да връща на ЕС парите, с които според обвинението той е злоупотребил. 
						Съдебните решения от сряда последваха оправдателната присъда на двама прочути бивши полицаи и настоящи бизнесмени от гр. Дупница, Югозападна България. Пламен Галев и Ангел Христов, известни като "братята Галеви", макар и да нямат родствена връзка, бяха обвинени, че оглавяват организирана престъпна група, замесена в злоупотреби, рекет и изнудване. 
						 Въпреки че прокурорите бяха поискали по осем години затвор и за двамата, областният съд в Кюстендил ги оправда по всички обвинения в приключилото в началото на ноември дело срещу тях. 
						Галев и Христов бяха арестувани през декември 2008 г. след показни полицейски акции в домовете и фирмените им офиси в родния им град, наричан от мнозина "Галевград", а така също и в София и близкия град Перник. Двамата "братя" след това се регистрираха като мажоритарни кандидати за парламентарните избори през юли 2009 г. и бяха освободени от затвора, за да могат да водят предизборната си кампания. Те загубиха и пак се озоваха зад решетките. 
						Оправдателните присъди този месец идват след поредица от подобни съдебни решения, които уронват общественото доверие в съдебната система и са се превърнали в източник на нестихващи критики от ЕС и призиви за реформи. 
						Съдиите в България обикновено обясняват решенията за оправдаване на заподозрените престъпници или служители, обвинени в корупция, с факта, че прокурорите и полицията не са си свършили работата по събирането и предоставянето на солидни доказателства. 
						Действайки съгласно предизборното си обещание да се бори с организираната престъпност и корупцията, правителството на дясноцентристката партия "Граждани за европейско развитие на България" (ГЕРБ) проведе многобройни акции и арести след идването си на власт през юли 2009 г. Много от задържаните обаче по късно бяха освободени от съдилищата. 
						В коментар за последните оправдателни присъди от сряда "Ройтерс" съобщи, че те "допълнително ще подкопаят усилията" на България "да се пребори с корупцията на високо равнище". 
						След среща в сряда с вътрешния министър Цветан Цветанов обаче посланикът на САЩ в София Джеймс Уорлик призна, че усилията на властите имат ефект. 
						"Днес улиците на София са по-безопасни от когато и да било," каза Уорлик. "Цветанов предприема мерки, които не са виждани през последните 20 години."

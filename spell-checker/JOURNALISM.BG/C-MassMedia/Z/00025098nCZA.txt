Лайчак нареди да се отнемат документите за пътуване на семейството на Караджич
					11/01/2008
					Съпругата, синът, дъщерята и зетят на заподозрения в извършването на военни престъпления Радован Караджич няма да могат да напускат Босна и Херцеговина след отнемането на техните паспорти от властите в Република Сръбска в четвъртък. 
					(АП, Ройтерс, ДПА, Би Би Си, ЮПИ, Balkan Insight, Служба на върховния представител - 10/01/08)
 
					 
						
Паспортите на съпругата на Радован Караджич, Лиляна Зелен-Караджич, и на нейното семейство бяха отнети в четвъртък (10 януари). [Архив]
						Върховният представител на международната общност в Босна и Херцеговина (БиХ) нареди в четвъртък (10 януари) задграничните документи и личните карти на четирима от членовете на семейството на укриващия се босненски сръбски заподозрян в извършването на военни престъпления Радован Караджич да бъдат отнети незабавно. 
						 Върховният представител Мирослав Лайчак е издал заповед "по искане на Международния наказателен съд за бивша Югославия (МНСБЮ) и в близко сътрудничество със съответните местни правоприлагащи органи", се казва в изявление на службата на словашкия дипломат. 
						Мярката се отнася до съпругата на военновременния босненски сръбски лидер, Лиляна Зелен-Караджич, неговия син Александър, дъщеря му Соня Караджич-Йовичевич и нейният съпруг, Бранислав Йовичевич. 
						"Тези четири лица по един или друг начин са обект на заповеди на Съда на БиХ, на решение на министерския съвет на БиХ, на международни санкции по отношение на техните финанси и пътувания и на продължаващи криминални разследвания на тяхната роля в мрежата, подкрепяща Радован Караджич," каза Лайчак. "Днешните действия са в продължение на тези мерки." 
						В четвъртък четиримата предадоха своите паспорти и лични карти в полицейското управление в някогашната военновременна крепост на босненските сърби Пале, на 16 км източно от Сараево, и им бе казано, че не им се разрешава да напускат страната. 
						Лайчак също така е наредил на граничната полиция на БиХ да предприеме всички необходими мерки, в случай че те направят опит да напуснат държавата. Върховният представител, който разполага с най-големи правомощия в БиХ, подчерта още, че неговата заповед влиза в сила незабавно и не е предмет на съдебно обжалване пред никое от съдилищата в страната, нейните автономни области или другаде. 
						"Ройтерс” цитира говорителката на министерство на вътрешните работи на Република Сръбска Тамара Деспенич, че агенциите за сигурност на БиХ и съседните държави вече са уведомени за мярката. 
						Караджич се укрива повече от 12 години. Той изчезна няколко месеца, след като МНСБЮ повдигна първоначално общо обвинение срещу него и бившия босненски сръбски военен командир Ратко Младич през юли 1995 г. И двамата са обвинени в геноцид за клането в Сребреница на близо 8 000 босненски мюсюлмани -- мъже и момчета -- и за 43-месечната обсада на Сараево. 
						Роднините на Караджич упорито отричат да са осъществявали контакт с него. При втория си публичен апел към своя съпруг да се предаде Лиляна Зелен-Караджич каза през октомври, че няма представа къде се намира съпругът й "и дали той е жив". 
						В стремежа си да заловят най-издирвания обвиняем на МНСБЮ частите на НАТО и ЮФОР проведоха многобройни обиски на дома на Караджич в Пале и в тези на неговите деца. Задържаните при обиските документи не подкрепят твърденията на неговото семейство, заявиха международни представители. 
						"Международната общност ясно заяви, че очаква властите в Босна и Херцеговина да сътрудничат изцяло на МНСБЮ, играейки активна роля в задържането на всички останали обвиняеми и разбиването на подкрепящите ги мрежи," каза Лайчак в четвъртък. 
						Като отделна мярка централното правителство на БиХ прие в четвъртък решение, с което запорира за срок от 12 месеца финансовите активи на Караджич и Младич, както и активите на други двама укриващи се от правосъдието -- бившия босненски сръбски полицейски началник Стоян Жуплянин и военновременния хърватски сръбски лидер Горан Хаджич.

Правосъдието идва бавно за гражданите на Хърватия
					17/03/2012
					Хиляди дела в хърватските съдилища чакат присъди повече от десетилетия.
					От Дражен Ремикович за Southeast European Times в Загреб - 17/03/12
 
					 
						
Хиляди дела отлежават в хърватските съдилища повече от десетилетия. [Ройтерс] 
						Макар че хърватското правителство полага сериозни усилия за изкореняването на корупцията, затрудненията, с които гражданите се сблъскват в съдебните институции се пренебрегват. Хиляди съдебни дела в съдилищата в Хърватия, някои от които чакат решение в продължение на десетилетия, показват, че съдебните институции много изостават. 
						Петер Батур, 82-годишен, от крайбрежния град Задар, води дело срещу доведения си брат в продължение на 38 години заради право собственост и разделяне на земи и къщи в Задар. Неговият син Миро Батур каза за SETimes, че дори след съдебни дела в продължение на 38 години в общинския съд в Задар, решение не се очаква скоро. 
						"Този спор е единствената тема, разисквана от нашето семейство по време на обяд вече повече от три десетилетия. Осемнайсет съдии председателстваха процеса по това дело. Чувствам се като Йозеф К от романа на Кафка “Процесът”. Много хора, които са работили по това дело, вече не са живи”, каза Миро Батур.. 
						През 2007 г. Петер и Миро Батур подали искане за защита на правото на съдебен процес в разумни времеви граници в окръжния съд в Задар. Те получили 2 700 евро компенсации от държавата. 
						"Тази година никой не се е свързвал с нас. Писахме до министъра на правосъдието, до президента и до министър-председателя. Никой не ни отговори. Ако така продължи до 1 юли, ще заведем дело в Европейския съд по правата на човека”, каза Миро Батур. 
						Според съществуващите официални данни има хиляди съдебни дела, които чакат решение най-малко от едно десетилетие в Хърватия. 
						"В началото на тази година в общинските съдилища в Хърватия е имало 15 894 граждански и 98 наказателни нерешени дела от преди повече от десет години. Същевременно окръжните съдилища са имали 6 682 граждански и 40 наказателни дела, което прави общо 22 714 нерешени дела от преди повече от десет години", каза за SETimes Здравко Стоянович, генерален секретар на Върховния съд в Хърватия. 
						Повечето нерешени дела се намират в общинския съд в Загреб, където броят им възлиза на 6 531 дела, заведени преди 2001 г. 
						"От общия брой на нерешените дела, 120 са от 1986 г. и по-рано", каза за SETimes Мая Биланджич от общинския съд в Загреб.. 
						Министърът на правосъдието Орсат Миленич каза, че драматични промени не се очакват след присъединяването на Хърватия към ЕС. 
						"Що се отнася до нерешените дела, влизането в ЕС няма да промени нищо директно. Следователно съдилищата ще работят по тези дела преди и след като влезем в ЕС", каза Миленич за хърватския уебсайт T-Portal.
					
						Говорителят на Европейската комисия Матю Нюман каза за SETimes, че Комисията ще продължи отблизо да следи напредъка в Хърватия. 
						"Страната трябва да продължи да осъществява съдебните реформи, за да изпълни напълно задълженията си, свързани с членството си от датата на присъединяването си към Съюза. Както и при всички останали присъединяващи се страни, създаването на напълно независима и ефективна съдебна система е от първостепенно значение", каза Нюман и добави, че Комисията е готова да подкрепи усилията за реформите и за по-нататъшното подобряване на хърватската съдебна система. 
						Той отбеляза, че са положени значителни усилия за намаляване на големия брой нерешени дела, включително и за реформите в наказателните и граждански процедури, за укрепване на общинските съдилища в Загреб и Сплит, за неотдавнашната реогранизация на Министерството на правосъдиеето и приемането на новия Закон за изпълнение на наказателните мерки и Закона за публичния съдебен изпълнител. 
						Владимир Гредели, адвокат от Загреб, каза, че в съдебната реформа гражданите са напълно забравени. 
						"Пет големи дела, в които са замесени известни политически фигури и които медиите отразяват, са затворени. Имаме и хиляди дела на обикновени граждани, които чакат присъда с години. Аз лично като адвокат имам няколко дела, които продължават от 15 и 20 години," каза Гредели за SETimes. 
						Той каза, че подобно юридическо статукво е нещо нечувано в някои европейски съдилища и добави, че едно от решенията може да бъде въвеждането на краен срок за решаване на делата. 
						"Съдията трябва да реши делото с краен срок или с налагане на санкции. Имаме добри закони, но прилагането им е лошо. Съдебен процес, който продължава 30 години, е позор за цялата съдебна система на страната", каза Гредели. 
					
				
			
					 
					
 
 

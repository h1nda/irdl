Сръбската държава и гражданите имат огромни дългове
					05/03/2012
					Държавата и нейните граждани имат огромни задължения, чийто край не се вижда.
					От Катица Джурович за Southeast European Times от Белград -- 05/03/12
 
					 
						
Много сърби разчитат на кредити, за да плащат за ежедневните си разходи. [Ройтерс]
						Семейство Мърдак живее в апартамент в Белград, където повечето от нещата са купени благодарение на банкови заеми и кредити. 
						"Първо теглихме кредит преди две години, за да отидем на меден месец, но след това наследих този апартамент и се преместихме. Трябваше да го пребоядисаме, да купим нови мебели, нов хладилник, да оправим някои неща. Наскоро трябваше да си купим кола заради бебето, затова взехме още един заем", каза Владимир Мърдак за SETimes. 
						Семейството ще се нуждае от поне пет години, за да изплати сегашните си задължения. Междувременно те вероятно ще трябва да теглят още един банков кредит за нещо друго. 
						За повечето сърби това е позната история. Когато ги попитат, семействата обикновено казват, че оцеляват само благодарение на заеми и кредити. 
						Семействата обаче не са единствените. 
						Правителството взема заеми от МВФ и ЕС. Неотдавнашно проучване на Фискалния съвет на Сърбия оцени задълженията на правителството към международните кредитори на 14,4 млрд. евро; икономиката има дълг от 19,3 млрд. евро, а гражданите дължат 5,7 млрд. евро кредити. 
						"Всички работещи хора в Сърбия ще трябва да работят без пари почти пет години, за да върнат дълговете си", заяви за SETimes икономистът Милан Чулибърк. 
						Съветът, който отговаря за контрола на фискалната политика на държавата, разкри, че за да плати задълженията си, Сърбия ще трябва да отдели 5,1 млрд. евро от държавния бюджет - близо 14 % от нейния БВП. 
						"Изчислихме, че държавният дълг до края на тази година ще стигне 50 % от БВП, което е повече от позволеното от закона", заяви за SETimes Владимир Вучкович, член на Фискалния съвет. 
						Според Вучкович правителството вече е нарушило два закона - закона за държавния бюджет и закона за бюджетната система - според които държавният дълг не трябва да надвишава 45 % от БВП. 
						Няма мерки и ограничения обаче, които да принудят правителството да се съобразява със законите, нито да търси отговорност от нарушителите. 
						"Правителството трябва да приеме ясен план с надеждни мерки, за да плати дълговете си в определения от закона срок", заяви Вучкович. 
						Държавният секретар на министерството на финансите Душан Никезич каза за SETimes, че въпреки че държавата е потънала в дългове, все още всичко е в допустимите граници. 
						"Финансовата криза забави процеса на изплащане на дълговете, но ние ги изплащаме и изпълняваме предложенията на МВФ за спестяванията. Планираме да спестим до 300 млн. евро до края на тази година", заяви Никезич. 
						Според министерството от всички държави в Югоизточна Европа само Македония и Босна и Херцеговина имат по-малко дългове от Сърбия. 
						"Сърбия трябва да използва новите заеми от ЕС и МВФ, за да инвестира в компании, които са съсредоточени върху износа, или поне да замени вноса и да задържи парите в страната", каза Чулибърк. 
						Докато държавата може да използва новите заеми, за да инвестира парите и да има печалба от това, обикновените граждани нямат тази възможност. Техните пари се харчат предварително за разходи за издръжка на живота и стоки от първа необходимост. 
						Дори тези задължения обаче са трудни за изплащане. Заради отслабването на сръбския динар днес кредитополучателите дължат с 80 млрд. динара повече, отколкото в началото на годината.

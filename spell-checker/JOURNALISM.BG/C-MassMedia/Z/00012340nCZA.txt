Енергийната мрежа на ЮИЕ се свърза отново със Запада 
					18/10/2004
					В течение на 13 години електрическите мрежи на Албания, Босна и Херцеговина, Хърватия, Гърция, Македония и Румъния бяха изолирани от останалата част на Европа. Това обаче ще се промени с възстановяване на енергийния пренос между двете части на континента, което започва на 1 ноември. 
					От Миранда Новак за Southeast European Times в Загреб - 18/10/04
 
					 
						
Хърватската електрическа компания (ХЕК) е водеща по проект за повторно свързване на електро-преносните системи на Европа. [ХЕК] 
						Хърватската електрическа компания (ХЕК) предприе действия за повторно свързване на електрическата система на ЮИЕ с останалата част на континента по-рано този месец - събитие с огромна важност за европейската електрическа индустрия. Възстановената система ще има 400 млн. клиенти, които представляват най-голямата електро-потребителна система в света от гледна точка на консумацията. 
						"Това дава тласък на глобализацията на европейския пазар на електричество и издига на още по-високо ниво безопасността на доставките," каза на 11 октомври шефът на ХЕП Иван Мравак. 
						След разрушаването на най-големия енергиен комплекс в Ернестиново, Източна Хърватия, по време на боевете през 1991 г. електропреносните мрежи на Албания, Босна и Херцеговина, Хърватия, Гърция, Македония и Румъния бяха изолирани. Тези държави ще могат сега да се включат отново в енергийния пазар на ЕС. Преносът на енергия между двете повторно свързали се части на континента ще започне на 1 ноември. 
						Въпреки детайлни приготовления експерти предупреждават, че временни сривове могат да настъпят в региона. Електро-енергийните системи действат по принципа на скачените съдове, следователно проблемите в една система бързо преминават към следващата - както стана по време на енергийния срив в САЩ и Канада през 2003 г. Дефектирал енергопровод или авария с електричеството в завод в Хърватия - или в друга точка на системата - може да предизвика срив в съседните държави. 
						"Ще ни трябват поне един-два месеца за да проверим дали всичко функционира нормално, за да изключим възможни сривове на системата, " каза Джордж Кациянакис, изпълнителен директор на Hellenic Transmission System Operator, която управлява гръцката електрическа система.
						Процесът на повторно свързване бе стартиран в началото на октомври с откриването на 400-киловатов електропровод от станцията в Ернестиново до Углевик в Босна и Херцеговина. Пет отделени електропровода - в Украйна, Унгария, Румъния, Хърватия, Сърбия-Черна гора и Босна и Херцеговина - бяха по този начин свързани към двете части на европейската електро-енергийна система. 
						"Голямата стабилност на системата ще се наблюдава през следващите седмици, за да се види дали същата се запазва," посочи Валтер Сатингер от швейцарската компания ЕТРАНС, консултант по проекта. 
						Свързването на двете системи превръща хърватската енергийна мрежа във важен преносен център. Това ще подобри ограничения капацитет на ХЕК за внос и износ на електричество, особено от държави, където енергията е значително по-евтина, отколкото в Хърватия. Последиците обаче далеч надхвърлят границите на една отделна държава. ЕС, който подкрепя проекта, вижда възможност за намаляване на енергийните разходи, което на свой ред би стимулирало конкурентноспособността на компаниите.

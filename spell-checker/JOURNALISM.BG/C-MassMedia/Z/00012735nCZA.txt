Закъснели заповеди за арест по случая "Лора" предизвикаха спорове
					23/11/2004
					Закъсняло издаване на полицейски заповеди за арест по делото, свързано със затвора "Лора", даде възможност на петима заподозрени да избягат, преди да бъдат изправени пред правосъдието. Бяха отправени обвинения, че бавната реакция на полицията е била преднамерена, за да се помогне на бегълците.
					От Миранда Новак за Southeast European Times от Загреб – 23/11/04
 
					 
						
Районният съд в Сплит отхвърли всякакви внушения за забавяне на съдебната заповед в някоя от неговите служби. [Архив]
						Закъсняло издаване на полицейски заповеди за арест на петима заподозрени във военни престъпления предизвика спорове в Хърватия. Промеждутъкът от време между съдебната заповед и издаването на полицейска заповед за арест даде на обвиняемите - издирвани за участие в предполагаеми престъпления, извършени във военния затвор "Лора" в Сплит -възможност да избягат, преди да бъдат изправени пред правосъдието. Все още не е ясно каква е причината за закъснението. 
						Макар че председателят на Съдебния съвет за военни престъпления, Споменка Тонкович, е разпоредила ареста на 20 октомври, полицейската служба на Сплит и Далмация издава заповед за арест едва на 26 октомври. Началникът на полицията в Сплит, Нино Чурич, обвини пощенската служба, че е изгубила съдебната заповед и затова тя е била получена няколко дни по-късно. Но пощенските разписки показват, че дирекцията е получила заповедта на съда на 21 октомври, което явно противоречи на твърденията на началника на полицията. 
						В същото време районният съд в Сплит отхвърли всякакви внушения за забавяне на съдебната заповед в някоя от службите на съда. 
						"Полицията е пренебрегнала факта, че т. нар. случай "Лора" е изключително важен за съда дело, към което не можем да се отнасяме несериозно, особено като се има предвид колко интензивно се наблюдава то от обществеността", заяви съдът. 
						След като версията на полицията бе подложена на атаки, мнозина сега се питат дали закъснялото издаване на полицейските заповеди за арест не е било преднамерен опит да се помогне на издирваните лица. 
						Хърватия, която се надява догодина да получи дата за започване на преговори за присъединяване към ЕС, се стреми да покаже, че местните власти могат да разглеждат военни престъпления. През август Върховният съд на страната отмени присъда на по-нисша инстанция по делото "Лора" след масови обвинения в пристрастие. 
						След като петимата обвиняеми избягаха, Съдът за военни престъпления трябва да се справи с допълнителни бюрократични задачи, преди да може да проведе първото си заседание по делото. След полицейския доклад за неуспешния опит за задържане на обвиняемите сега трябва да се подаде молба за провеждане на съдебните заседания в отсъствието на обвиняемите. Обвинителните актове ще трябва да се променят, но това може да стане само след като бъдат изслушани свидетели от Сърбия и Черна гора.

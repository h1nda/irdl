Френският министър Дуст-Блази е убеден, че България ще бъде готова за членство в ЕС догодина
					22/03/2006
					 
						ПАРИЖ, Франция -- По време на среща с българския си колега Ивайло Калфин в Париж във вторник (21 март) външният министър Филип Дуст-Блази изрази увереност, че България ще бъде готова за членство в ЕС на 1 януари 2007 г., според предвидения график. Дуст-Блази заяви, че във Франция вече е започнал процесът на ратифициране на Договора за присъединяване на България и Румъния с ЕС. 
						Същевременно обаче румънският външен министър Михай-Разван Унгуряну открито разкритикува Франция, която е исторически съюзник на неговата страна, заради забавянето на ратификацията на Договора за присъединяване на Румъния. По време на посещение в Брюксел по-рано през седмицата Унгуряну каза, че Букурещ е разочарован от бавните темпове, с които се движи ратификацията в страните членки на ЕС, посочвайки по-конкретно Франция. (Уеб сайт на българското правителство, БНР, EU Observer - 21/03/06)

Външният министър на Германия призова политиците в БиХ да поемат своята отговорност 
					04/07/2006
					 
						САРАЕВО, Босна и Херцеговина (БиХ) -- По време на посещението си в Сараево в понеделник (3 юли) външният министър на Германия Франк-Валтер Щайнмайер призова политиците в БиХ да поемат своята отговорност и да осигурят осъществяването на важните реформи. Той се срещна с върховния представител Кристиан Шварц-Шилинг, с членовете на Председателството на БиХ и с други официални лица. Като потвърди отново подкрепата си за кандидатурата на БиХ за членство в ЕС, Щайнмайер подчерта, че е необходимо след парламентарните избори на 1 октомври да се осъществят реформите в полицията и промените в конституцията. В понеделник изтече срокът, в който партиите трябваше да представят списъците със своите кандидати в Централната избирателна комисия. (Независне Новине, Дневни Аваз - 04/07/06; ПБС БиХ, РТРС - 03/07/06)

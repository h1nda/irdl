ЕС се стреми към единство по въпроса за статута на Косово
					09/09/2007
					 
						ВИАНА ДО КАСТЕЛО, Португалия -- На среща в събота (8 септември), външните министри на страните-членки на ЕС решиха да приемат общо становище за бъдещето на Косово, ако настоящите преговори за окончателния статут на сръбската провинция се провалят. "ЕС желае да поддържа единна позиция днес, утре и вдругиден", заяви шефът по сигурността и външната политика на блока Хавиер Солана.
						Португалският външен министър Луис Амадо, чиято страна в момента е ротационен председател на ЕС, изрази надежда, че различията между страните-членки на ЕС по въпроса, ще бъдат преодолени. "Не мога да си представя..., че можем в края на този процес да се озовем в положение, при което да има силна позиция на Русия, силна позиция на Съединените щати, а Европейският съюз просто не съществува... Не смятам, че можем да вярваме на нашата външна политика, ако това се случи".
						Подобно изявление направи и френският външен министър Бернар Кушнер. "Все още не сме постигнали съгласие, но единството е от съществено значение и ние ще го проявим, когато се наложи", заяви той. 
						Солана също изключи възможността Косово да бъде разделено, докато еврокомисарят по разширяването Оли Рен възрази срещу идеята да се ускори присъединяването на Сърбия към ЕС, ако тя смекчи позицията си спрямо независимостта на Косово. (AФП, РТС, Б92, Бета, AП, Ройтерс - 08/09/07; Макфакс, Уебсайт на албанския президент - 07/09/07)

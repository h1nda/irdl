Холандия ще подкрепи стремежите на БиХ за членство в ЕС 
					03/05/2005
					 
						ХАГА, Холандия -- Външният министър на Босна и Херцеговина (БиХ) Младен Иванич се срещна с холандския си колега Бернард Бот в понеделник (2 май) в Хага, за да обсъди неотдавнашния напредък на армейските и полицейски реформи, както и сътрудничеството с Трибунала на ООН за военни престъпления. Бот отчете постиженията на БиХ, посочвайки, че тенденцията ще продължи. Той обеща по-нататъшна холандска подкрепа за тези усилия. На свой ред Иванич изрази надежда, че ЕС скоро ще уточни датата за начало на преговори за сключване на Споразумение за стабилизиране и асоцииране с БиХ.
						Други новини от понеделник: Военният министър на федерацията Босна и Херцеговина Мирослав Николич каза, че задължителната военна служба вероятно ще бъде отменена до края на тази година. Според него решението ще бъде в съответствие с провеждащите се реформи, насочени към превръщането на военните в сила, изцяло съставена от професионални военнослужещи. (Дневни аваз, Независне новине - 03/05/05; ПБС БиХ - 02/05/05)

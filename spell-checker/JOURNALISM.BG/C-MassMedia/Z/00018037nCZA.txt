Австрийска фирма е новият мажоритарен акционер в македонската "ЕСМ Дистрибуция" 
					27/03/2006
					ЕВН АГ спечели търга за мажоритарен дял в "ЕСМ Дистрибуция", след като предложи 225 млн. евро и обеща да инвестира още 96 млн. евро през следващите три години.
					От Марина Стояновска за Southeast European Times от Скопие -- 27/03/06
 
					 
						
Членът на борда на директорите на ЕВН Петер Леер (вляво) говори пред журналисти на пресконференция заедно с македонския министър на икономиката Фатмир Бесими. [Гети Имиджис]
						ЕВН АГ е новият мажоритарен акционер в "ЕСМ Дистрибуция", след като спечели търга, открит на 9 декември. Австрийската фирма предложи 225 млн. евро за мажоритарния дял и обеща да инвестира още 96 млн. евро през следващите три години. 
						Според тръжната комисия ЕВН е получила 256,24 точки за офертата си. Поставеният на второ място кандидат, чешката фирма ЧЕЗ, е получила 201,16 точки, като след нея се нарежда италианската ЕНЕЛ с 64,98 точки. 
						"От името на всички граждани приветствам ЕВН с добре дошли и им желая успешно сътрудничество," каза министърът на икономиката Фатмир Бесими. "Очаквам енергийният сектор да се развива по начин, който да е от полза за гражданите." 
						Според Петер Леер, член на борда на директорите на ЕВН, продажбата е символ на напредъка на Македония по пътя на интеграция в ЕС. "Не само размерът на инвестициите е важен, а и създаването на голям потенциал за други дейности по предоставяне на услуги и за подобряване на енергоснабдяването," каза той. 
						Македонският премиер Владо Бучковски каза, че сравнителните анализи са показали, че това е най-високата цена, плащана някога за енергийно предприятие в региона. "Това е потвърждение за добрия бизнесклимат в Македония," каза той. 
						Според Бучковски македонският парламент ще реши как да се използват приходите от продажбата. "Има няколко проекта за развитие, но кой ще бъде одобрен, зависи от състава на следващия парламент," каза той. 
						В съобщение за пресата на ЕВН се посочват няколко причини за интереса на компанията към Македония. Едната е, че по територия Македония е приблизително колкото Австрия. Втората причина е статутът на балканската държава на кандидатка за членство в ЕС. 
						В Македония съществува голям потенциал за инвестиции в енергийния сектор, както и за инвестиции в газови, водни и топлинни енергийни ресурси, се казва още в съобщението за пресата. 
						Групировката ЕВН предоставя електричество, природен газ и вода на повече от 1 милион потребители в Австрия и България. Тя притежава мажоритарен дял в българските енергоразпределителни компании в Пловдив и Стара Загора. Миналата година приходите на компанията преди облагането с данъци бяха 335 млн. евро. 
						По години ЕВН трябва да инвестира в "ЕСМ Дистрибуция" 35,5 млн. евро през първата година, 31,5 млн. евро през втората и 29 млн. евро през третата година.

Комитетът за реформите в БиХ предлага 16 проекта за законодателни промени
01/10/2003
 
САРАЕВО, Босна и Херцеговина (БиХ)-- Комитетът " Булдозер" към Службата на Върховния представител предложи 16 нови пакета със законодателни реформи във вторник (30 септември), насочени към подобряване на бизнес климата в страната. Поддръжници на предлаганите реформи заявяват, че промените ще допринесат за хармонизиране на законодателството в двете автономни области и ще вземат предвид обратната връзка, получена от бизнес сектора. Комитетът "Булдозер" работи за съкращаване на административните и регулаторните бариери и събира обратна информация от частния сектор.
Също във вторник Съветът на министрите на БиХ одобри проектозакон за въвеждане на непряка система на данъчно облагане и внесе законопроекта за одобрение от парламента. Новите регламенти ще обединят ставките за данък добавена стойност и митническите тарифи в двете автономни области считано от 1 януари. (Онаса, Ослобождение, Дневни Аваз, Независне Новине - 01/10/03; БХТВ - 30/09/03)

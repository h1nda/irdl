Служител на косовското министерство на здравеопазването беше арестуван
					14/07/2010
					 
						ПРИЩИНА, Косово -- Полицията на ЮЛЕКС и специалното звено за борба с корупцията на косовската полиция арестуваха във вторник (13 юли) висш служител на министерство на здравеопазването по подозрения в злоупотреба със служебно положение. Медийните съобщения го идентифицират като Илир Толай, политически съветник на министъра на здравеопазването Буяр Букоши. ЮЛЕКС и косовската полиция са претърсили три обекта в Прищина, включително офис на Университетската клиника, като част от операцията. Правоналагащата мисия на ЕС заяви, че заподозреният е арестуван във връзка с разследване за укриване на данъци. Подобна операция бе осъществена и през април в транспортното министерство, въпреки че тогава не бяха извършени арести. 
						Други новини -- ЮЛЕКС арестува мъж в хода на разследване на политически мотивирани убийства в Косово. Местните медии го идентифицират като Фахредин Гаши и съобщават, че той е бил задържан въз основа на искане на специалната прокуратура на ЮЛЕКС. „Мъжът е бил обвинен във военни престъпления, извършени през юни 1999 г. в община Липлян”, се казва в съобщение за пресата на ЮЛЕКС. Името на Гаши беше споменато от Назим Блаца, който твърдеше, че е свързан с убийство в Косово и замеси няколко висши държавни, партийни и полицейски служители в криминални случаи. Гаши отрича обвиненията. (Коха Нет, Танюг, РТС, Б92, АП, Радио Свободна Европа - 13/0710)

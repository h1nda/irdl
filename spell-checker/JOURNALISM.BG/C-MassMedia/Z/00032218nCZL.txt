Косовските и македонските дипломати ще работят за откриването на посолства
					03/11/2009
					 
						ПРИЩИНА, Косово -- Външният министър Скендер Хюсени се очаква в Скопие в петък (6 ноември), за да обсъди практическите въпроси по откриването на посолства в съответните столици, съобщиха местните медии във вторник, позовавайки се на правителствени източници от Скопие. По-късно този месец делегация от Македония ще посети Прищина за финализиране на откриването на македонско посолство в Косово.
						Други новини -- Международната гражданска служба публикува резултатите от две проучвания, проведени от нея през април и юни, за оценка на обществената удовлетвореност от местната и централната администрация. През април 40 % от албанците са вярвали, че условията на живот ще се подобрят, а през юни те са били 37 %. Сред сърбите 18 % от отговорилите на въпросите през април са вярвали, че в бъдеще условията на живот ще се подобрят, а през юни процентът им е паднал на 10 %. Що се отнася до ролята на ЮЛЕКС, 74 % от всички отговорили са изразили очаквания, че ЮЛЕКС ще спомогне за ограничаване на корупцията в Косово. (Коха Диторе, Зери, Косова Сот - 03/11/09)

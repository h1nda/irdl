Бизнес: Безработицата в Хърватия е намаляла
					29/04/2011
					Безработицата в Хърватия намалява. Още в деловите новини: Сърбия ще договаря наново споразумението си с МВФ; гръцкият бюджетен дефицит за 2010 г. е значително по-голям от очаквания.
					 
						
Макар че повече хървати запазват работните си места, безработицата е все още висока на годишна основа. [Ройтерс]
						Регистрираната безработица в Хърватия е спаднала с 0,3 % до 19,3 % в края на март, показаха данни, публикувани от държавното статистическо бюро. Това е първият месечен спад от август 2010 г. насам, но тя остава с 0,9 % по-висока на годишна основа. 
						*** 
						
						Хърватско-български бизнес форум се проведе в сряда (27 април) в Загреб. Събитието бе открито от хърватския министър на икономиката Джуро Попияч и българския му колега Трайчо Трайков. Хърватски фирми изразиха интерес към проекти в областта на енергетиката и строежа на магистрали в България.
						 *** 
						
						Сръбският премиер Мирко Цветкович каза на парламентарно заседание в сряда (27 април), че правителството ще започне преговори по ново предпазно споразумение с МВФ през май. Той очаква споразумението да бъде подписано през август или септември. Сегашното стендбай споразумение на Сърбия за 2,9 милиарда евро изтече в средата на април. 
						*** 
						Банките, работещи в Албания, са инвестирали почти 50 % повече в чужбина през 2010 г. в сравнение с година по-рано, предаде на 25 април "Топ Чанъл". Сумата от 800 млн. евро, инвестирана на чужди пазари, до голяма степен отразява схващането, че пазарите в чужбина са по-сигурни. 
						*** 
						
						Българската агенция по приватизация обяви във вторник (26 април) дългоочаквания търг за продажба на държавния дял от 78,8 % в местната компания за производство на тютюн "Булгартабак".
						Както стратегически, така и финансови инвеститори имат право да участват, а заинтересованите страни могат да закупят тръжните книжа до 10 юни. 
						*** 
						
						Гръцкият бюджетен дефицит за 2010 г. е бил значително по-голям, отколкото бе изчислило правителството, разкриха данни на Евростат във вторник (26 април). Числата показват, че дефицитът е бил 10,5 % от БВП, в сравнение с прогнозираните от правителството 9,4 % и 9,6 % според очакванията на Европейската комисия. 
						*** 
						Общите инвестиции в турския производствен сектор се очаква да скочат с 67,8 % на годишна основа през 2011 г., според пролетното проучване на инвестициите, публикувано от Централната банка във вторник (26 април). Това представлява сериозно ускорение в сравнение с очаквания ръст от 34,6 % в предходното есенно проучване през 2010 г., както и подобрение от прогнозирания миналата година годишен ръст на инвестициите от 40,1 %. 
						
						(Различни източници -- 22/04/11 - 29/04/11)

Българката Меглена Кунева ще бъде еврокомисар по защитата на потребителите
					31/10/2006
					Меглена Кунева се готви да стане първият български член на Европейската комисия. Още в дипломатическите новини: американският специален пратеник Франк Уизнър посети Косово; хърватският президент Стипе Месич откри консулство в Битоля, Македония.
					
 
					 
						
Българският министър Меглена Кунева. [Гети Имиджис]
						
Българският министър по европейските въпроси Меглена Кунева бе избрана да представлява страната си в Европейската комисия (ЕК). По време на срещи в Брюксел с председателя на ЕК Жозе Мануел Барозу и с други официални лица Кунева бе поканена да поеме новия ресор за защита на потребителите на Комисията. Както изглежда, Европейският парламент ще подкрепи Кунева без проблеми към края на идния месец.
						*** 
						
Румъния оттегли първия си кандидат за европейски комисар, Варуян Восганян, след като ЕС повдигна въпроса за предполагаемите му връзки с тайните служби от времето на Чаушеску "Секуритате". Вторият предложен Леонард Орбан бе бързо одобрен и номиниран за комисар по многоезичието. 
						*** 
						Американското посолство в Сараево дари в петък над 90 000 щатски долара за възстановяване на джамията "Ферхадия" в Баня Лука, която бе разрушена по време на конфликта в БиХ, както и на сръбската православна църква "Св. Никола" в Требине. Средствата са от Фонда за защита на културата на американския посланик.
						*** 
						Франк Уизнър, специалният американски пратеник на преговорите за статута на Косово, посети Прищина за разговори с косовски албански лидери. Той каза, че решението за Косово е "близо" и че конституционният референдум в Сърбия няма да окаже влияние върху процеса, ръководен от ООН.
						*** 
						
Хърватският президент Стипе Месич бе на тридневно посещение в Македония. Той проведе разговори с колегата си Бранко Цървенковски и официално откри хърватско консулство в Битоля. Месич проведе също и неофициална среща с косовския премиер Агим Чеку в Скопие. 
						*** 
						
Македонският министър на отбраната Лазар Еленовски се срещна с германския си колега Франц Йозеф Юнг в Берлин. Юнг изрази подкрепата си за кандидатурите на Македония за членство в НАТО и ЕС. Министрите обсъдиха също текущите реформи в отбраната и участието в Международните сили за поддържане на сигурността в Афганистан. 
						
(Различни източници – 15/10/06-31/10/06)

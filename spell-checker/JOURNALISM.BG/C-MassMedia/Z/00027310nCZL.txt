ЕС и САЩ ще помогнат на жертвите от наводненията в Румъния
					06/08/2008
					 
						БУКУРЕЩ, Румъния – Говорителката на еврокомисаря по околната среда Барбара Хелферих съобщи във вторник (5 август), че ЕС ще изпрати екипи от експерти, които да помогнат на жителите на Северна Румъния да се възстановят от унищожителните наводнения. Съюзът ще изпрати също специално оборудване, поискано от румънските власти. Някои от страните, членки на ЕС, включително Дания, Чехия, Словакия, Австрия и Полша, вече изпратиха част от него. Правителството на САЩ предостави на Румъния 50 000 долара пряка помощ, за да закупи и раздаде вещи от първа необходимост, като одеяла, вода, храна, временни подслони и средства за лична хигиена.
						Други новини –- Преобладаващите температури в Румъния във вторник бяха до 38 градуса по Целзий. В Букурещ няколкостотин души припаднаха по улиците или постъпиха в болница заради сърдечни или респираторни проблеми. Метеоролозите очакват изключителните горещини да продължат до септември. (Найн o'клок - 06/08/08, Медиафакс, Агерпрес, Хотнюз, Реалитатя ТВ - 05/08/08)

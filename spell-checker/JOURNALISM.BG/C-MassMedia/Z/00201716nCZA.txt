Спорът около "Пирамидата" в Тирана се разгорещява 
					03/08/2011
					Албанското правителство е решено да построи нов парламентарен център на мястото на старата пирамидална конструкция.
					От Йонилда Кочи за Southeast European Times от Тирана – 03/08/11 
 
					 
						
Сградата в Тирана, известна като "Пирамидата", е в центъра на дебата. [Йонилда Кочи/SETimes]
						Макар че сградата е служила за различни културни и търговски цели след 1980 г., т.нар. "Пирамида", а официално - Международен център за култура-Тирана - ще бъде заменена с нов парламентарен комплекс по случай 100-годишнината от независимостта на Албания. 
						Онези, които призовават за премахването й, изтъкват като аргумент някогашната й роля на музей в памет на покойния сталинистки диктатор Енвер Ходжа. 
						"Не можем да запазим сграда, в която витае духът на диктатора," каза депутатът от Демократическата партия Енкелейд Алибеай. 
						Инициативата породи разгорещени дискусии и хиляди граждани подписаха петиции с призив към властите да спрат разрушаването й. 
						"Пирамидата не е собственост на Енвер Ходжа... Всички албанци са работили за тази пирамида, включително и аз," каза Макс Вело, известен албански архитект. 
						През последните 20 години "Пирамидата" изпълняваше различни предназначения - в нея са се провели немалко търговски и книжни панаири, а и там се намират офисите и студията на частната национална телевизия "Топ Чанъл". 
						Неколцина архитекти в страната са заявили твърдо възраженията си срещу разрушаването на пирамидата не защото е културно наследство, а защото конструкцията лесно може да се вмести в парламентарен комплекс. Един от архитектите, подкрепящи това мнение, е започнал редица проекти в тази насока. 
						"Не мога да повярвам, че един обект с толкова голяма парична и историческа стойност може да бъде разрушен. Това е една от най-известните сгради в Албания," каза архитект Владимир Брегу. 
						Активистите, подкрепящи "Пирамидата", са млади хора, които не си я спомнят като музей на Ходжа. 
						Активистът от движението "Мяфт" Алдо Меркоци каза за SETimes, че "Пирамидата" е служила като единственото обществено място, където гражданите, особено младите, са развивали интерес към изкуството, културата и музиката. "За младите хора разрушаването на "Пирамидата" означава загубата на много важно публично място." 
						"Това е афиширане на некомпетентността и корумпираността на публичната администрация и албанското правителство," каза издателят Ардиан Клоси за SETimes. 
						"Въпросът не е в това, че имаме едно политическо крило, което да казва, че "Пирамидата" не трябва да бъде разрушена, а друга част да казва, че тя трябва да бъде разрушена. Въпросът е в това, че гражданите питат: "Чувате ли нашия глас?", каза Артан Ламе, бивш заместник-кмет на Тирана, за SETimes.

Газовият спор между Русия и Беларус се задълбочава
					23/06/2010
					Руският "Газпром" обяви в сряда, че ще намали с 60 % доставките на газ за Беларус заради неизплатени дългове към компанията.
					(AФП, Ройтерс, Блумбърг, EurActiv, ИТАР-ТАСС - 23/06/10; ФТ, Блумбърг, Ройтерс, ДПА, Би Би Си, Ню Йорк Таймс, Дойче Веле, Гласът на Америка, РИА Новости, МаркетУоч, Euobserver - 22/06/10)
 
					 
						
Доставките на газ за Беларус от руския "Газпром" бяха намалени с 60 % от сряда (23 юни). [Гети Имиджис]
						Русия рязко намали доставките на газ за Беларус в сряда (23 юни) на фона на задълбочаващ се ценови спор между двете съседки, но даде уверения, че този ход няма да осуети доставките за Европа. 
						"Имам две новини за вас -- една добра и една лоша," каза изпълнителният директор на "Газпром" Алексей Милер в коментар по руската държавна телевизия. 
						Добрата новина е, че "транзитът на руски газ през Беларус продължава с пълен обем и потребителите на руски газ [в Европа] нямат проблеми с доставките," каза той. "Лошата новина е, че беларуската страна не предприема никакви стъпки да изплати задълженията си по доставите на руски газ и от 10 ч. на 23 юни въвеждаме ограничение от 60 % върху доставките на руски газ за Беларус." 
						Енергийната криза между двете бивши съветски републики се разрази в понеделник, когато обемът на редовните доставки на руски газ за Беларус бе намален първоначално с 15 % в опит да се притисне Минск да уреди дълговете си. Съкращаването бе удвоено на 30 % във вторник, като "Газпром" предупреди, че то може да се увеличи и на 85 %, в случай че Беларус не реагира бързо. 
						Руската компания твърди, че Минск й дължи 192 млн. щатски долара за доставки на газ от януари. 
						"Ограничаването на доставките ще се увеличава пропорционално на неизплатените задължения," каза Милер в сряда. 
						Неговите забележки бяха направени след изявление на президента на Беларус Александър Лукашенко от предишния ден, когато той заяви, че неговата страна е взела пари назаем, за да уреди дълга си към "Газпром", което ще се случи "скоро". Същевременно той обвини руската компания, че не е заплатила 260 млн. щ.д. такси за газов транзит, които дължи на Минск. 
						Според съобщенията спорът произтича от факта, че Беларус продължава да заплаща за вноса на руски газ по цени за миналата година: 150 щатски долара за 1000 куб. м газ. "Газпром" междувременно е увеличил цената на 169,20 долара за първото тримесечие на годината и на 184,80 долара за второто, писа "Ройтерс". Руската компания твърди, че дългът на Минск би могъл да нарасне на 600 млн. щатски долара до края на 2010 г., ако страната продължава да плаща по миналогодишната цена. 
						Руските доставки покриват една четвърт от газовите нужди на Европа. От целият обем 80 % се доставят през Украйна, а останалите 20 % през Беларус. 
						Лукашенко заяви във вторник, че спорът с Москва се превръща в истинска "газова война". 
						"Наредил съм на моето правителство да спре транзита през Беларус, докато "Газпром" не си плати за транзита," каза той по време на среща с руския външен министър Сергей Лавров. "Не са платили и една копейка за половин година." 
						Той разкритикува също така руския президент Дмитрий Медведев за изказванията му от понеделник, след като Минск бе предложил да изплати дълга си в натура с оборудване или машини, беларуско производство. В коментар за това предложение Медведев заяви, че нито това, "нито сладкиши, нито масло, нито сирене, нито палачинки" са приемливи.
						Лукашенко заяви във вторник, че няма да приеме каквито и да било опити на Москва да очерня неговата страна. 
						"Съжалявам, но когато започнат да ни унижават, било с котлети, било с наденици или масло, или палачинки, ние приемаме това като обида за беларуския народ," отбеляза той. 
						Призовавайки Беларус да спази ангажиментите си, Европейската комисия заяви късно във вторник, че няма признаци Минск да е затворил транзита на газ за Европа. 
						"Очакваме, че доставките на газ за Западна Европа няма да бъдат засегнати, и очакваме също, че договорните задължения ще бъдат изпълнени," каза Марлене Холцнер, говорителка на еврокомисарят по енергетиката Гюнтер Йотенгер. 
						Междувременно председателят на европейския парламент Йержи Бузек каза за руската "РИА Новости", че ЕС ще запази неутралитет по спора между двете страни. 
						"Подобни кризи са възниквали с Украйна и Беларус и преди," каза той във вторник, очевидно имайки предвид руско-украинските газови кризи от 2006 и 2009 г, както и една по-кратка в началото на 2007 г., причинени от спорове за цената на петрола между Москва и Минск. 
						"Ние не се месим в отношенията между двете страни -- това са въпроси, които трябва да се решават между Русия и Беларус или Русия и Украйна. ЕС няма да участва пряко в решаването на този конфликт."

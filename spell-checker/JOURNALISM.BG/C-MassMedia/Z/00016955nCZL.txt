Западнобалканските държави приемат нова стратегия за предоставянето на убежище, миграцията и визите
					15/12/2005
					 
						БРЮКСЕЛ, Белгия -- Представители на правителствата на западнобалканските държави: Албания, Босна и Херцеговина (БиХ), Хърватия, Македония и Сърбия и Черна гора, приеха нова стратегия на политиката за предоставяне на убежище, миграция и визи на конференция, организирана от Европейската комисия в Брюксел в сряда (14 декември). Срещата бе проведена в рамките на програмата на ЕС Помощ на общността за възстановяване, развитие и стабилизация (КАРДС). Заместник-министърът на сигурността на БиХ Драган Мектич каза, че новата стратегия е насочена към хармонизиране на съответните законови рамки в петте страни в съответствие със стандартите на ЕС, което от своя страна ще доведе до либерализиране на визовия режим в бъдеще.
						Други новини -- Президентите на България, Сърбия и Македония започнаха двудневна среща в Охрид в четвъртък. Те обсъждат въпроси, свързани с регионалното сътрудничество, инфраструктурни проекти в граничните региони и преговорите за статута на Косово. (Дневни аваз, Макфакс, БНР - 15/12/05; Албейниън нюз - 14/12/05)

Тестове потвърдиха наличието на щама на птичия вирус H5N1 в Хърватия
					27/10/2005
					Хърватия стана петата страна, в която бе потвърдено наличието на смъртоносния щам на вируса на птичия грип H5N1. 
					(Си Ен Ен, Интърнешънъл хералд трибюн - 27/10/05; AП, АФП, ФТ, Гласът на Америка, ХИНА, Синхуа - 26/10/05)
 
					 
						
Служители на хърватското министерство на земеделието събират мъртви птици в Нашице, на 150 км от Загреб, във вторник (25 октомври). [AФП]
						Лабораторни тестове потвърдиха, че шестте умрели лебеда, намерени в парк в Източна Хърватия, са заразени с вируса на птичия грип H5N1, заявиха отговорни служители в сряда (26 октомври). Така Хърватия стана петата европейска страна, заедно с Великобритания, Румъния, Русия и Турция, където е открит смъртоносният щам. 
						Хърватският случай бе потвърден от специализираната лаборатория на ЕС по птичи грип в Уейбридж, Великобритания, където бяха изследвани проби от лебеди, намерени миналата седмица в природния парк "Зденци". Експерти смятат, че всички лебеди са прелетели в Хърватия от Унгария като част от едно ято. Неотдавна около 1500 лебеда долетяха в Хърватия по т. нар. световен път на прелетните птици. 
						След откриването на вируса хърватските власти унищожиха над 17000 птици в радиус от 3 км от природния парк в стремеж да се предотврати разпространението на смъртоносния вирус. Другите мерки включват дезинфекциране на района и поставянето му под карантина. 
						Щамът на вируса на птичия грип H5N1 стана причина за смъртта на 60 души в Азия през 2003 г. Голяма част от жертвите бяха птицевъди, заразени пряко от болни птици. Макар и заразяването на хора с вируса да е трудно, експертите се опасяват, че той може да се комбинира с гените на обикновения грип и да мутира във форма, която се предава лесно от човек на човек, предизвиквайки грипна пандемия. 
						В континентална Европа опасният щам бе установен по-рано този месец в Турция, Румъния и Русия. В сряда Великобритания съобщи за втори случай, установен в страната за по-малко от седмица - този път на заразен с H5N1 папагал, внесен от Южна Америка. И двете птици са умрели, докато са били под карантина. 
						Междувременно други европейски страни, като Франция, Унгария и Словения, очакват резултатите от тестовете, за да установят дали намерените на тяхна територия мъртви птици са заразени с тази форма на птичия грип. Предварителните тестове на проби от диви гъски, намерени мъртви в Германия, показаха наличие на птичи грип, но се правят допълнителните анализи за установяване дали той е от щама H5N1. 
						В същото време Гърция обяви, че на 19 ноември ще бъде домакин на конференция на министрите на здравеопазването, на която ще бъде обсъден план за действие срещу заплахата от причи грип. Здравният министър Никитас Какламанис заяви в сряда, че е изпратил покани до колегите си от Албания, Босна и Херцеговина, България, Хърватия, Македония, Молдова, Румъния, Сърбия и Черна гора и Турция. Здравните министри на Армения, Азербайджан, Кипър, Грузия, Русия и Украйна са поканени като наблюдатели.

Сръбски генерал ще се предаде на трибунала в Хага
					27/03/2005
					 
						БЕЛГРАД, Сърбия-Черна гора – Сретен Лукич, генерал от запаса и бивш висш полицейски служител, ще се предаде на трибунала на ООН до една седмица, съобщиха белградските медии в петък (25 март). Той бе обвинен през 2003 г. във връзка с конфликта в Косово през 1998-1999 г. Отделно вицепремиерът Миролюб Лабус повторно изрази очакванията си, че друг един обвинен генерал – Небойша Павкович - също ще се предаде до една седмица. ЕС предупреди Белград, че трябва да предаде Лукич и Павкович на Хага до края на март, ако иска да получи положително мнение в проучването за годност във връзка с перспективите за присъединяване към ЕС.
						В други новини, Йован Симич, съветник на президента Борис Тадич по въпросите, свързани с трибунала на ООН, каза в петък, че бившият шеф на босненско-сръбската полиция Стоян Зуплянин може да бъде “следващият пътник” за Хага. Зуплянин, който оглавяваше полицейските участъци в северна БиХ между 1992 и 1995 г. бе обвинен в геноцид и военни престъпления. (АФП - 25/03/05, Танюг, Бета, Данас - 26/03/05)

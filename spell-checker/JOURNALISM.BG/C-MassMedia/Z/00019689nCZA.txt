Румънска нефтена платформа бе окупирана от иранските въоръжени сили 
					23/08/2006
					Нефтена платформа, собственост на румънска компания, бе атакувана и окупирана от иранските въоръжени сили във вторник. Според съобщенията инцидентът е в резултат на спор по договора между собствениците на платформата и друга компания.
					(Найн О'Клок - 23/08/06; AП, Ройтерс, Блумбърг, Файненшъл Таймс, БиБиСи, РСЕ/РС, Гласът на Америка, Ромпрес, Медиафакс, Стратфор - 22/08/06)
 
					 
						
Лидерът на СДП Мирча Джоана призова правителството да "предприеме всички необходими дипломатически мерки'', за да убеди иранците да освободят платформата. [Гети Имиджис]
						Във вторник (22 август) в Персийския залив иранските въоръжени сили са нападнали и завладели нефтена платформа на румънска нефтодобивна компания. Според съобщенията инцидентът е възникнал в резултат на спорове по договор. 
						Румънската "Груп Сервичии Петролиере" (ГСП), компания за нефтодобивни услуги, съобщи, че платформата й "Оризонт" е била обстрелвана от иранска канонерка във вторник сутринта, след като румънският екипаж отказал да разреши на представители на филиал на иранската държавна нефтодобивна компания да се качат на платформата. 
						"Един от нашите служители ни се обади в 9,15 часа сутринта и ни каза, че военен кораб е открил огън срещу платформата "Оризонт", като в 9:45 часа иранските войници са се качили на борда," каза пред "Ройтерс" говорителят на ГСП Раду Петреску. 
						След това са изгубени всички връзки с платформата. Един от крановете на платформата е бил повреден по време на нападението. 
						По-късно същия ден Петреску каза пред румънската информационна агенция "Ромпрес", че всичките 20 румънски и седем индийски граждани на борда на платформата са били освободени и им е било разрешено да отидат по каютите си, след като са били държани пет часа на открито. 
						В специална декларация президентът на ГСП Габриел Команеску посочи, че окупирането на платформата на компанията му от иранските въоръжени сили е "грубо нарушение на всички международни правила". Според него ирански военни хеликоптери и кораби са се "опитвали да сплашат румънския екипаж на платформата" още от понеделник. 
						ГСП, частна компания, създадена през 2004 г., притежава шест нефтени платформи, които е закупила за около 100 млн. долара по време на приватизацията на най-голямата румънска петролна компания "Петром". Компанията на Команеску е поела и договор между "Петром" и базираната в Дубай "Ориентал Ойл Къмпъни" за две от платформите, "Оризонт" и "Фортуна". 
						Спорът по договора между ГСП и "Ориентал Ойл Къмпъни" е възникнал, след като последната преотдала под наем двете румънски платформи на иранските компании "Петроиран Дивелъпмънт Къмпъни" (ПЕДКО), поделение на иранската държавна нефтодобивна компания, и "Ориентал Ойл Киш". 
						Миналата седмица ГСП премести "Фортуна" във води на Обединените арабски емирства поради неплатени такси, като отхвърли обвиненията на ПЕДКО, че е отвлякла платформата. 
						13000-тонната "Оризонт", построена през 1987 г., е била закотвена близо до остров Киш в Персийския залив от октомври 2005 г. Според излизащия на английски език румънски ежедневник "Найн О'Клок" платформата е била изтеглена извън ирански териториални води в международни води. Иранските компании твърдят, че това е нарушение на договорните условия. 
						"Ориентал Ойл Къмпъни" е фиктивна компания, тя не съществува и договорът беше законно анулиран," каза Команеску пред ежедневника във вторник в опит да обясни причината за спора. "Тази фирма със седалище в Дубай е прехвърлила без наше съгласие експлоатацията на нефтените платформи на иранските фирми." 
						Според "Ройтерс" както "Ориентал Ойл Къмпъни", така и ГСП са подали искове една срещу друга пред Международната търговска камара в Париж. 
						Междувременно във вторник инцидентът предизвика бърза реакция от страна на официален Букурещ. 
						Румънското външно министерство съобщи, че е поканило посланика на Иран да даде обяснение за инцидента и е инструктирало румънския шарже д'афер в Техеран да подаде официален протест. Съобщава се, че среща между румънски дипломати и служители на иранското външно министерство е насрочена за сряда, тъй като във вторник иранците празнували важен религиозен празник и не били на работа. 
						Поради тази причина не са успели и опитите на румънския президент Траян Бъсеску да се свърже с иранския президент Махмуд Ахмадинеджад. Очаква се двамата президенти да разговарят в сряда.

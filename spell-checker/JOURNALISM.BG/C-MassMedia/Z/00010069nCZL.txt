Ашдаун призовава за мерки за предотвратяване на прането на мръсни пари
07/03/2004
 
САРАЕВО, Босна и Херцеговина (БиХ) -- Върховният представител Пади Ашдаун призова правителството на БиХ в събота (6 март) спешно да одобри закона за предотвратяване на прането на мръсни пари. Той заяви, че неуспехът в приемането на закона ще се отрази отрицателно на усилията на правителството срещу прането на мръсни пари, международния тероризъм и нелегалната емиграция.
Също в събота президентът на Федерация БиХ Нико Лозанич потвърди, че е поискал освобождаването от пост на премиера Ахмет Хаджипашич. Той е предприел това действие след бойкота на министрите от Хърватския демократичен съюз, който не участва в обсъждането и приемането на бюджета на федерацията. Партията на демократичното действие, където членува Хаджипашич, заяви, че няма да приеме неговото освобождаване. (ФоНет, ФЕНА, ХИНА, Радио БХ - 06/03/04)

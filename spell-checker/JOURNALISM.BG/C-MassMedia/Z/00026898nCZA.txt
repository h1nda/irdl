СВП ще остане в БиХ, докато правителството изпълни условията 
					27/06/2008
					Завършвайки двудневната си среща в Сараево, политическите директори на Управителния съвет на Съвета за прилагане на мира подчертаха, че само пълното изпълнение на приетите цели и условия може да приключи мандата на СВП в БиХ. 
					От Антонио Пърленда за Southeast European Times от Сараево -- 27/06/08
 
					 
						
Премиерът на БиХ Никола Шпирич каза, че „онези, които призовават за продължаване на съществуването на СВП в БиХ, не признават надеждността на националните институции." [Гети Имиджис]
						Тази седмица политическите директори на Управителния съвет на Съвета за прилагане на мира (СПМ) взеха в Сараево решение, че Службата на върховния представител (СВП) ще остане в Босна и Херцеговина (БиХ) дотогава, докато страната изпълни всички пет цели и две условия, поставени на срещата на СПМ на 27 февруари в Брюксел. 
						Завършвайки двудневното си заседание в сряда (25 юни) в Сараево, политическите директори подчертаха, че подписването на Споразумението за стабилизация и асоцииране (ССА) преди две седмици е изпълнило първото от двете условия за трансформирането на СВП в Служба на специалния представител на Европейския съюз (СПЕС). В общо комюнике, обаче, те призоваха политическите лидери в БиХ да изпълнят оставащите критерии. 
						Във връзка с това правителството трябва да реши проблема за държавната собственост и имотите, които са военна собственост. То трябва да определи юридически статута на oкръг Бръчко, за да завърши окончателно арбитража за Бръчко. По отношение на данъчната стабилност създаването на Данъчен съвет е задължително. Освен това правителството трябва да приеме национална политика за военните престъпления, за да укрепи върховенството на закона. 
						Управителният съвет на СПМ отново подчерта и необходимостта правителството да изпълни второто условие, като получи положителна оценка от СПМ за ситуацията в БиХ чрез пълно спазване на Дейтънското мирно споразумение и избягване на провокационни действия. 
						Руската делегация отказа да подпише комюникето, защото настояваше за определяне на дата за прекратяване на мандата на СВП. 
						"Другите членове на СПМ не можаха да приемат [руското] искане, тъй като това би било в противоречие с цялата философия, която се базира върху резултати, а не върху срокове,” каза по-късно върховният представител в БиХ Мирослав Лайчак. 
						Някои представители на администрацията обаче настояват за незабавното закриване на СВП. Премиерът на БиХ Никола Шпирич каза по време на срещата на СПМ, че „онези, които призовават за продължаване на съществуването на СВП в БиХ, не признават надеждността на националните институции." 
						Членът на председателството на БиХ Харис Силайджич, лидер на Партията за БиХ, подчерта, че мнозинството от неговите колеги, партийни лидери, присъствали на срещата, са се противопоставили на закриването на СВП в този момент. Членовете на СПМ и представителите на институциите в БиХ единодушно твърдят, че конституционната реформа е необходима и че такива дейности ще започнат след местните избори през октомври. 
						"От друга страна, аз не подкрепям изкуственото обвързване на мандата на СВП с новата конституция,” подчерта Лайчак. Той каза, че следващата среща на политическите директори на СПМ ще се състои в Сараево през ноември.

Продължават антиправителствените протести в Унгария
					20/09/2006
					Отхвърляйки призивите на протестиращите да подаде оставка, унгарският премиер Ференц Гюрчани обеща във вторник да остане на поста си и да продължи болезнените реформи.
					(AП, Ройтерс, ФТ, Блумбърг, БиБиСи, СиЕнЕн, Евронюз, Бюдапест Бизнес Джърнъл - 20/09/06; AФП, БиБиСи, Евронюз, EUpolitix - 19/09/06)
 
					 
						
Унгарският премиер Ференц Гюрчани (в средата) присъства на парламентарно заседание в Будапеща във вторник (19 септември). Той отхвърли призивите да подаде оставка. [Гети Имиджис]
						Полиция и протестиращи се сблъскаха за втора поредна вечер в Будапеща във вторник (19 септември) при най-силните изблици на насилие в Унгария след падането на комунизма през 1989 г. Размириците избухнаха, след като в неделя обществена радиостанция излъчи таен запис, в който премиерът заявява пред членове на своята Социалистическа партия, че правителството му е лъгало народа за състоянието на националната икономика с цел да спечели отново изборите през април. 
						"Здраво сме я оплескали," казва Гюрчани в записа. "Никоя партия в Европа не е била толкова безочлива. Очевидно лъгахме през цялата изминала година и половина - две. А междувременно не направихме нищо в продължение на четири години ... вместо това лъгахме сутрин, обед и вечер." 
						В понеделник близо 10 000 души се събраха на мирен митинг пред парламента с призиви за оставка на Гюрчани. Протестът премина в насилие по-късна същата вечер, след като стотици демонстранти нахлуха и разграбиха част от сградата на държавната телевизия. Според "Ройтерс" над 150 души са били ранени. 
						Рано в сряда избухнаха нови сблъсъци между полицията и протестиращи по улиците на Будапеща. Бяха извършени близо 100 ареста, а според репортажите 60 души са били ранени. Полицията използва сълзотворен газ за разпръскване на демонстрантите. 
						Във вторник всичките пет политически партии, представени в парламента, включително основната дясноцентристка опозиционна партия ФИДЕС, осъдиха насилието. Лидерът на ФИДЕС Виктор Орбан обаче изрази симпатиите си към демонстрантите и се присъедини към призивите им за оставка на Гюрчани. Само след две седмици в Унгария трябва да се проведат местни избори, каза той, и предстоящото гласуване ще представлява референдум за тежките икономически реформи, залегнали в дневния ред на правителството. 
						"Ако резултатите от гласуването на 1 октомври покажат, че унгарският народ не приема пакета от реформи, премиерът трбява да си отиде заедно с пакета," цитира осведомителната агенция "Блумбърг" думите на Орбан по време на пресконференция във вторник. "Недоволството е оправдано, но не са виновни автомобилите, полицаите или сградата на телевизията." 
						Гюрчани междувременно даде да се разбере, че не възнамерява да се поддава на обществения натиск и да подава оставка, като вместо това обеща да продължи необходимите, макар и непопулярни, сурови мерки. 
						В петата година на преразход на средства унгарският бюджетен дефицит се очаква да надвиши 10 % от БВП тази година, най-високият в ЕС и доста над тавана от 3 %, определен за страните, стремящи се да станат членки на Еврозоната. 
						Правителството повиши данъците и намали субсидиите в стремеж да намали рекордно високия държавен дефицит. Очаква се заплануваните допълнителни мерки да доведат до съкращения на служители, както и до плащане на директни такси в секторите на здравеопазването и висшето образование.

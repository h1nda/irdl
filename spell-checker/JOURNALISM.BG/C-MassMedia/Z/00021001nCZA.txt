Статутът на Косово бе главна тема на заседание на Съвета за сигурност
					18/12/2006
					"Големите очаквания от страна на косовските албанци, както и неотдавнашните съобщения за възможно забавяне на процеса, доведоха до усещане за несигурност," каза генералният секретар на ООН Кофи Анан.
					От Блерта Фоничи-Кабаши за Southeast European Times от Прищина – 18/12/06 
 
					 
						
Забавянето на определянето на статута на Косово може да доведе до нестабилност, каза генералният секретар на ООН Кофи Анан пред Съвета за сигурност в петък (15 декември). [Гети Имиджис]
						Оттеглящият се от поста генерален секретар на ООН Кофи Анан предупреди членовете на Съвета за сигурност, че по-нататъшното забавяне на процеса за определяне на статута на Косово е опасно и може да доведе до нестабилност. Той призова лидерите в Прищина и Белград да избягват едностранни действия. 
						"Правителството на етническите албанци в Косово и Сърбия остават на диаметрално противоположни позиции в мненията си за бъдещия статут на сръбската провинция," каза Анан на заседание на Съвета за сигурност в четвъртък (14 декември). 
						Той каза, че независимостта и автономията са сред възможните варианти за провинцията, в която албанците надвишават по брой сърбите и другите малцинства в съотношение 9 към 1. Предложението на ООН относно бъдещия статут, което трябваше да бъде представено тази година, бе отложено за след парламентарните избори в Сърбия на 21 януари. 
						"Големите очаквания от страна на косовските албанци, както и неотдавнашните съобщения за възможно забавяне на процеса, доведоха до усещане за несигурност по отношение на бъдещите събития и могат да станат източник на нестабилност, ако темпът се забави," посочи Анан в доклада. 
						"Маргиналните групи и екстремистите от всички страни са готови да се възползват от едно по-масово разочарование. Несигурността и разочарованието преобладават и сред сърбите и другите малцинства," добави той. 
						Анан посочи, че е постигнат доста неравномерен напредък в преговорите за статута между Прищина и Белград, които започнаха тази година с посредничеството на специалния пратеник Марти Ахтисаари. 
						"Общо взето позициите на страните във всяка от обсъжданите области остават далеч една от друга," каза Анан. 
						Като положително развитие генералният секретар отбеляза стремежа на Косово да постигне определените от ООН стандарти -- осем цели, които включват изграждане на демократични институции, спазване на правата на малцинствата, създаване на функционираща икономика и изграждане на безпристрастна съдебна система. 
						"Напредък ще бъде постигнат, като се покаже с дела, а не с думи, че всеки има бъдеще в Косово. Много е важно действията по същество да надделеят над символизма, за да се засилят доверието и стабилността," каза той. 
						
						Ръководителят на ЮНМИК Йоахим Рюкер представи на заседанието, на което присъства и премиерът на Косово Агим Чеку, редовния си тримесечен доклад за провинцията. Рюкер отбеляза, че макар процесът за определяне на статута да е напреднал значително тази година, този темп трябва да се запази и да се постигне своевременно уреждане на въпроса за статута. 
						"Решаването на въпроса за статута на Косово ще е от полза за целия Балкански регион, включително за Белград. От друга страна, допълнителното бавене ще има значителна политическа и икономическа цена за Косово, за нашите съседи, за региона като цяло и за международната общност," каза той. "Забавянето ще повиши напрежението и от него ще се възползват екстремистите от всички страни."

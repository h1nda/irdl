ЕС: "ССА не е гаранция за напредъка на БиХ в присъединителния процес"
					23/01/2009
					Босна и Херцеговина изостава в изпълнението на изискванията на ЕС и трябва да предприеме няколко важни стъпки тази година, ако иска да постигне напредък по пътя към интеграцията, предупредиха в сряда върховният представител Мирослав Лайчак и върховният представител на ЕС по външната политика Хавиер Солана.
					(АФП, Служба на върховния представител, ЕС - 21/01/09)
 
					 
						
"ЕС не издава непопълнени чекове нито по отношение на присъединяването към ЕС, нито за безвизовия режим," заяви върховният представител Мирослав Лайчак. [СВП]
						В сряда (21 януари) международни представители отправиха предупреждение към Босна и Херцеговина (БиХ), че подписаното Споразумението за стабилизация и асоцииране (ССА) с ЕС не е гаранция за напредъка на страната в присъединителния процес. 
						"ЕС не издава непопълнени чекове нито по отношение на присъединяването към ЕС, нито за безвизовия режим," подчерта върховният представител и специален представител на ЕС Мирослав Лайчак по време на заседание на междупарламентарната комисия БиХ-ЕС в Брюксел. 
						На заседанието присъстваха и върховният представител на ЕС по външната политика Хавиер Солана, настоящият председател на тристранното председателство на БиХ Небойша Радманович и други високопоставени представители на БиХ. 
						ЕС подписа ССА с БиХ през юни, след като враждуващите политици в страната постигнаха съгласие по някои нерешени въпроси, за да не бъдат свалени от влака за Европа. Това стана след започването на преговори за либерализация на визовия режим с БиХ, целта на които е на гражданите на БиХ да бъде разрешено да пътуват безвизово в ЕС. 
						 "Въпреки всички тези възможности след подписването на ССА по-нататъшният напредък по пътя към ЕС по същество спря," заяви Лайчак в сряда. "Напредъкът беше заменен с много негативни и конфронтационни политически послания и действия." 
						Дори и след общинските избори през октомври процесът на изпълнението на изискваните от ЕС реформи не беше ускорен. Приети бяха само седем закона от повече от 125-те спешни законопроекта, които бяха предвидени за 2008 г. За шест месеца правителство на БиХ не успя да назначи нов директор, който да отговаря за европейската интеграция, и неговото място като посланик в ЕС е свободно от месеци, пропуск, който Лайчак нарече "абсурден". 
						 Според Лайчак в момента БиХ изостава значително от останалите страни в региона, които се надяват на членство в ЕС. 
						 "Има определено разминаване между заявените ангажименти към дневния ред на ЕС и конкретните действия на политическите лидери и съответните институции," каза словашкият дипломат. 
						Следващите 12 месеца ще бъдат критични за БиХ и всички пречки, които спират напредъка й по пътя към интеграцията, трябва да бъдат отстранени, предупредиха Солана и Лайчак. 
						Лайчак изрази увереност, че БиХ може да постигне значителен напредък по своята европейска програма тази година, ако нейните политици успеят да "избягнат негативния и конфронтационен език и действия и се фокусират върху ползите за гражданите". 
						 Всички партии трябва да се съсредоточат върху намирането на решение на въпроса за държавната собственост и легализирането на статута на окръг Бръчко. 
						Правителството трябва също да предприеме стъпки, за да гарантира, че постигнатото през ноември в Пруд ключово политическо споразумение ще бъде трансформирано в "конкретни законодателни инициативи", както и да се заеме с конституционната реформа, добави Лайчак. 
						 "Тази година Западните Балкани и бъдещето на страните от региона са приоритет в дневния ред на ЕС," заяви Лайчак. "Но в крайна сметка страната носи своите отговорности."

Съдът иска арестуването на сина на Милошевич
04/02/2003
Съдът издаде заповед за ареста на сина на Слободан Милошевич, но неговото местонахождение все още е неизвестно. Младият Милошевич е обвинен в упражняване на насилие срещу борци за демокрация.
(AП, Радио "Гласът на Америка", ИНЕТ Нюз - 03/02/03; AП, Ройтерс, СиЕнЕн, Новини от архива на БиБиСи)
 
 
В понеделник (3 февруари) градският съд на Пожаревац издаде заповед за ареста на сина на бившия югославски президент Слободан Милошевич, Марко. Прокурорът Мирослав Воинович съобщи, че съдът е разпратил и циркулярни писма с името на Марко Милошевич.
През ноември 2001 г. съдът в Пожаревац обвини младия Милошевич в участие в нападението над активист на сръбското студентско движение за демокрация "Отпор". Според обвинението, през март 2000 г., докато Милошевич все още е на власт, синът му и шестима негови съучастника са заловили Зоран Милованович от "Отпор". Те са заплашили, че ще го убият с електрически трион, ако не разкрие имената на лидерите на движението и тяхното печатно издателство, както и източника им на финансиране.
"[Марко] включи електрическия трион и заплаши, че ще го нареже и ще го хвърли в река Морава", се чете в обвинението.
Инцидентът с Милованович е само един от многото случаи на насилие срещу опонентите на Милошевич през последните месеци на неговото управление. По това време "Отпор" играе активна роля в опитите за сваляне на Милошевич. Движението провежда широкомащабна кампания, в която бившият президент и неговото семейство са обвинени в престъпления и корупция.
Малко след като баща му губи властта, Марко напуска страната. Неговото местоположение остава неизвестно, въпреки подозренията, че се укрива в Русия или в друга бивша съветска република. Има сведения, че служителите в югославското посолство в Москва са проверили адреса в руската столица, предоставен на съда от адвокатите на Марко, но информацията се оказва невярна.
По време на управлението на баща му, Марко успява да натрупа голямо богатство чрез различни бизнес начинания. Счита се, че притежава няколко пицарии, верига безмитни магазини, нощен клуб и увеселителния парк "Бамбиленд". С изрусената си коса и имидж на плейбой, Марко става известен с грубото си поведение и манията си за бързи коли. Според някои сведения той е замесен в търговията с наркотици, както и в контрабандата на цигари, алкохол и бензин.
Съпругата му Даниела и неговият син Марко първоначално заминават с него за Москва, където братът на баща му, Борислав, е посланик на Югославия. По-късно Даниела и нейният син се връщат в къщи и заживяват със съпругата на Милошевич - Мира Маркович. Спекулациите за местопребиваването на Марко продължават, с предположения, че той се намира в Русия, Китай или Куба.
Ако бъде изправен пред съда и го признаят за виновен, той може да получи до 5 години затвор.

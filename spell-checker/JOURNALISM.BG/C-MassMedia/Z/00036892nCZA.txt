Сърбия се освобождава от опасни ядрени материали
					23/12/2010
					За да не попаднат в неподходящи ръце, тонове отработено ядрено гориво напуснаха Белград
					(Блумбърг - 23/12/10; Ройтерс, АФП, АП, Би Би Си, РСЕ/РС, Информационен център на ООН, Международна агенция за атомна енергия, Национална администрация по ядрена безопасност на САЩ - 22/12/10)
 
					 
						
МААЕ съобщи, че 2,5 т ядрени отпадъци са били доставени от Сърбия в Русия в сряда (22 декември). [Ройтерс]
						Тонове силно радиоактивно отработено ядрено гориво от спрян от експлоатация сръбски изследователски реактор пристигнаха благополучно в Русия в сряда (22 декември), като с това беше отбелязан краят на голям осемгодишен многонационален проект, координиран от Международната агенция за атомна енергия (МААЕ). 
						Строго секретната операция за превозването на около 2,5 т ядрени отпадъци, включително 13 кг високообогатен уран, от Института за ядрени изследвания във Винча край Белград до руската инсталация за преработка в Маяк започна на 18 ноември. 
						Пратката, състояща се от повече от 8 000 отработени горивни елемента, е най-голямата по рода си, транспортирана в рамките на международната програма за връщане такъв материал в страната, първоначален доставчик, се посочва в изявление на МААЕ от сряда. 
						Операцията по преместването на опасния товар от Сърбия до руската инсталация за преработка в Урал беше проведена при строги мерки за сигурност и се пазеше в тайна до приключването й заради свързаните с нея „потенциални заплахи за сигурността и околната среда”. 
						Почти 11 300-километровото пътуване започва в ранните часове на 19 ноември с потеглянето на 16 тежкотоварни камиона, превозващи материала, опакован в проектирани за целта транспортни варели, укрепени в специални транспортни контейнери. 
						Хиляди сръбски полицаи са участвали в охраната на конвоя при движението му по 200-километровата пътна отсечка до границата с Унгария, където товарът е прехвърлен на влак и насочен към словенското морско пристанище Копер. На 21 ноември превозващият контейнерите товарен кораб отплава на триседмичен рейс до руското пристанище Мурманск. След пристигането на материала там той е отново е натоварен на влак за последната част от пътуването до Маяк. 
						„Това беше много сложен проект. Трябваше да включим правителства, изпълнители и неправителствени организации”, заяви в сряда генералният директор на МААЕ Юкия Амано. „Операцията беше голям успех”. 
						Според директора на базираната във Виена организация на ООН, отговаряща за атомната безопасност, високообогатеният уран може да е особено опасен, защото в случай на кражба може да се използва за „мръсни бомби или дори за ядрени оръжия”. 
						Ръководителят на специалната програма на МААЕ Джон Кели заяви за Би Би Си, че дължината на горивните пръти от Винча е била само около 15 см и тяхната радиоактивност е намаляла с течение на времето. 
						„Можете да го държите в ръка. Можете да го привържете към пръчка динамит и да го сложите в раница или в дамска чанта”, обясни той. „И можете да причините катастрофа в почти всеки град.” 
						Институтът във Винча е създаден през 1948 г., като произведеният в Русия ядрен изследователски реактор е функционирал от 1959 до 1984 г. Там са били събирани всички радиоактивни отпадъци на бивша Югославия. 
						Програмата за връщане на сръбското ядрено гориво и ядрени отпадъци започва през август 2002 г., когато първата пратка от повече от 48 кг свежо гориво от високообогатен уран, за която беше посочено, че е достатъчна за създаването на най-малко две атомни бомби, беше транспортирана със самолет до Русия. 
						С последната операция балканската страна стана шестата държава в света, премахнала от територията си всички количества високообогатен уран след април 2009 г., съобщи в сряда американската Национална администрация по ядрена безопасност (NNSA), която също участва в проекта. 
						„С отстраняването на всички останали количества високообогатен уран от Сърбия сме една крачка по-близо до постигането на целта на американския президент Барак Обама за осигуряване на безопасността на рисковите ядрени материали по цял свят”, отбеляза администраторът от NNSA Томас Д'Агостино. „Премахването на този материал намалява риска той да бъде откраднат от терористи и подчертава ангажимента на Сърбия към световните усилия за неразпространение на ядрени оръжия.”

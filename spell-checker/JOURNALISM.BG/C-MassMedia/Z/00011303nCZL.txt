В Атина бе организирано най-голямото световно корабно изложение
29/06/2004
Повече от 20 000 посетители уважиха търговското изложение Посидония, най-голямото по рода си в целия свят. Изложението демонстрира ключовата роля на Гърция в международната коработранспортен бизнес и се разглежда като важен тест преди Летните олимпийски игри.
От Джордж Анагностопулос за Southeast European Times в Атина -- 29/06/04
 
 
(Отляво) Гръцкият премиер Костас Караманлис, президентът на изложението "Посидония" Темистоклис Вокос и президентът на гръцката телекомуникационна организация Панагис Вурлумис присъстват на търговско изложение на 7 юни. [Снимка на Джордж Анагностопулос]
Само два месеца преди началото на Лятната олимпиада градът домакин Атина проведе най-голямото корабно изложение в света. Изложението Посидония, което се провежда на всеки две години, бе организирано в Изложбения център на пристанището Пирея от 7 до 11 юни и привлече повече от 20 000 посетители от целия свят.
Разположено на 23 000 кв.м. и привлякло рекордните 1 650 изложители от 74 държави, Посидония представи водещите позиции на Гърция в международния корабен транспорт. Гръцката коработранспортна промишленост има в арсенала си 4 000 съда с общ капацитет от 170 мил. dwt и е поръчала 400 нови стапела в най-големите световни корабостроителници.
Тазгодишното изложение се разглежда и като важен тест за Гърция в навечерието на Лятната олимпиада през август.
Гръцкият премиер Костас Караманлис, който посети търговското изложение, говори за огромния принос на коработранспортната промишленост към икономиката на страната. Той отдаде дължимото на упорития труд на гръцките корабособственици и моряци, поздравявайки ги, че са направили гръцкия флот най-големият в света.
Гръцкият министър на търговския флот Манолис Кефалоянис и турският министър на транспорта Биналъ Ялдъръм посетиха Посидония и обиколиха павилионите на изложението.
Важността на Гърция за корабоплавателния свят, както и важността на коработранспортния сектор за Гърция са два факта, които не могат да се оспорват. Важно е да се отбележи и това, че 28 % от годишното световно производство на нови кораби се генерира от гръцки корабособственици, като се изчислява, че коработранспортът и свързани с него дейности осигуряват работа на над 200 000 души в Гърция, " посочи Кефалоянис.
"Посидония е добре известно изложение на търговския флот и нашите турски корабособственици и представители на коработранспортния бизнес са проявявали, проявяват и ще проявяват интерес към участие в него. Тук има страхотна атмосфера, тъй като хора от 80 националности от целия свят се събират на всеки две години, за да обсъждат сътрудничеството в сферата на търговския флот, " каза Ялдъръм.

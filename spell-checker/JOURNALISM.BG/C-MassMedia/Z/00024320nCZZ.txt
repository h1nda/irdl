Дипломатически дневник: Норвежкият премиер посети Сърбия
					23/10/2007
					Норвежкият премиер Йенс Столтенберг посети Белград в края на седмицата. Още от седмицата: Сараево и Скопие подписаха споразумение за сътрудничество; руският заместник външен министър Владимир Титов започна регионална обиколка.
					 
						
Сръбският президент Борис Тадич (вляво) приветства норвежкия премиер Йенс Столтенберг преди срещата им в Белград в неделя (21 октомври). [Гети Имиджис]
						Норвежкият премиер Йенс Столтенберг подчерта, че макар Норвегия да не е член на ЕС, тя напълно подкрепя кандидатурата на Сърбия за интеграция в ЕС и всички свързани с това реформи. По време на двудневното си посещение, започнало в неделя (21 октомври), Столтенберг се срещна с министъра на отбраната Драган Шутановац, с когото обсъди съвместно участие в мироподдържаща мисия в Афганистан. Той проведе също разговори със сръбския президент Борис Тадич и с премиера Воислав Кощуница. 
						*** 
						Кметовете на Сараево и Скопие Семиха Боровац и Трифун Костовски подписаха споразумение за сътрудничество между двата града в петък (19 октомври) в Скопие. Документът обхваща различни съвместни дейности с приоритет за проекти, свързани с евроинтеграцията. 
						*** 
						Делегация на Комисията по външни работи на парламента на Босна и Херцеговина (БиХ) бе в Москва в петък (19 октомври). Тя се срещна с руския заместник външен министър Александър Грушко, заместник-председателя на руската Дума Валентин Александрович Купцов и членове на Комисията по външни работи на Думата. Разговорите се съсредоточиха върху икономическото сътрудничество и традиционните връзки между бизнесмените от БиХ и Русия.
						*** 
						В опит за засилване на сътрудничеството между двете страни британска делегация посети Албания в понеделник (22 октомври), само дни, след като страната ратифицира своето Споразумение за стабилизация и асоцииране (ССА) с ЕС. Делегацията се срещна с председателя на албанския парламент Жозефина Топали. 
						*** 
						Руският заместник външен министър Владимир Титов бе в Белград в неделя (21 октомври) за среща със сръбския премиер Воислав Кощуница. Основна тема на дискусиите бе въпросът за статута на Косово. Преди да пристигне в Белград, Титов бе в Албания, където се срещна с външния министър Лузлим Баша и с други официални лица. Обиколката на заместник външния министър включва също посещения в Босна и Херцеговина, Македония и България. 
						*** 
						
Македония се нуждае от политическа зрялост, за да успее в канидатурата си за членство в НАТО, каза в четвъртък (18 октомври) в Лондон британският министър за Европа Джим Мърфи по време на среща с македонския външен министър Антонио Милошоски. Мърфи подчерта, че политическите критерии и сътрудничеството между правителството и опозицията са решаващи за усилията за членство както в НАТО, така и в ЕС. 
						*** 
						
Албанският премиер Сали Бериша бе в Лондон в сряда (17 октомври), където се срещна с британския министър на външните работи Дейвид Милибанд. Милибанд поздрави албанското правителство за успехите в борбата с организираната престъпност и корупцията и го призова да бъде по-настоятелно в реформите на съдебния сектор и избирателната система.
						*** 
						
Румъния ще изпрати консултанти в Черна гора, които да помогнат на бившата югославска република да "избегне грешките" по пътя си на присъединяване към ЕС, каза в понеделник (22 октомври) румънският президент Траян Бъсеску по време на среща с черногорския си колега Филип Вуянович в Букурещ. Румънският президент отново подчерта подкрепата на страната си за евроатлантическата интеграция на Западните Балкани. 
						
 (Различни източници 16/10/07-23/10/07)

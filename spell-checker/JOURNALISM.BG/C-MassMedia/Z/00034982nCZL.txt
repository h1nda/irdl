Румънската опозиция оспори мерките за строги икономии в съда 
					17/06/2010
					 
						БУКУРЕЩ, Румъния -- В сряда (16 юни) опозиционната Социалдемократическа партия (СДП) внесе в Конституционния съд официална жалба срещу плана на правителството за строги икономии, която ще бъде разгледана от съда идната седмица. Най-оспорваната част от плана е орязването на пенсиите с 15 % чрез разпоредби, които опозиционните депутати определиха като абсолютно неконституционни. В понеделник, след бурно заседание на парламента, управляващата Либералдемократическа партия (ЛДП) успя да наложи номинирането на своя кандидат за вакантно място в съда, като по този начин си осигури мнозинство от верни на ЛДП съдии. 
						Също в сряда министър-председателят Емил Бок отхвърли слуховете за персонални промени в кабинета си, но призна, че може да има някои структурни промени. Слуховете се появиха преди вота на недоверие във вторник, при който обаче кабинетът оцеля. (Евениментул Зилеи, Котидианул - 17/06/10; Ройтерс, Медиафакс, Блумбърг - 16/06/10)

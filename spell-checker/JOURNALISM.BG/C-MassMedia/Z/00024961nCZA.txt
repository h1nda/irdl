Хърватия сега граничи с Шенгенската зона
					26/12/2007
					Сега, когато гражданите на съседните страни Унгария и Словения пътуват свободно в ЕС, Хърватия въвежда реформи, целящи да приведат граничния контрол в съответствие с Шенгенските изисквания.
					От Наташа Радич за Southeast European Times в Загреб –26/12/07
 
					 
						
Опашки от коли чакат, за да напуснат Словения и да влязат в Хърватия на граничнопропусквателния пункт Обрезе на 21 декември - денят, в който Унгария и Словения се присъединиха към Шенгенската безвизова зона. [Гети Имиджис]
						Девет страни-членки на ЕС, включително Унгария и Словения, се присъединиха към Шенгенската безвизова зона в петък (21 декември). Техните граждани сега ще пътуват без визи в зоната. Междувременно това означава нови процедури за пътуващи от Хърватия, страната в най-западната точка в региона, която има граница с блока. 
						Сега хърватските граждани все още могат да пътуват до Словения, като използват личните си карти, както бе преди. Те обаче трябва да попълват отделен формуляр с личните си данни и да получат печат от граничния контрол. Досега процесът протича гладко, а властите твърдят, че няма забавяне или технически проблеми. 
						Някои местни жители, които жевеят близо до границата, трябва да я преминават всеки ден във връзка с работата им или поради други причини. Те получават специални ключове, които им позволяват достъп до рампи, водещи към и извън родната им страна. Около 700 ключа са били раздадени на хърватски граждани, а още повече са били раздадени на словенци. 
						На граничнопропусквателни пунктове са създадени различни платна за граждани на ЕС, за граждани на страни, които не са членки на Ес и за хърватски граждани. За да се подготвят за влизането на съседна страна в Шенгенската зона, хърватските гранични и митнически власти трябваше да въведат реформи, които да приведат системата на контрол в съответствие със стандартите на Шенген. Въведени са скенери за пръстови отпечатъци и нова компютърна инфраструктура, за да може граничната полиция лесно да идентифицира пътниците. 
						Хърватия също граничи и с друга членка на Шенген, Унгария. Но трафикът през Словения е много по-интензивен, тъй като главните маршрути от Югоизточна Европа минават по това трасе. Според официални данни, повече от 55 милиона души пресичат хърватско-словенската граница всяка година. 
						Като съседка страните от Шенген Хърватия също придобива опит, който ще помогне на собствената й кандидатура за членство в ЕС. Страната се надява да влезе в блока до 2009 г. и да стане следващата членка на Шенгенската зона. Когато това стане, новите стандарти, които сега се въвеждат на северната и западната граници ще се разширят на юг и на изток.

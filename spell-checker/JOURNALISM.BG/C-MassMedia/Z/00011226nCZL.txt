Първият масов гроб, освободен от Комисията за Сребреница, бе ексхумиран
22/06/2004
Екипи започнаха ексхумацията на един от 32 масови гроба, които комисията за Сребреница на Република Сръбска освободи по-рано този месец.
От Бет Кампшрор за Southeast European Times в Сараево - 22/06/04
 
 
Две жени наблюдават ексхумацията на масовия гроб. [Марк Шнайдър]
Докато четирима полицаи пренасочваха трафика, около 20 длъжностни лица и журналисти надничаха над прашните перила встрани от двулентовия път, който се вие към Братунац в източна Босна и Херцеговина (БиХ). Долу половин дузина мъже копаеха калната почва на крайпътното дере с търнокопи и лопати.
Работниците изразиха надежда, че ще открият около 15 тела тук, в червеникавата кал - тела на цивилни, убити по време на клането в Сребреница през 1995 г., когато босненско-сръбските сили причиниха смъртта на около 8 000 мъже и деца, след като нахлуха в декларираната от ООН " зона за сигурност".
Този гроб е един от 32-та, за чието съществуване властите на Република Сръбска (РС) признаха наскоро след натиск от международната общност. В същото време властите признаха в доклад, публикуван на 11 юни, че сръбските военни и полиция са "ликвидирали"мюсюлмани и са извършили други мащабни нарушения на човешките права след превземането на района през юли 1995 г.
Тези признания след девет години на фалшиво неведение от страна на властите в РС е вододел, каза Гордън Бейкън, шеф на Международната комисия за безследно изчезналите, която идентифицира жертви чрез сравняване на ДНК проби от намерените в масовия гроб тела с кръвни проби от оцелели роднини.
"Това показва, че има информация и че тя е била там от дълго време," каза той. "Вместо обаче да гледаме негативната страна - т.е. тази информация трябваше да ни бъдат дадени по-рано - нека погледнем позитивно - те ни я дадоха сега."
Това бе първичен гроб, но официални представители казват, че мнозинството от гробовете са т.нар. "вторични" и "третични" гробове, т.е. първоначалният обект е бил разкопан и телата повторно заровени на тайни "втори" и "трети" места.
Доскоро Комисията за безследно изчезналите на Федерацията бе получавала информация за гробове само от оцелели или от Трибунала на ООН за военни престъпления.
"Без тази информация ние или няма да знаем местонахождението им, или то не би било потвърдено," каза Амор Масович, председател на комисията. "В някои случаи ние знаем местонахождението, но когато информацията идва от друг източник, тогава ние можем да мислим като за място, където можем да изпращаме нашите екипи да си вършат работата. Без такава информация моята комисия не би могла да работи. "
Изразява се надежда, че новооткритите гробове ще доведат до установяване най-сетне на съдбата на лицата, които бяха безследно изчезнали след клането. Около 4 500 бяха ексхумирани, а 1 373 - идентифицирани. Около 1 000 от идентифицираните са били погребани в мемориална гробница край Сребреница.
Такива гробове се разглеждат и като местопрестъпления. След ексхумацията телата ще бъдат аутопсирани. След тяхната идентификация, дела за военни престъпления могат да се възбудят от местни съдилища по т.нар. принцип на "пътния правилник", съгласно който Трибуналът за военни престъпления в Хага одобрява доказателствата, събрани от местни прокурори, преди прокурорите да могат да издадат заповеди за арести и да внесат обвинителен акт в съда.
"Тези тела могат да се използват за определяне на това, какво точно се е случило," каза прокурорът на Тузла Емир Ибрамович. "Това ще бъде нашето доказателство за дадено престъпление, тъй като когато потвърдим самоличността, ние можем да намерим познат или член на семейството, който знае кога за последен път е бил видян този човек. "

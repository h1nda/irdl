Прокурорите в БиХ обвиниха четирима босненски сърби
					24/12/2006
					 
						САРАЕВО, Босна и Херцеговина (БиХ) -- Прокурори официално обвиниха в петък (22 декември) четирима босненски сърби - Здравко Божич, Младен Благоевич, Желко Зарич и Зоран Живанович в извършване на престъпления срещу човечеството във връзка с клането в Сребреница през 1995 г. Четиримата, които са бивши членове на военната полиция на Република Сръбска (РС), са обвинени в участие в нелегално задържане и убийства на босненски цивилни лица в Сребреница. 
						По друг повод министърът на вътрешните работи на РС Станислав Чадо посети Подгорица в петък и съобщи, че продължаващото разследване е изключило всякакво възможно участие на правителствени служители от Черна гора в заговор за убийството на премиера на РС Милорад Додик. В първоначалните съобщения за заговора се изказваха предположения, че зад него стоят сръбския Земунски клан и престъпни кръгове в БиХ, заедно с високопоставени служители от Черна гора. (Независне новине, Побиеда Виести - 23/12/06; PBS BiH - 22/12/06)

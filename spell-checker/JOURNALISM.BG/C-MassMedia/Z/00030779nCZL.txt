Сръбски полицаи се завръщат в косовската полиция
					01/07/2009
					 
						ПРИЩИНА, Косово -- Повечето отстранени от работа сръбски полицаи се явиха на работа във вторник (30 юни), крайния срок, поставен от косовската полиция. Общо 325 сърби решиха да се завърнат, слагайки край на протеста си срещу едностранното обявяване на независимост от Косово през февруари 2008 г. Само 18 от тях не са се завърнали на работа. В изявление на ЮЛЕКС този ход се оценява като "важна стъпка към създаването на многоетнически полицейски сили, които да работят за защита на интересите и сигурността на всички общности в Косово, включително и на сръбската общност".
						Други новини от вторник -- Косово подписа с Италия споразумение за борба срещу организираната престъпност, включително прането на пари и тероризма. Споразумението е първото, подписано от Косово със страна, членка на ЕС.
						Същия ден бившият министър-председател Агим Чеку се завърна в Косово от България, след като съд в Кюстендил реши да го освободи от ареста. Полицията го арестува на българо-македонската граница миналата седмица въз основа на международна заповед за арест, издадена от Сърбия. Той е обвинен във военни престъпления, извършени по време на конфликта в Косово от 1998-1999 г. (Косова Сот, Експрес, Зери, Коха Диторе - 01/07/09; КЛАН Косова, КТВ, РТК - 30/06/09)

Турция засилва мерките срещу ПКК 
					24/06/2010
					Лидерите се стремят да изградят обединен фронт срещу ПКК, докато терористичната организация се ориентира към по-насилствена стратегия.
					От Ерол Измирли за Southeast European Times от Истанбул -- 24/06/10
 
					 
						
Полицейски следователи проверяват военен автобус, който бе взривен във вторник (22 юни) в Истанбул. [Гети Имиджис]
						Бомбеният атентат във вторник (22 юни) срещу военен автобус в Истанбул, най-големия град в страната с население от близо 13 милиона души, подхрани безпокойството, че Кюрдската работническа партия (ПКК) вече взема на прицел градските райони. 
						Отговорността поеха "Ястребите за свободата на Кюрдистан", за които се смята, че са свързани с ПКК. Това бе последният от поредица инциденти след края на май, станали най-вече в югоизточния район на страната, Анадола. 
						Терористичната организация прекрати едностранно обявеното примирие на 31 май, заявявайки, че правителството не е изпълнило исканията на кюрдския народ. 
						При очевидната промяна в тактиката на ПКК властите обмислят как да реагират най-удачно, за да защитят населението. В понеделник висшите граждански и военни представители в страната проведоха форум, посветен на сигурността, под ръководството на президента Абдула Гюл. 
						Форумът доведе до приемането на нова тристранна стратегия за борба с тероризма. Тя предвижда преструктуриране на разузнаването и реорганизация на бойните части по границата с Ирак, рисков планински район, откъдето се извършват повечето нападения, тъй като терористите проникват в страната от север. 
						В бъдеще новобранци ще се изпращат в този район само след интензивно обучение и само когато е налице необходимост от допълнителни части. Идеята е да се изпращат обучени сержанти в този регион и да се укрепят военните аванпостове. 
						Стратегията има също за цел да засили сътрудничеството със съседните държави и Съединените щати, които от 2007 г. предоставят на Турция ценни разузнавателни сведения. 
						"Готови сме да прегледаме неотложно всички възможни нови искания на турските военни или правителството относно ПКК," каза в понеделник посланикът на САЩ в Турция Джеймс Джефри. 
						Освен тези мерки се полагат и усилия да се привлекат всички политически партии в Турция, както и НПО и медиите, в единен фронт срещу тероризма. 
						"Терорът е национален проблем," писа дългогодишният журналист Фикрет Била. "Най-добрият път за правителството и за опозицията е да намерят решения заедно." 
						Гюл проведе отделни срещи с опозиционните лидери непосредствено след смъртоносните нападения, призовавайки ги да помогнат за намирането на обща почва. Той ще се срещне още с представители на НПО в страната. 
						Лидерите се опитаха също така да предотвратят етнически сблъсъци непосредствено след последната вълна на терор. Премиерът Реджеп Тайип Ердоган е призовал медиите да бъдат отговорни при отразяването на събитията. 
						"За съжаление медиите оказват умишлено или неумишлено сериозна подкрепа на терористичната организация," каза Ердоган във вторник по време на обръщение към парламента. 
						Нихат Али Йозджан, експерт по въпросите на сигурността, казва, че подклаждането на етнически сепаратизъм е съществено за стратегията на ПКК. 
						"ПКК имаше за цел да изгради своята идентичност чрез употребата на терор и насилие," каза Йозджан в интервю за "Заман" в сряда. "Процесът на изграждане на идентичността е приключил. ПКК се опитва да я укрепи, но не може да постигне тази цел с помощта на старите методи. Ако тя превърне съществуващото положение в етнически сблъсъци, идентичностите ще кристализират." 
						"Ролята на медиите е много важна. Те не трябва да си служат със сепаратистки език," добави той.

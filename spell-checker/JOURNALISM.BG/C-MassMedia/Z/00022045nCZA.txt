Италианци ще реконструират летище Гирокастро
					27/03/2007
					Наред с другите си цели проектът на стойност 15 млн. евро трябва да помогне и за засилването на турзима в региона.
					От Ерлис Селимай за Southeast European Times от Тирана – 27/03/07 
 
					 
						
Албанското летище Гирокастро ще бъде ремонтирано. [Гети Имиджис]
						Италианското правителство ще се заеме с проект за ремонт и реконструкция на летище Гирокастро в Южна Албания чрез съвместен проект със структури на НАТО. Ремонтираното летище ще се използва както за граждански, така и за военни цели. Властите се надяват, че това ще даде положителен тласък на регионалния туризъм и ще обслужва нуждите на местния и чуждия бизнес. 
						Средиземноморският туризъм изисква подходяща инфраструктура и развити пазатри. Инициаторите на проекта Гирокастро се надяват, че ремонтът ще помогне за постигането на тази цел. 
						"Това е проект, който трябва да се възприеме сериозно, и очакваме завършването му с нетърпение," заяви бригаден генерал Алдо Пикоти, италианският военен представител, работещ в структурите на силите на НАТО. 
						Първата фаза на реконструкцията трябва да бъде завършена през септември. В този период италианският "Аеро-Клуб" планира да организира за представители на италианските делови къгове специално пътуване до Гирокастро с частен самолет. 
						"Нашата цел е да популяризираме туризма в града," е заявил пред радио "Дойче Веле" италианският генерален консул Лоренцо Томасини. Ремонтът на летището ще струва 15 млн. евро. 
						Албанските власти се надяват да развият не само Гирокастро, но и южните градове Саранда и Вльора като топдестинации. Те биха искали да свържат трите града като центрове за вътрешните полети. Летище "Бищ-Поро" във Вльора също ще бъде преустроено от италианското министерство на отбраната в рамките на програми на НАТО. 
						В момента Албания разполага само с едно международно летище, което се ремонтира и разширява. Още едно летище, Кукеш, в североизточната част на страната, се строи в момента.

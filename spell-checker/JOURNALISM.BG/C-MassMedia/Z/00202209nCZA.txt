Обзор на 2011 г.: криза и разширяване
					03/01/2012
					Във втората част от настоящата поредица в три части SETimes разглежда кризата в еврозоната и кандидатурите на страните от Западните Балкани за членство в ЕС.
					От Светла Димитрова за Southeast European Times -- 03/01/12
 
					 
						
Протестно шествие срещу политиците, банките, икономическата криза и високата безработица в центъра на Мадрид на 28 декември. [Ройтерс]
						След многобройните срещи на високо равнище, които се проведоха в хода на изминалите 12 месеца в опит за решаване на кризата с дълга в еврозоната, ситуацията в края на 2011 г. бе по-лоша, отколкото в началото на годината. На фона на несигурността относно способността на 17-членната еврозона да оцелее след трусовете в настоящия й формат и бъдещето на самата обща валута се очаква Европа отново да изпадне в рецесия. 
						Кризата с дълга, която започна в Гърция през 2010 г., обхвана също Ирландия и Португалия и продължи да се разпространява към основни страни от еврозоната, като Италия и Испания, третата и четвъртата по големина икономики в клуба. През последните 12 месеца агенциите за международен рейтинг понижиха оценките си за редица страни от еврозоната, включително Кипър и Гърция. Те посочиха още, че дори и Франция, втората по големина икономика в зоната, би могла да загуби своя рейтинг ААА. 
						
						Кризата в еврозоната - няма светлина в края на тунела 
					
						Задлъжнялата Гърция потъна още по-дълбоко през 2011 г. със заплахата от банкрут, надвиснала над нея като дамоклев меч. При наличието на и без това огромен държавен дълг страната прие редица мерки за строги икономии с цел ограничаване на публичните разходи. Виждайки как все по-големи суми пари се източват от джобовете им на фона на нарастващата безработица, гърците отвърнаха с масови протести и стачки. 
						В края на октомври лидерите от еврозоната се договориха по принцип за нов спасителен пакет в размер на 130 милиарда евро, предназначен да предотврати фалита на балканската страна. Само дни по-късно тогавашният гръцки премиер Георгиос Папандреу заяви, че ще свика национален референдум за сделката. 
						Изненадващият му ход разгневи европейските лидери, като някои от тях нарушиха дългогодишното табу и предложиха възможността за изключване на една или повече членки от еврозоната. 
						В рамките на няколко дни Папандреу се отказа от решението си за референдум, подаде оставка и на 11 ноември бе заменен на поста от технократа Лукас Папдемос, който оглави временно коалиционно правителство, натоварено със задачата да сключи споразумението за жизнено важния спасителен заем с ЕС и МВФ. 
						Малко след това италианският премиер Силвио Берлускони се оттегли от поста си. Бившият еврокомисар Марио Монти, също технократ, пое длъжността в опит за ускоряване на приемането и осъществяването на план за строги икономии. 
						По време на последната среща на върха на 27-членния блок на 9 декември лидерите на 17-те страни от еврозоната решиха да пристъпят към по-голяма фискална интеграция и по-силна координация на икономическата политика. Те се договориха също, че страните, влезли в нарушение на правилата на ЕС за публичния дефицит и държавния дълг, трябва да понасят санкции автоматично. 
						България и Румъния и всички други страни, нечленуващи в еврозоната, освен Великобритания, заявиха, че ще се присъединят към пакта, който се очаква да бъде подписан през март след преговори, които ще се съсредоточат също върху съществуващите и бъдещите спасителни механизми на еврозоната. 
						Европейските лидери се договориха също по време на срещата на върха, че компонентът "участие на частния сектор" в запланувания нов спасителен пакет за Гърция, който принуждава частните кредитори да поемат 50 % от загубите по своите гръцки вложения, е дал нежелан резултат и няма да бъде използван повторно. 
						"Относно Гърция е очевидно, че лидерите са се поучили от миналите си грешки," заяви за SETimes директорът по проучванията към Центъра за европейска политика Йозеф Янинг. "Ясно беше заявено, че "подстригванията" за Гърция бяха изключение и ще останат единствен случай." Тъй като подробностите около другите конкретни мерки още не са ясни, той изрази резерви относно идеята за санкции. 
						"Цялата идея за санкциите има една съществена слабост - тя наказва страните с допълнителни пари, когато и без това парите им не достигат," каза Янинг. 
						Страните от Западните Балкани, нечленуващи в ЕС, са податливи на последиците от трусовете в еврозоната, се казва в неотдавнашен доклад на Световната банка. Търговията е една от основните области в икономиките на региона, които ще бъдат засегнати, ако ситуацията се влоши, което би могло да доведе също до спад на преките чужди инвестиции в тази част на Европа. 
						
Хърватия подписа на 9 декември своя договор за присъединяване с Европейския съюз. [Ройтерс]
						Друг потенциален риск произтича от факта, че делът на банките, чуждестранна собственост, особено гръцките и италианските, в общите активи на банковата система в региона възлиза на 89 %. 
						
						Комисар: "Добра година за процеса на разширяване на ЕС" 
					
						Въпреки икономическите проблеми, които разтърсиха основите на ЕС, 2011 г. бе добра година за по-нататъшното разширяване на блока, според еврокомисаря по разширяването Щефан Фюле. 
						На 3 юни Хърватия завърши преговорите си за членство с Брюксел и след това подписа своя договор за присъединяване със Съюза по време на срещата на върха на 9 декември в Брюксел. Сега страната е готова да се присъедини към блока като негова 28-а членка на 1 юли 2013 г., при условие че хърватите одобрят решението на референдум по въпроса, насрочен за 22 януари, и след това страните от ЕС ратифицират договора. 
						"Въпреки факта, че ЕС основно се занимаваше с вътрешните си проблеми, стабилизирането на икономиката и единната валута, имаше видим напредък в процеса на разширяване" през 2011 г., каза Фюле за SETimes на 29 декември. 
						"Друго важно събитие [освен договора с Хърватия] бе, че [Европейската] комисия бе в състояние - въз основа на извършените реформи - да предложи започването на преговори с Черна гора и даването на кандидатски статут на Сърбия," добави той. "И двете страни сега имат ясни графици за постигане на това." 
						Според заключенията на срещата на върха Черна гора би могла да започне преговорите си за членство с ЕС през юни 2012 г. За да се случи това, докладът на Европейската комисия (ЕК) трябва да покаже, че страната е осъществила напредък в прилагането на реформите в областта на върховенството на закона и основните права, и особено в борбата срещу корупцията и организираната престъпност. 
						Сърбия би могла да бъде потвърдена като официален кандидат-член на ЕС по време на срещата на върха на блока през март. Някои от изискванията, които тя трябва да изпълни, включват по-нататъшен напредък в отношенията с Косово и даване на възможност на ЮЛЕКС и КФОР да изпълнят своите мандати. 
						Фюле подчерта още, че през 2011 г. ЕК е препоръчала "за трети пореден път" да бъдат открити преговори за членство с Македония. Нещо повече, пуснат бе в ход "нов положителен дневен ред" с Турция "за запазване на темпа на реформи", добави той, наблягайки, че "преговорите за присъединяване са най-добрата рамка за продължаване на усилията за реформи в Турция." 
						Гърция отдавна блокира откриването на присъединителни преговори с Македония поради дългогодишния спор за името между двете съседки. 
						"Да се каже, че Македония е изпълнила всички критерии за започване на преговорите с ЕС, но че това не може да се случи заради този двустранен проблем, отправя обезсърчаващ сигнал... не само за Македония, но и за целия регион," каза македонският анализатор Владимир Божиновски за SETimes. 
						Комисарят определи като "окуражаващи" предприетите в Албания през последните месеци стъпки за съживяване на политическия процес там. Той също така приветства "политическото споразумение за сформирането на правителство на държавно ниво и започването на някои европейски реформи", което бе постигнато от основните партии в Босна и Херцеговина на 28 декември, поставяйки край на 14-месечната криза. 
						"В общи линии всички наши партньори от Западните Балкани знаят какво трябва да правят, за да се доближат до ЕС; ние сме определили силните и слабите им страни в докладите за напредъка от октомври и ще оценяваме техния напредък през идните месеци, като им помагаме и ги съветваме, както сме правили това досега," заключи Фюле. 
						
						Бъгария и Румъния не бяха приети в Шенгенската зона 
					
						България и Румъния първоначално трябваше да се присъединят към европейската зона за свободно пътуване през март 2011 г. Въпреки че бе констатирано, че те са изпълнили техническите критерии, те не успяха да постигнат тази цел до края на годината. 
						Няколко държави от ЕС настояха, че двете балкански страни не трябва да бъдат допуснати в 25-членната зона. През декември 2011 г. единствено Холандия се противопостави на приемането на България и Румъния в Шенгенската зона, което изисква единодушното одобрение на всички членки.

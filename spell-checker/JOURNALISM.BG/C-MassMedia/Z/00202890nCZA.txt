План за туризма може да донесе на Албания постъпления в евро
					11/06/2012
					С настъпването на летния сезон градът се готви за посрещане на туристите. 
					От Йонилда Кочи за Southeast European Times от Тирана -- 11/06/12
 
					 
						
Химара е популярна туристическа дестинация в Албания. [Йонилда Кочи/SETimes]
						Отговарящите за туризма в Албания започнаха изготвянето на национална стратегия, която би могла да координира туристическите въпроси до края на десетилетието, използвайки потенциала на индустрия, която допринася за 11 % от БВП на страната. 
						Министърът на туризма Алдо Бумчи каза, че планът трябва да осигури устойчиво дългосрочно развитие на туризма вместо прибързано бетоново строителство. Планът също така обхваща стратегии за развитието на планинския туризъм , подобряване на услугите, както и реклама на Албания като туристическа дестинация. 
						Туризмът миналата година е донесъл печалба от 1,2 милиарда евро, а в него са заети над 138 000 души, което представлява 6 % от работната сила в Албания. 
						По данни на държавната статистика броят на чуждестранните туристи в Албания се увеличава стабилно поне от 2007 г., повишавайки се от малко над 1 милион преди шест години до повече от 2,7 милиона през 2011 г. - последната година, за която има статистика. 
						Град Химара, намиращ се на около 220 км от Тирана, на Йонийско море, е първата община, която печели одобрение за градоустройствения си план с акцент върху устойчивото развитие на туризма. 
						"Химара има изключителен туристически потенциал и според този план капацитетът на района може да се утрои," каза премиерът Сали Бериша. 
						
Броят на чуждестранните туристи в Албания расте непрекъснато през последните години. [SETimes]
						Кметът Йорго Горо каза за SETimes, че през септември Химара ще получи първите разрешителни за строителство, които имат решаващо значение за напредъка на района. 
						Преди гласуването новото строителство изникваше навсякъде, най-често под формата на един или повече етажи към съществуващи сгради, с цел настаняване на повече туристи. 
						Постъпленията от емигранти, главно работещи в Гърция, подкрепяха силно експанзията и развитието. Поради гръцката криза обаче тези постъпления постепенно пресъхват. 
						"Държавното финансиране е все още слабо, но се надяваме на одобрението на по-големи проекти, тъй като туризмът е един от държавните приоритети, "каза Горо за SETimes. "Също така целим допълнително да развием и съхраним културните обекти в Химара, главно много ценните стари замъци и църкви." 
						Горо каза, че за да бъде реализиран градоустройственият план, ще са необходими неотложни инвестиции във водоснабдяването, енергетиката и инфраструктурата. 
						Лука Чирици и брат му са собственици на "Ламани Бей", непосредствено на юг от Химара. "Откакто преди три години построиха пътя до "Ламани Бей", ни посещават много туристи. Те са албанци и чужденци от цял свят," каза Чирици за SETimes. 
					
				
			
					 
					
 
 

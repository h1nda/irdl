Дипломатически дневник: Регионални представители се събраха на среща на върха, посветена на Косово 
					12/09/2006
					Международна среща за бъдещето на Косово започна в понеделник в София. Още в дипломатическите новини от тази седмица: външният министър на БиХ Младен Иванич се срещна с германския канцлер Ангела Меркел; сръбският президент Борис Тадич бе в Съединените щати; генералният секретар на ООН Кофи Анан посети Турция.
					 
						
Специалният пратеник на ООН за преговорите за статута на Косово Марти Ахтисаари присъства на срещата в София. [Гети Имиджис]
						Участници от България, Босна и Херцеговина, Хърватия, Гърция, Македония, Румъния, Сърбия, Словения, Турция и ЮНМИК присъстваха на двудневна международна среща на върха за Косово, която започна в понеделник (11 септември) в София. Контактната група за Косово, състояща се от представители на шест държави, специалният пратеник на ООН за преговорите за статута на Косово Марти Ахтисаари, официални лица от ЕС, НАТО и ОССЕ също бяха сред участниците.
						*** 
						
Албанският премиер Сали Бериша отпътува за Гърция на двудневно посещение във вторник (12 септември). Той ще проведе разговори с гръцкия си колега Костас Караманлис, с президента Каролос Папуляс и с председателя на парламента Ана Бенаки-Псаруда.
						*** 
						Германският канцлер Ангела Меркел подкрепи в четвъртък (7 септември) заплануваното съкращаване на компетенциите на международната общност в Босна и Херцеговина (БиХ) по време на разговори с външния министър на БиХ Младен Иванич, който бе на посещение в Берлин. Двамата обсъдиха общите избори на 1 октомври в БиХ, процесите на реформа и Споразумението за стабилизация и асоцииране с ЕС. 
						*** 
						
						Еврокомисарят по разширяването Оли Рен отново подчерта, че Турция трябва да ускори темпа на реформите, преди Европейската комисия да публикува следващия си доклад за оценка на страната следващия месец. Изказването си Рен направи по време на среща с турския главен преговарящ с ЕС, Али Бабаджан, в Брюксел в четвъртък (7 септември). 
						*** 
						
Сръбският президент Борис Тадич, придружаван от началник-щаба на армията генерал-майор Здравко Понош, бе в Съединените щати от вторник (5 септември) до петък. Тадич се срещна с високопоставени американски представители, за да обсъди проблеми, свързани с въпроса за статута на Косово, двустранните отношения и стремежите на Сърбия за присъединяване към програмата на НАТО "Партньорство за мир". 
						*** 
						
Хърватският министър на отбраната Берислав Рончевич посети Холадния в сряда (6 септември) за разговори с холандския си колега Хенрикус Камп. По време на срещата Камп отново подчерта подкрепата на страната си за стремежите на Хърватия за членство в НАТО и ЕС. Той заяви, че Загреб може да служи за пример на региона по отношение на реформите.
						*** 
						По време на срещи с турския премиер Реджеп Тайип Ердоган и с външния министър Абдула Гюл в Анкара в сряда (6 септември) генералният секретар на ООН Кофи Анан похвали Турция за изпращането на военни части в състава на мироподдържащите сили на ООН в Ливан. 
						
(Различни източници – 05/09/06 - 12/09/06)

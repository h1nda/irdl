Румънска АЕЦ ще остане затворена в продължение на седмици
25/08/2003
Реакторът "Черна Вода" осигурява повече от 10 % от румънското производство на енергия. Властите затвориха блока в края на седмицата поради силния спад в нивото на Дунав.
(Ромпрес, Интърнешънъл Хералд Трибюн, Seeurope.net - 25/08/03; Вашингтон Таймз -24/08/03; Ройтърс, АФП - 23/08/03)
 
 
Румъния затвори блок 1 на АЕЦ "Черна Вода", когато водите на Дунав започнаха да се отдръпват, блокирайки по-нататъшната работа на охладителната система на реактора. 706.5-мегаватовият реактор се очаква да остане затворен между четири и шест седмици.
"Реакторът ще остане затворен, докато нивото на Дунав не се покачи на 2-2.5 метра и повторното му пускане в експлоатация ще зависи от наличието на достатъчен дебит на реката, който да осигури нормалното функциониране на централата, " заяви в неделя (24 август) румънският министър на икономиката и търговията Дан Йоан Попеску.
Изявлението му бе направено след като нивото на водата се понижи под границата на 2-та метра, най-ниската точка през последните 160 години, а дебитът спадна под 1,600 куб. м. в секунда, малко повече от една трета от обикновения августовски дебит на стойност 4,400- 4,600 куб.м. в секунда.
Реакторът, първият от петте планирани блока от АЕЦ "Черна Вода", е в експлоатация от 1996 година. Той осигурява около 680 мегавата електричество, което представлява повече от 10 % от енергийната производство на Румъния.
"Безпрецедентното понижение на нивото на Дунав през последните дни ни принуди да вземем решение за затваряне на реактора в Черна Вода, " посочи Попеску.
В петък държавният секретар по икономиката и търговията Андрей Григореску ,който е и ръководител на отдела в Министерството на икономиката, наблюдаващ АЕЦ "Черна Вода", заяви пред репортери, че блок 1 ще продължи да работи при нормалните си параметри и ще бъде затворен само ако нивото на Дунав спадне с още 70 см. Няколко часа по-късно бе издадено нареждане за временно затваряне на реактора поради продължаващите високи температури, които доведоха до внезапен спад на водното ниво в аспирационния резервоар на централата. Нивото на Дунав се понижи с още 5 см през нощта.
"Нивото на Дунав спадна само за едно денонощие от 125 на 120 см, което доведе до намаление на количеството вода, необходимо за охлаждане на реактора," цитира АФП думите на държавния секретар по енергетиката Юлиан Янчу.
Правителството вече обяви плановете си за увеличение на цените на електричеството, отоплението и природния газ с между 12 и 22 % от 1 септември. Новините за затварянето на "Черна Вода" предизвикаха безпокойство за ново рязко увеличение в цената на електричеството. Попеску отхвърли тези предположения, казвайки ,че правителството ще увеличи производството в ТЕЦ, за да компенсира загубата на мощности.
Безпрецедентната суша това лято накара някои ВЕЦ да работят под своя капацитет, а хидрометеорологичните прогнози показват, че нивото на Дунав ще продължи да спада през следващите няколко дни.
Реката, която оформя българо-румънската граница, пресъхна в някои участъци, оголвайки речното дъно. Според мнозина, ако сушата продължи, човек ще може да преминава от едната държава в другата пеша.

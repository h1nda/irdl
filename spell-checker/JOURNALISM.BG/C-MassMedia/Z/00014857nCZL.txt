Ашдаун критикува кабинета на БиХ заради темпа на реформите
					09/06/2005
					 
						САРАЕВО, Босна и Херцеговина (БиХ) -- Върховният представител Пади Ашдаун заяви в сряда (8 юни), че или лидерите на БиХ са изчерпали възможностите си да продължат реформите, или пък страдат от пристъп на "лятна лудост". Ашдаун говори на пресконференция ден, след като в кабинета избухна кавга между премиера на БиХ Аднан Терзич и външния министър Младен Иванич. Ашдаун заяви, че сблъсъкът може би е признак, че администрацията вече не е в състояние да си върши работата, което би оставило страната в "пълен застой до следващите избори". Той каза, че би предпочел да смята, че спорът означава, че политиците също са хора със свои собствени емоции. Спорът е свързан с решението на Терзич да уволни Иванич заради разногласия относно назначаването на нов шеф на разузнаването на страната. (Независне новине - 09/6/05; Източници на СВП, Фенa, РТРС, ПБС БиХ - 08/06/05)

Наука и технологии: Ирина Сокол получи награда за предприемачество
					14/06/2010
					Президентката на ИТ фирмата „Сивеко” стана първата делова жена от Румъния, която получава Европейската награда за жени предприемачи. Още новини от областта на науката и технологиите: България открива нов университет; Македония пуска нов портал за образование.
					 
						
Ирина Сокол. [Гети Имиджис]
						Ирина Сокол, президент и генерален мениджър на румънското подразделение на ИТ компанията за разработване на софтуер „Сивеко” спечели Европейската награда за жени предприемачи за 2010 г. в категорията „Наука”. Тя е първата делова жена от Румъния, която е отличена в конкурса. 
						*** 
						Според министерството на телекомуникациите и информационното общество Сърбия е активирала своя портал за електронна администрация в петък (11 юни). Порталът предлага около 50 услуги за фирми и физически лица, съобщи министър Ясна Матич. 
						*** 
						Ивайло Христов, съучредител на българо-датска компания за приложения за социални мрежи, спечели тазгодишната награда за най-добър млад предприемач. Наградата се връчва всяка година като част от програмата „Джуниър Ачийвмънт България”, която се подкрепя от посолството на САЩ, министерства, община София и други общини и от медиите. 
						*** 
						
						Българският парламент одобри в четвъртък (10 юни) план за откриване на университет в гр. Перник, близо до София. Университетът ще предлага програми за бакалавърска, магистърска и докторска степен в областта на компютърните науки, комуникационните технологии, архитектурата и строителното инженерство. 
						*** 
						
						Сръбският министър на науката и технологичното развитие Божидар Джелич се срещна в сряда (9 юни) с представители на Европейската организация за ядрени изследвания (ЦЕРН), за да обсъди възможностите за бъдещо сътрудничество. Страните се съгласиха, че може да бъде засилено сътрудничеството в научни области като биомедицина, нанотехнологии и информационни технологии. 
						*** 
						Експерти от Федерация Босна и Херцеговина (ФБиХ) започнаха работа по стратегия за развитие на науката през периода 2011–2021 г. Първата среща, на която беше обсъден новият план, се проведе в сряда (9 юни) в Сараево. Стратегията трябва да бъде готова до края на годината. 
						*** 
						
						Турският университет „Айдън” в Истанбул откри в сряда (9 юни) нов технологичен център в кампуса „Флоря”. Центърът се състои от 11 лаборатории за изследвания в областите мехатроника, машиностроене, инженеринг в хранително-вкусовата промишленост, химия, физика, текстил и генетика. 
						*** 
						
						Македония откри на 8 юни нов интернет портал, който трябва да подобри образователните процеси в страната. Порталът е създаден в рамките на Меморандума за разбирателство между Македония и „Интел Корпорейшън”. Интерактивният портал може да се използва за обучение по математика, биология, химия и физика. 
						
						(Различни източници – 07/06/10-14/06/10)

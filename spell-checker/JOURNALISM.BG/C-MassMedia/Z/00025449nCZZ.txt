Дипломатически дневник: Словения изрази подкрепа за кандидатурата на Хърватия за ЕС
					12/02/2008
					Външните министри на Хърватия и Словения се срещнаха в края на седмицата. Още в дипломатическите новини от седмицата: върховният представител в БиХ Мирослав Лайчак посети Черна гора; турският президент Абдула Гюл бе в Катар.
					 
						
"От самото начало Словения подкрепя кандидатурата на Хърватия за ЕС и това не се е променило," каза в събота (9 февруари) словенският външен министър Димитрий Рупел. [Гети Имиджис]
						
Хърватският външен министър Гордан Яндрокович и словенският му колега Димитрий Рупел се срещнаха в събота (9 февруари) в кулоарите на международна конференция в Мюнхен. Те обсъдиха настоящите открити въпроси между двете страни и обявиха "нова динамика" в отношенията и усилията за решаване на тези проблеми. Рупел изрази също подкрепата на страната си за присъединяването на Хърватия към ЕС, като заяви, че "Словения иска Хърватия да стане член на Европейския съюз и да премахне всички пречки и трудности възможно най-скоро." 
						 *** 
						Върховният представител в Босна и Херцеговина Мирослав Лайчак се срещна в понеделник (11 февруари) с черногорския външен министър Милан Рочен и с лидера на Демократичната партия на социалистите Мило Джуканович, който е натоварен да сформира новото правителство на страната. Джуканович и Лайчак бяха единодушни, че определянето на окончателния статут на Косово не би довело до нестабилност, нито би засегнало европейското бъдеще на Западните Балкани.
						*** 
						Председателят на Съвета на министрите на Босна и Херцеговина (БиХ) Никола Спирич се завърна в събота (9 февруари) от петдневно официално посещение в Съединените щати. Спирич каза, че администрацията на Буш напълно подкрепя усилията за евроатлантическа интеграция на БиХ и призовава БиХ да изпълни всички предварителни условия за подписването на Споразумение за стабилизация и асоцииране с ЕС.
						*** 
						
Сръбският министър на правосъдието Душан Петрович пристигна в понеделник (11 февруари) в Москва на двудневно посещение. Очаква се Петрович да проведе разговори с руския си колега Владимир Устинов и да подпише споразумение, което урежда и улеснява сътрудничеството между поверените им министерства. 
						*** 
						
Румънският премиер Калин Попеску Търичану и гръцкият му колега Костас Караманлис подписаха в четвъртък (7 февруари) в Букурещ спогодба за енергийно сътрудничество. Споразумението засяга сътрудничеството в секторите на петрола, природния газ и електроенергията. Двамата премиери обсъдиха и последните събития от регионално значение, като въпроса за статута на Косово, спора за името между Гърция и Македония и европейските перспективи на Турция. 
						*** 
						
Турският президент Абдула Гюл завърши тридневното си официално посещение в Катар в четвъртък (7 февруари). В сряда Гюл се срещна с емира на Катар, шейх Хамад бин Халифа ал Тани, с когото обсъди начините за разширяване на двустранните отношения, както и регионални и международни въпроси. 
						
(Различни източници 5/02/08-12/02/08)

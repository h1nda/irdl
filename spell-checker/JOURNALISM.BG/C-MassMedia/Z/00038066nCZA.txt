Турция е в трудна ситуация заради бунтовете в Сирия
					06/04/2011
					Външната политика на Анкара отново е поставена на изпитание, след като размириците в Близкия изток се пренесоха в турската съседка Сирия.
					От Алина Лехтинен за Southeast European Times от Истанбул – 06/04/11
 
					 
						
Поддръжници на президента на Сирия Башар Асад скандират лозунги в северния град Халеб. [Ройтерс]
						Гражданските размирици в Сирия продължават вече втора седмица. Миналата седмица протестите се разпространиха от Дераа, град в югозападната част на Сирия, в цялата страна. 
						Поддържащото тесни контакти със сирийския режим турско правителство очаква може би най-голямото предизвикателство за външната политика на страната. Сирия е все по-важен икономически партньор, като през последните осем години двустранната търговия е нараснала седем пъти. Анкара рискува да понесе последици в политически план, ако не подкрепи призивите за промяна. 
						„През последните няколко години Турция активно гради своя имидж в Арабския свят и не може да рискува да бъде класифицирана като поддръжник на диктатура”, твърди Мустафа Ел Лабад, директор на Центъра за регионални и стратегически изследвания „Ал Шарк” в Кайро. И все пак, добавя той, „за разлика от много други, Турция няма да окаже твърде голям натиск върху Сирия заради своите национални интереси.” 
						Вместо това, посочва той, Анкара ще се „опита да избере средния път” между подкрепата за сегашното правителство в Сирия и натиска за демокрация и права на човека. 
						Други експерти изразяват подобни опасения. „Турция създаде добри отношения с настоящия сирийски режим. Много трудно е да се каже какво може да бъде въздействието върху Турция от промяната на режима в Дамаск”, каза за SETimes Тарък Огузлу от Университета „Билкент”. 
						Освен търговията, двете държави имат общ проблем: неспокойното кюрдско малцинство. 
						„Кюрдският въпрос е обща заплаха за сигурността за двата режима. Затова Турция желае стабилност в Сирия и насърчава мирните промени”, посочва Ерхан Келешоглу от Истанбулския университет. 
						Турският подход на „нулеви проблеми” във външната политика вече беше изпробван в кризата с Либия. Премиерът Реджеп Тайип Ердоган и неговото правителство първоначално не бяха склонни да затворят вратата за либийския лидер Муамар Кадафи, но по-късно се съгласиха да се присъединят към международната операция срещу неговите въоръжени сили. 
						По отношение на Сирия Ердоган заяви миналата седмица, че е предупредил президента Башар Асад, че ветровете на промяната са навсякъде и че Сирия може да бъде следващата страна, която да бъде изправена пред засилващо се народно движение. 
						Според експерти обаче, ако безредиците в Сирия прераснат в гражданска война, на турските политици може да им се наложи да заемат по-твърда позиция по въпроса. 
						„Турция се опитва да върви по тънка линия. Това е много труден въпрос, на който турските стратези трябва да дадат отговор”, посочи Огузлу.

ЕК вероятно ще препоръча България и Румъния да се присъединят, както бе планирано
					06/09/2006
					България и Румъния се очаква да се присъединят към ЕС на 1 януари 2007 г., но според съобщения във вторник, България може да бъде приета при по-строги условия, прилагани някога към присъединяваща се страна. 
					(Таймс, EUpolitix, Найн o'Клок - 06/09/06; AП, Ройтерс, AФП, EUobserver, EUexpands, EurActiv, Ромпрес, Агенция София Нюз, БНН - 05/09/06)
 
					 
						
Българският премиер Сергей Станишев (вляво) и председателят на Европейския парламент Жозеп Борел дават съвместна пресконференция по време на пленарната сесия на Европейския парламент във вторник (5 септември). [Гети Имиджис]
						Три седмици преди Европейската комисия (ЕК) да публикува последните си доклади за готовността на България и Румъния за членство в ЕС, високопоставени служители в Брюксел посочиха във вторник (5 септември), че и двете страни ще се присъединят към блока през януари, както е планирано. Но това може да не стане гладко, тъй като особено към България вероятно ще бъдат приложени най-строгите условия, прилагани някога към присъединяваща се към Съюза страна. 
						Според присъединителния договор, подписан през април 2005 г. България и Румъния трябва да станат членки на Съюза на 1 януари 2007 г. Предпазните клаузи, включени в документа обаче позволяват на ЕС да отложи тяхното членство с една година, ако се сметне, че те не са готови да поемат задълженията на членството. Съюзът също може да наложи известни ограничения, които ще ги изключат от пълноправно членство в някои области. 
						ЕК ще публикува последните си мониторингови доклади за двете страни на 26 септември, когато се очаква тя да препоръча дали Българи и Румъния трябва да се присъединят както бе планирано, или присъединяването трябва да се отложи до януари 2008 г. Вземайки предвид препоръките на Комисията, лидерите на ЕС ще вземат своето окончателно решение вероятно на среща във Финландия на 20 октомври.. 
						Сега, когато ЕК се намира в заключителния етап от своята работа по ключовите документи, в съобщения в медиите тази седмица се изказват предположения, че Брюксел е решил да не отлага присъединяването, за да може Съюзът да притиска правителствата да изпълнят ангажиментите си по реформите. Но тъй като е загрижена за недостатъчния напредък в някои области, особено в борбата срещу организираната престъпност и корупцията в България, ЕК се очаква да препоръча строги ограничения за членството, поне що се отнася до София. 
						"Смятаме, че най-добрият начин да постигнем целта си, е да работим с тях чрез заплаха за въвеждане на тези мерки", цитира в понеделник "Файненшъл Таймс" високопоставен служител на ЕК. "Това е по-добрият начин да постигнем резултати, отколкото като отложим членството до 2008 г." 
						За България ЕК изглежда обмисля да наложи ограничения в икономическата и съдебната област в рамките на три години след присъединяването й в Съюза поради неуспеха й да се справи с организираната престъпност и корупцията. 
						В изявление след срещата в понеделник с високопоставени представители на Европейския парламент (ЕП) в Страсбург, премиерът на България Сергей Станшев изрази надежда, че докладът на ЕК ще бъде справедлив, настоявайки, че удвоените усилия на София в борбата срещу организираната престъпност и корупцията дават резултати. 
						"Много важно за нас е като страна да се присъединим по един достоен начин", цитира АП изявлението на Станишев пред репортери. "Разчитаме на факта, че Комисията ще оцени обективно напредъка на моята страна." 
						В разговори с председателя на ЕП Жозеп Борел, той също обеща във вторник, че страната му ще продължи да осъществява необходимите раформи дори след присъединяването й към ЕС.

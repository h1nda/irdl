Коледен сезон "на кредит" в Хърватия
					21/12/2011
					Хърватите ще се въздържат от харчене по празниците тази година заради сериозната икономическа криза.
					От Дражен Ремикович за Southeast European Times от Загреб -- 22/12/11 
 
					 
						
Сцена с раждането на Христос по време на коледна служба в римокатолическата катедрала в Загреб. [Ройтерс]
						Икономическата криза, ударила Хърватия и еврозоната, не подмина и апетита на потребителите за харчене по празниците, като повлия на избора на храни и подаръци от хърватите, както и на сумите пари, които те получават от роднини, живеещи в чужбина. 
						В допълнение към затрудненията е фактът, че паричните преводи от хървати, работещи в чужбина, намаляват от 2009 г. насам след десетилетие на непрекъснат растеж, според данни на Хърватската централна банка. 
						На хората им е трудно да похарчат и малкото пари, които имат, и съдейки по постоянно нарастващите цени на храните, много от тях ще изберат скромна коледна трапеза и подаръци, с които да не натоварват бюджета си. 
						"Хората купуват само ризи, джинси и по-евтини стоки, като шапки и ръкавици. Рядко някой купува палто или обувки. Хората просто нямат пари", каза за SETimes Бояна Купрешак от бутика за дрехи "Спенс" в Загреб. 
						Водещата хърватска независима агенция за пазарни проучвания "Хендал" проведе изследване на навиците на харчене на хърватите и числата говорят сами по себе си. Две трети от хърватските семейства ще похарчат по-малко по празниците тази година в сравнение с миналата. Една трета от участвалите в проучването заявяват, че ще похарчат същата сума като миналата година, и едва 4 % мислят да похарчат повече. 
						Близо половината от отговорилите планират да похарчат между 30 и 60 евро по време на празниците. Всеки пети човек казва, че харченето на допълнителни 50 или 100 евро ще затрудни бюджета му, докато само един от десет смята да похарчи повече от 100 евро за Коледа. 
						Тази година под коледното дърво хърватите най-често ще намерят сладкиши и дрехи вместо козметика, играчки, книги или други подаръци. 
						Що се отнася до хората, за които хърватите ще купят подаръци, очаквано най-много подаръци ще получат децата. 
						Според проучване на "Виза Корпорейшън" 62 % от хърватите ще купят подаръци най-вече за децата си, 53 % за партньорите си и 35 % за роднини. Едва 12 % от хърватите ще купят подаръци за приятели и 1 % за колеги. 
						Проучването показва освен това, че близо половината домакинства смятат финансовото си положение за по-лошо отколкото преди година, а повече от една трета очакват финансовото положение да се влоши още повече догодина. 
						И накрая, това проучване показва, че 66 % от хърватите предпочитат дебитните и кредитните карти като платежно средство за коледни подаръци, а 44 % може да отложат плащанията. 
						
						Гарантираните от закона коледни премии са под въпрос 
					
						Хърватският закон предвижда всички работници да получат коледна премия от своите работодатели, която местните наричат "божичница". Средният размер на коледния бонус е 170 евро. 
						Това може и да не изглежда много на някои, но в трудни икономически времена и най-малката сума помага. 
						Миналата година работниците в държавната администрация се отказаха от премии под натиска на управляващите институции на основание, че икономическата криза изисква тази саможертва. Тази година обаче работниците казват, че са решени да си получат коледния бонус на всяка цена. 
						Съюзът на хърватските полицаи дори обяви, че служителите ще започнат стачка по граничните пунктове на страната, ако властите не платят премиите до 22 декември. 
						"Знае се, че това е времето, когато повечето хора влизат в Хърватия. Любезно ще обясним на всички на пет различни езика в какъв вид държава влизат", предупреди председателят на полицейския съюз Дубравко Ягич. 
						Правителството на ХДС обаче, което е към края на мандата си, не обърна много внимание на този проблем, тъй като има по-спешни въпроси, с които да се занимава - загубените избори, корупционните скандали, съдебните процеси и спада на политическата репутация. 
						Новото правителство обаче, което ще започне работа след празниците, обяви мерки за строги икономии. Остава да се види кой в крайна сметка ще получи коледен бонус. 
						
						И все пак е Коледа 
					
						Където и да се намират, хърватите по традиция се връщат у дома за празниците и така ще направят и тази година въпреки икономическите затруднения. 
						Билетите за автобуси и влакове са отдавна запазени, като най-големият наплив от хора се очаква в деня преди Коледа. 
						"Двупосочните билети до Австрия и Швейцария са вече почти продадени и се очаква повишено търсене на карти за Германия и страните от Бенелюкс. Можем да кажем, че... тази година всички места в автобусите ще са запълнени по време на коледните празници", каза за SETimes Ивана Лечич, продавачка на билети в автогарата в Загреб. 
						Един от хърватите, които се връщат у дома за празниците, е Желко Рамо, работник в Линц, Австрия, който работи от 15 години като помощник на възрастни хора. 
						"Нямам търпение да се върна у дома при жена ми и децата. Просто няма друго място като дома и човек трябва да живее за тези няколко дни, когато е със семейството си. Не трябва да съжаляваш, че харчиш пари за това, без значение колко голяма е кризата! Кой знае какво ще стане утре и къде ще бъда", каза Желко.

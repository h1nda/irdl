Въпреки активните си действия през второто полувреме Сърбия и Черна гора не успя да спечели
					12/06/2006
					Първият мач на Сърбия и Черна гора на Световната купа 2006 завърши с разочарование. Индивидуален пробив на голмайстора на "Челси" Арен Робен още в началото даде на Холандия предимство, което тя запази и в крайна сметка спечели мача с 1:0.
					От Георги Митев-Шантек за Southeast European Times от Белград -- 12/06/06
 
					 
						
Холандският нападател Арен Робен (вторият отдясно) се радва със съотборниците си на победата след мача в неделя (11 юни). [Гети Имиджис]
						Само 17 минути бяха необходими на Холандия да отбележи победен гол и да направи успешна първа стъпка в неделя (11 юни) в "групата на смъртта" на Световната купа 2006 в Германия. На претъпкания "Централщадион" в Лайпциг 43 000 зрители имаха възможност да видят чудесната игра на един човек - Арен Робен. Нападателят на "Челси" получи дълъг пас от Робин ван Перси, пробяга 20 метра и плъзна топката под вратаря на Сърбия и Черна гора Драгослав Йеврич. 
						В този момент защитата на Сърбия и Черна гора бе останала твърде далеч от вратата. Стана ясно, че "фантастичната четворка" не е толкова фантастична без Неманя Видич, който бе наказан да не участва в един мач. 
						Две минути преди гола на Робен "испанските" нападатели на Сърбия и Черна гора - Саво Милошевич ("Осасуна") и Матея Кежман ("Атлетико" - Мадрид), се впуснаха едновременно към топка, която Предраг Джорджевич бе насочил точно пред вратаря на оранжевия отбор, Ван дер Саар. Това бе първият добър шанс за Сърбия и Черна гора, но отборът получи и още няколко възможности през останалата част от полувремето. 
						През второто полувреме холандците сякаш намалиха темпото, а влезлият като смяна за отбора на Сърбия и Черна гора Огнен Короман осезаемо раздвижи играта на тима. Той започваше да атакува още от центъра на терена и така накара съотборниците си да действат по-пъргаво, като успя да отправи и няколко добри удара. Треньорът Илия Петкович направи няколко тактически смени и Игор Дуляй успешно ограничи действията на Робен. Друг резервен играч, високият 2,02 м Никола Жигич, смени Саво Милошевич и се опита да изненада Холандия веднага след възобновяването на играта. Короман и Жигич няколко пъти изпитаха уменията на Ван дер Саар. 
						В стремежа си да изравни Сърбия и Черна гора остави в другия край на терена достатъчно пространство за холандците, но нямаше кой да се възползва от него. Рууд ван Нистелрой на практика бе невидим през целия мач, както и колегата му от Сърбия и Черна гора Матея Кежман. Освен няколкото пробива на Робен единствената реална опасност през второто полувреме дойде от свободен удар, изпълнен от Ван Перси. До края на мача играчите на Сърбия и Черна гора възвърнаха увереността си и доминираха над холандците, но им липсваше едно нещо - подкрепа за самотния стрелец Жигич. Въпреки по-голямата си активност "сините" загубиха с един гол. 
						Победата си е победа и холандците заслужено взеха трите точки. Но треньорът Марко ван Бастен сигурно е по-доволен от точките, отколкото от представянето. Междувременно Петкович и отборът имат пет дни да се подготвят за още по-голямото предизвикателство – Аржентина.

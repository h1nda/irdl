Новата съдебна реформа се обсъжда внимателно в Турция 
					28/07/2009
					Неотдавнашно решение на парламента задълбочи недоверието между светски настроените въоръжени сили и управляващата партия ПСР с корени в ислямизма.
					От Айхан Шимшек за Southeast European Times от Анкара -- 28/07/09
 
					 
						
Нова съдебна реформа стана обект на политически и правни спорове. [Гети Имиджис]
						Ново изменение срещна съпротива миналата седмица, след като конституционният съд на Турция реши да разгледа искането за анулирането му на секуларистката опозиционна Републиканска народна партия (РНП). 
						Реформата, която дава възможност гражданските съдилища да съдят военни офицери за някои престъпления и да предприемат правни действия в мирно време за действия срещу националната сигурност, нарушения на конституцията и опити за сваляне на правителството, бе одобрена от президента Абдула Гюл на 8 юли. 
						Парламентът я прие миналия месец. 
						Гюл искаше да "разсее тревогите" сред военните и заяви, че мярката е част от кандидатурата на Турция за членство в ЕС. Армията обаче се противопоставя на закона и твърди, че той е в нарушение на член 145 от конституцията относно военните съдилища, подкопава единството и превръща висши генерали в мишена на политически мотивирани дела. 
						"Истинският проблем възниква, когато един съд е под опеката на идеология или институция и издава решенията си само за да угоди на дадена група хора," писа колумнистът на в. "Сабах" Мехмет Барлас. 
						Управляващата Партия на справедливостта и развитието (ПСР) с корени в ислямизма настоя за приемане на закона само седмици след като печатът публикува предполагаеми планове на военни от по-нисък ранг да дискредитират правителството. 
						Турската армия, ползващата се с най-голямо доверие институция в страната според социологическите проучвания, отдавна се радва на автономия и силно политическо влияние. Тя е свалила четири парламентарно избрани правителства за последните 50 години. По различни дела, свързани с военни, военните съдилища нареждаха освобождаването на заподозрени, с което предизвикаха критиките на някои среди, обвяващи ги в пристрастие. 
						Според "Анкара Лоу Ривю" от всеки 100 дела в Турция 54 завършват с оправдателна присъда. 
						В последния доклад на ЕС за напредъка на Турция се казва, че "остава безпокойството около независимостта и безпристрастността на съдебната власт" и "ниското качество на разследванията". 
						Реформата идва след нашумялото дело срещу "Ергенекон", в коeто около 200 заподозрени може да бъдат съдени за предполагаемото финансиране или участие в терористична организация, целяща сваляне на правителството. Сред заподозрените са десетки действащи военни и офицери с висок ранг в оставка. 
						Някои гледат на "Ергенекон" като на политически мотивирано дело, подкрепяно от ПСР с цел отслабване на секуларистите чрез свързването им с екстремизъм.

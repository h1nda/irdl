Хиляди излязоха на митинг в Анкара в подкрепа на секуларизма
					18/05/2009
					 
						АНКАРА, Турция -- Десетки хиляди души шестваха в неделя (17 май) в Анкара в подкрепа на секуларизма и срещу множеството арести напоследък, свързани със спорното разследване срещу групата „Ергенекон”. Между задържаните са университетски професори, журналисти, интелектуалци и армейски офицери. Властите съобщиха, че най-малко 30 000 скандиращи демонстранти са се събрали в центъра на Анкара, развявайки турски знамена и носещи плакати с лика на основателя на нацията Мустафа Кемал Ататюрк. Демонстрантите настояха за оставката на премиера Реджеп Тайип Ердоган за "нарушения на светските принципи на управление на Турция". През последните няколко месеца полицията задържа десетки заподозрени от цялата страна за предполагаемо участие в мрежата на „Ергенекон”. Сенчестата секуларистка група е обвинена в заговор за бомбени нападения и убийства на видни политици и публични фигури с цел предизвикване на хаос и сваляне на правителството на Партията на справедливостта и развитието на Ердоган. (Милиет, Йени Шафак, Джумхуриет - 18/05/09; Хюриет, Анадолска информационна агенция, TРT, AФП - 17/05/09)

Албания преценява ползите от ССА с ЕС
					03/07/2006
					Подписването на Споразумението за стабилизация и асоцииране с ЕС миналия месец е важен момент по пътя на Албания към членство в блока. То създава условия за либерализиране на търговията и -- в крайна сметка -- за свободното движение на хора.
					От Ерлис Селимай за Southeast European Times от Тирана – 03/07/06
 
					 
						
Албанският премиер Сали Бериша (вляво) и австрийският външен министър Урсула Пласник си разменят документи след подписването на ССА между Албания и ЕС на 12 юни в централата на ЕС в Люксембург. [Гети Имиджис]
						Свободното движение в Европа е една от ползите, която в крайна сметка може да донесе Споразумението за стабилизация и асоцииране (ССА) между Албания и ЕС. Според есксперти обаче страната първо трябва успешно да изпълни споразумението и свързаните с него изисквания. 
						Албания трябва "да ускори реформите в политиката по трудовата заетост, като застрахователната система, условията и безопасността на труда", казва Арбех Кашаху, главен секретар на министерството на интеграцията. 
						Така ще се създадат условия албанците да търсят работа извън страната или да получават образование в страни членки на ЕС, добавя той. 
						ССА, което се смята за важен момент по пътя на балканската страна към членство в ЕС, бе подписано миналия месец в Люксембург. То очертава политическите и икономическите критерии, които властите в Тирана трябва да изпълнят. 
						Споразумението създава условия за по-голяма либерализация на търговията и по-конкурентен пазар, които ще бъдат предизвикателства за албанските фирми и ще предложат нови възможности. Според официални представители потенциалът за икономически растеж е значителен. 
						"Албания е малка страна с малък пазар и възможностите й да навлезе на европейските пазари ще се увеличат след подписването на ССА. ЕС е най-важният търговски партньор на Албания, с който тя осъществява 74 % от общия внос и 85 % от износа си. Отношенията между Албания и ЕС включват и дефицит до 820 млн. евро за 2004 г.," каза Кашаху. 
						Леди Бианку, професор по международно право в Тиранския университет и специалист по въпросите на интеграцията, също смята, че подписването на ССА ще е от полза за Албания, тъй като страната е получила привилегирован статут. Но сега трябва да се изпълнят няколко задачи, казва Бианку. 
						"Албания трябва да се съсредоточи върху свободата на медиите, ускоряването на процеса на връщане на бежанците и предоставяне на обезщетения за имотите, засилване на държавната администрация, спазване на човешките права и правата на малцинствата и избирателната реформа за местните избори. Друга задача за Албания остава борбата с корупцията, организираната престъпност, както и уважението към независимите институции," каза той. 
						Според Бианку сред мнозина албанци съществува неразбиране по отношение на очакваната либерализация на визовия режим и свободното движение на хора. Основният приоритет е да се приложат търговските клаузи, казва той. 
						"Албания трябва да е готова да се възползва от движението на стоки. След постигането на резултати в тази област трябва да започнем бавно да се придвижваме към свободното движение на хора," обяснява Бианку. "Този въпрос е много важен и включва също свободното движение на работници, което означава, че албанци ще работят в страните от ЕС.”

Черногорците искат по-добър стандарт на живот
					24/01/2012
					На обществото му е омръзнало от покачването на цените и иска отговор от правителството.
					От Дражен Ремикович за Southeast European Times от Подгорица -- 24/01/12
 
					 
						
Протестиращи се събраха в събота (21 януари) пред парламента. [Дражен Ремикович/SETimes]
						Покачването на цените на електроенергията и горивата породи протести в Черна гора. 
						Един литър дизел в Подгорица в момента струва 1,42 евро, докато един литър безоловен бензин струва 1,39 евро - увеличение с 10 цента на литър от 17 януари. Цените на тока се покачиха този месец с 6,7 %. Средната месечна заплата в Черна гора е 475 евро. 
						Хиляди хора протестираха в събота (21 януари) с искания за оттегляне на решението за увеличаване на цените на електроенергията. Властите обаче заявиха, че няма начин да ги намалят. 
						Перо Вучкович, зам.-директор на Агенцията по енергетика на Черна гора (РАЕ) - държавната институция, която определя цената на електроенергията - заяви, че единствената електрическа компания в страната, "Електропривреда", първоначално е поискала увеличение с 15 %, но е получила само 6,7 %. 
						"Цените на електроенергията намаляха стабилно през последните три години. Това е първото увеличение за три години и то ще увеличи сметките с не повече от 2 евро на месец", заяви Вучкович за SETimes. 
						Протестите, в които според съобщенията са участвали близо 10 000 души, бяха организирани от Работническите профсъюзи, Съюза на студентите и Мрежата за утвърждаване на гражданския сектор. 
						Сърджа Кекович, председател на Работническите профсъюзи на Черна гора, каза за SETimes, че цената на електроенергията е била само искрата, която е запалила протестите, и че участниците са протестирали срещу лошите като цяло условия в страната. 
						"Най-големите губещи от черногорския преход, който продължи 20 години, са гражданите на Черна гора. Нашето искане е ясно - правителството трябва да анулира решението си за [покачване на] цените на електроенергията. Ако това не се случи, ще организираме още и още протести, докато правителството не анулира решението", заяви той. 
						Той посочи, че правителството може да намери решение, ако иска. "Нека да [погледнем към] броя на извършените наскоро приватизации, при които на чуждите партньори бяха дадени стотици милиони евро държавни помощи", заяви Кекович. 
						Друга протестираща, жителката на Подгорица Милена Вукелич, на 27 г., каза за SETimes: "Днес не протестирам заради политиците или заради магнатите, или заради сметките за тока. Протестирам заради себе си. Сега хората са уязвими и правителството трябва да реагира." Тя добави, че само натиск от страна на обществото може да предизвика промяна. 
						На въпрос за бъдещи увеличения на цените Вучкович отговори: "Електричеството е стока като всяка друга. Известни корекции може да се очакват в дългосрочен план, но те не трябва да са драстични." 
						"Ще продължим диалога със социалните ни партньори - профсъюзите, работодателите - и ще помогнем със субсидии на най-уязвимите [граждани] да платят сметките си за електроенергия", заяви за SETimes говорителката на министерството на труда и социалните грижи Татяна Радулович. 
						Тя добави, че правителството е създало работна група, която да анализира ефекта от покачването на цените на електроенергията върху сегашния стандарт на живот. 
						Като цяло икономиката на Черна гора изпитва трудности. При 1,25 млрд. евро, или 45 % от БВП, прогнозният общ дълг на Черна гора е едва на второ място в региона след този на Албания. Държавният дълг бързо се увеличи, след като правителството пусна преди година облигации за 380 млн. евро, за да изплати заплати и пенсии.

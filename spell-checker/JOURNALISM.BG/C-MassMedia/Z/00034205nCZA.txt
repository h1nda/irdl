Отношенията между Хърватия и Сърбия се затоплят
					19/04/2010
					Президентите на Хърватия и Сърбия продължават процеса на сближаване между своите страни, въпреки че неотдавнашната обиколка на Балканите на Иво Йосипович стана причина за вътрешни проблеми за новия хърватски президент.
					От Наташа Радич за Southeast European Times от Загреб -- 19/04/10
 
					 
						
Хърватският президент Иво Йосипович. [Гети Имиджис]
						Отношенията между Хърватия и Сърбия се подобряват, като през последната седмица техните президенти проведоха няколко срещи. 
						Хърватският президент Иво Йосипович се срещна в Будапеща със своя колега от Сърбия Борис Тадич на тристранната среща с унгарския президент Ласло Шойом. След това той отпътува за сръбския регион Войводина, за да разговаря с представители на хърватското национално малцинство там. 
						Президентите са съгласни, че тези контакти засилват политическата стабилност и помирението в региона. 
						"Ако Сърбия и Хърватия се споразумеят за тяхното общо бъдеще и ако преодолеят проблемите от миналото... това ще покаже честни намерения и готовност за поемане на нови отговорности за целия регион", заяви Тадич. 
						Според белградската телевизия Б92 Тадич и Йосипович са обсъдили възможността всяка от страните да се откаже от делата за геноцид, които са завели една срещу друга в Международния съд в Хага. 
						Йосипович заяви: "Тези процеси имат смисъл, ако проблемът не може да бъде решен по друг начин, но аз вярвам, че е възможно това да стане" по взаимно съгласие. 
						Тадич посочи, че основата за постигането на споразумение е, че никое престъпление "не може да остане неразкрито и ненаказано", както и че правата на гражданите трябва да са от първостепенно значение. 
						Последните миротворчески посещения на Йосипович обаче предизвикаха силни критики в неговата страна. В изказване пред парламента на Босна и Херцеговина (БиХ) миналата седмица той изрази съжаление за стремежа на Хърватия да раздели страната по време на конфликтите в бивша Югославия през 90-те години на ХХ век. 
						Хърватският премиер Ядранка Косор и членовете на управляващата Хърватска демократическа партия (ХДП) остро осъдиха изказването, като Косор заяви, че то нарушава конституцията на Хърватия. 
						В петък (16 април) Косор свика среща с петима бивши премиери - Франьо Грегурич, Хървое Шаринич, Никица Валентич, Златко Матеша и Мате Гранич, които са заемали правителствени постове по време на войната. 
						Всеки от тях заяви, че Хърватия никога не се е опитвала да предизвика разделянето на БиХ, нито е била агресор в тази страна. Йосипович, посочи Грегурич, "каза абсолютна лъжа, която сега ще навреди на Хърватия". 
						След завръщането си в Загреб в телевизионно предаване Йосипович открито призова Косор да докаже, че той е нарушил конституцията или да предложи оставката си. Досега тя не е отговорила на предизвикателството.

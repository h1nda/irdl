МОК е оптимист за подготовката на Атина за олимпийските игри през 2004 г.
27/11/2002
Атина се справя добре с подготовката за летните олимпийски игри през 2004 г., заявиха инспекторите от Международния олимпийски комитет. Те смятат също, че темпото на подготовка не трябва да се забавя, за да бъдат завършени навреме всички проекти, свързани с игрите.
(АФП, Ройтерс, Таймс онлайн - 09/11/02; AP - 08/11/02; СиЕнЕн - 06/11/02)
 
 
Атина се справя добре с подготовката на летните олимпийски игри през 2004 г., заявиха инспекторите от Международния олимпийски комитет (МОК) в края на тридневната си визита в гръцката столица миналия месец. Те смятат също, че темпото на подготовката не трябва да се забавя, за да бъдат завършени навреме всички проекти, свързани с игрите.
"Аз съм много доволен да заявя, че Атина наистина започва да прилича на олимпийски град", каза на 8 ноември Денис Освалд, главният инспектор на МОК. "Постигнат е значителен напредък в някои области и нашата комисия е приятно изненадана от видяното".
Освалд, ръководител на делегацията от около 40 представители на МОК, посети Атина, за да оцени постигнатия напредък по основните аспекти на олимпийските игри през 2004 г. Заключенията на мисията бяха доста по-положителни, отколкото тези в доклада на бившия президент на МОК Хуан Антонио Самаранч преди повече от две години, когато той предупреди, че Гърция може да загуби игрите поради бавния напредък.
Инспекторите на МОК обаче похвалиха организаторите на Атинския олимпийски комитет (АОК) за развитието на проектите в областта на пътната инфраструктура и обществения транспорт, както и в изграждането на някои олимпийски съоръжения.
Според ръководителката на АОК Яна Ангелопулос-Даскалаки, изпълнено е също и изискването на МОК за 20 000 луксозни стаи, в които да се настанят членовете на МОК и ВИП гостите. Тя каза, че скоро ще започне отдаването на къщи под наем, за да се подсигури настаняването на заявения брой посетители. Между 13 и 29 август в Атина се очаква да пристигнат около 15 000 състезатели и официални лица, 20 000 представители на медиите и стотици хиляди други посетители.
Някои проекти обаче ще изискват по-големи усилия от страна на организаторите и правителството, за да бъдат завършени навреме.
"Програмата ще бъде напрегната до края. Много е важно (организаторите в Атина) и правителството да поддържат темпото, което е в момента, за да бъдат готови навреме", каза Освалд, като предупреди за "няколко критични области". Между тях са закритото баскетболно игрище, футболното игрище и изграждането на модерен купол от стъкло и стомана на основния стадион за игрите.
Забавянето в изпълнението на проекта на известния испански архитект Сантяго Калатрава за издигането на оригинален цялостен купол от стъкло и стомана на основното съоръжение на игрите, атинския олимпийски стадион, може да се окаже сериозна заплаха за проекта и да доведе до цялостно отказване от него. Освалд препоръча на организаторите да продължават със строежа, при условие да бъде завършен преди откриването на игрите.
"На нас ни трябват гаранции, че тази част ще бъде завършена, за да не се окажем само с половин покрив над главите по време на игрите", каза Освалд.

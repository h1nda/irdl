КФОР провежда учение за овладяване на бунтове, за да поддържа готовност
					28/10/2005
					КФОР проведе в четвъртък в Косово учение, за да провери подготовката на мироподдържащите сили да реагират бързо на възможни бунтове или демонстрации в провинцията.
					(AП, АФП - 27/10/05; AП - 25/10/05; КФОР - 24/10/05)
 
					 
						
Военнослужещи от КФОР проведоха учение на 20 км югозападно от Прищина в четвъртък (27 октомври). Целта на операцията е да се реагира на евентуални прояви на насилие в провинцията. [АФП]
						По-малко от седмица, след като Съветът за сигурност на ООН даде зелена улица за започване на преговори за окончателния статут на Косово, КФОР проведе в четвъртък (27 октомври) учение, за да провери доколко частите на НАТО са готови бързо да се справят с потенциални прояви на насилие или други заплахи за сигурността в провинцията. 
						Учението, наречено Операция "Балкански ястреб II", "бе проведено, за да се усъвършенства концепцията за оперативния резерв на КФОР и да продължат да се упражняват техниките за подобряване на маневреността и гъвкавостта на военните части, както и способността на няколко държави да действат заедно като един екип," каза говорителят на КФОР Пио Сабетта, цитиран от АФП. 
						През март 2004 г. Косово преживя най-тежките етнически сблъсъци след края на конфликта от 1998-1999 г. Деветнадесет души бяха убити, а над 900 ранени по време на тридневните антисръбски бунтове, в които бяха повредени или разрушени религиозни паметници и стотици къщи. Хиляди хора бяха принудени да напуснат домовете си. 
						За да се предотвратят подобни инциденти в бъдеще, КФОР предприема стъпки да демонстрира своята готовност. "Ще реагираме веднага, защото сме подготвени," каза генерал-лейтенант Джузепе Валото, италианският генерал, който пое командването на КФОР от французина Ив дьо Кермабон на 1 септември. "Целта на всички упражнения, с които се занимаваме, е просто да покажем на хората, че могат да ни имат доверие." 
						По време на учението в четвъртък бяха симулирани демонстрации и нападения срещу сгради и намеса на части на КФОР, спуснати с хеликоптери, за да се стабилизира положението. Около 200 военнослужещи от мироподдържащите сили с каски и щитове участваха в операцията. Те използваха бронирани автомобили и ограждения от бодлива тел около сграда, обект на мнимо нападение от страна на тълпа демонстранти срещу ООН и НАТО, които хвърляха бутилки с вода, съобщи АП. 
						Това е второто учение за този месец, което КФОР провежда като част от планираните демонстрации на сила от страна на НАТО в рамките на проекта "Решителни действия 2005", в който участват около 1500 войници и който се провежда в сътрудничество с допълнителни части от Германия и Италия. 
						 То се проведе един ден, след като делегацията на Военния комитет на НАТО -- най-висшият военен орган на алианса, в който участват постоянните представители на 26-те страни членки -- завърши своето двудневно посещение в провинцията. 
						"Това е първото посещение на военните представители в Косово, след като през август 2005 г. НАТО обяви плана си за преминаване към концепцията за действия с оперативни групи," посочи КФОР в свое изявление по повод посещението на делегацията. "Моментът съвпадна с излезлия неотдавна обширен доклад на ООН за положението в Косово и продължаващите дискусии за бъдещия статут на Косово," се добавя в изявлението. 
						Създадени през юни 1999 г., частите на КФОР в момента включват над 17000 военнослужещи от 35 държаави, в т. ч. 24 страни членки на НАТО.

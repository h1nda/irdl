Делова хроника
11/06/2004
Преглед на деловите и икономическите новини от Балканите след 4 юни.
(Различни източници - 04/06/04 -11/06/04)
 
 
Представители на Бюрото за техническа помощ и обмен на информация към Европейската комисия направиха презентация в Скопие във вторник (8 юни). Основната тема беше доближаването на Македония до ЕС. [Томислав Георгиев]
Преглед на деловите и икономическите новини от Балканите след 4 юни:
Чуждите инвестиции в Румъния достигнаха 2 милиарда евро през периода между октомври 2001 г. и май 2004 г., според данни на румънската Агенция за чуждестранни инвестиции. Интересът на чуждите инвеститори бе основно насочен към телекомуникациите, като проектите в този сектор представляват около 20,04 % от общия брой проекти, следвани от сферата на услугите с 14,16 %. Инвеститорите са главно от Западна Европа и Съединените щати.
***
Босна и Херцеговина (БиХ) се надява да стане член на Световната търговска организация през 2005 г., каза на 4 юни заместник-министърът на външната търговия и икономическите връзки Момир Тошич. Той добави, че през следващите месеци страната ще се съсредоточи върху останалите закони, които са необходими за хармонизацията на законодателството на БиХ със стандартите на СТО.
***
Броят на чуждестранните туристи, посетили Хърватия през първите четири месеца на 2004 г., достигна 502 535 души - 8-процентно увеличение спрямо същия период на миналата година. Броят на нощувките също се е увеличил с 8 %. Повечето туристи са от Германия, Словения, Австрия и Франция.
***
България очаква да получи от присъединителни фондове на ЕС 420 млн. евро за проекти по управление на водите до 2007 г., съобщи министерството на околната среда на страната. Министерството каза, че инициативата ще обхване проекти, насочени към подобряване на водоснабдяването, особено в региони с хроничен недостиг на вода през летните месеци.
***
Миналата седмица хърватската компания "Агрокор" откри в Сараево нов магазин от типа "кеш енд кери". Очаква се проектът за 15 млн. евро да доведе до откриването на 400 нови работни места. С това общата сума, инвестирана от "Агрокор" в Босна и Херцеговина, надхвърля 100 млн. евро.
***
Основният телекомуникационен оператор на България за фиксирани мрежи, БТК, официално получи лиценз за GSM оператор, след като заплати 28 млн. евро лицензна такса. Според условията на лиценза БТК трябва да осигури покритие на най-малко 65 % от населението на страната за период от три години. Лицензът се смяташе за последната пречка пред продажбата на 65 % от БТК на базираната във Виена "Вива венчърс", клон на инвестиционния фонд от САЩ "Адвент".
***
Националното събрание на Турция обсъди на 10 юни проектозакон за приватизация на дял от 51 % от "Тюрк телеком". Целта на закона е да разреши продажбата на този дял на чужди инвеститори и да улесни събирането на задълженията.
***
Хърватското правителство одобри национална четиригодишна селскостопанска програма, по която до края на 2008 г. ще бъдат засадени 13 000 хектара лозя, 15 000 хектара овощни градини и 5 500 хектара маслинови дървета. Стойността на програмата е 12 милиарда куни.

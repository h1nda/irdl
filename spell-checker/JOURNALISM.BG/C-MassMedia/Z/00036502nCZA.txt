Загреб ще получи по-евтини таксиметрови услуги
					27/10/2010
					На фона на протестите на настоящия таксиметров монополист Загребският общински съвет либерализира пазара.
					От Наташа Радич за Southeast European Times от Загреб -- 27/10/10
 
					 
						
Шофьорите се опасяват, че конкуренцията значително ще се отрази на цените на услугите. [Петър Кос/SETimes] 
						Таксиметровите шофьори наредиха във вторник (26 октомври) колите си в историческия център на Загреб в знак на протест срещу решението за прекратяване на монопола на "Радио Такси Загреб", който единствен в момента предоставя таксиметрови услуги в столицата. 
						Над 50 автомобила блокираха Горни град, старата част на града с тесни улички и ограничено движение, като на практика отцепиха района. 
						Няколко дни по-рано те се опитаха да затруднят движението, като нарочно караха бавно по главните улици на града. Шофьорите се страхуват, че въвеждането на конкуренция ще намали цените и ще доведе до загуба на работни места. 
						Усилията им обаче бяха напразни. Общинският съвет на Загреб е непреклонен относно необходимостта да се разруши монополът с цел подобряване на услугите и позволяване на повече автомобили да излязат на пътя. 
						Рудолф Снидаршич, на 57 г., бе сред онези, които се събраха пред сградата на общинския съвет, за да блокират движението. Той заяви за SETimes, че е работил като таксиметров шофьор в продължение на 30 години и се страхува, че промените ще застрашат поминъка му. 
						"Ако това се случи, съм сигурен, че повече няма да работя като таксиметров шофьор. Ако навлезе по-евтина конкуренция, ние сме обречени," каза Снидаршич. 
						В хърватската столица понастоящем са издадени лицензи на 1 034 таксита, а броят им сега трябва да се повиши с 270. 
						"Разочаровани сме, защото никой не ни чува," каза Мирсад Кукич, говорител на таксиметровите шофьори. "Ясно ни е, че конкуренцията незабавно ще започне дъмпинг на цените и така ще ни прогони. Те само ще вземат парите и ще изчезнат." 
						"Ние също сме за либерализирането на пазара, но в продължение на десет години властите не ни разрешаваха да имаме повече шофьори за всеки автомобил," добави той. Шофьорите от "Радио Такси" се опитаха да посрещнат предизвикателството, предлагайки 50 % отстъпка. 
						Лошата новина за шофьорите обаче може да се окаже благословия за потребителите. Много хора смятат, че сегашните цени на таксиметровите услуги са прекалено високи. 
						"Не си спомням кога за последно съм ползвал такси в Загреб. Просто е прекалено скъпо. Защо мога да си позволя да ползвам такси в Прага или Варшава, но не и в родния си град?", каза икономистът Йосип Юревич. "Радвам се, че вече ще има конкуренция". 
						Една от конкурентните фирми, "Такси Камео", чака да навлезе на пазара и казва, че нейните шофьори са готови да поемат пътниците веднага щом съветът даде зелена светлина.

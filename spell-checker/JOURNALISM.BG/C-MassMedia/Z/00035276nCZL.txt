Председателят на еврогрупата Юнкер и еврокомисарят Рен са доволни от резултатите на Гърция
					13/07/2010
					 
						БРЮКСЕЛ, Белгия -- В понеделник (12 юли) председателят на еврогрупата Жан-Клод Юнкер и еврокомисарят по икономическите и валутните въпроси Оли Рен изразиха задоволство от процеса на стабилизация на бюджета на Гърция. След среща на финансовите министри от еврозоната в Брюксел Юнкер заяви, че стабилизацията на гръцката икономика през първата половина на годината е надхвърлила всички очаквания „постигайки 46 % намаление на държавните разходи, което е над поставената цел от 40 %”. Рен каза, че мерките за строги икономии, предприети от правителството, и изпълнението на меморандума с ЕС и МВФ са на задоволително равнище. Очаква се група експерти от ЕС, МВФ и Европейската централна банка да направят второ посещение в Атина до края на този месец за оценка на постиженията на страната в осъществяването на пакета от реформи. Техните заключения ще помогнат на официалните представители на институциите да вземат решение през септември дали да отпуснат на Гърция втория транш от механизма на ЕС/МВФ за оказване на помощ в размер на 110 милиарда евро. Първият транш от 20 милиарда евро беше предоставен в средата на май. (Нафтемпорики, Capital.gr, Дау Джоунс, ДПА - 12/07/10)

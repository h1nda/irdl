Турските депутати одобриха законопроекта за амнистия на кюрдските бунтовници
30/07/2003
Законодателната мярка, приета във вторник от турския парламент предвижда амнистия за бунтовниците, които се откажат от оръжието, при условие, че не са вършили насилия. Мярката също намалява срока на присъдата на тези, които се намират в затвора.
(АФП, AП, Би Би Си, Ройтерс, Гласът на Америка - 29/07/03)
 
 
Турският парламент одобри законопроект, даващ амнистия на сепаратистките кюрдски бунтовници, в опит да ги поощри да сложат оръжие и да се предадат. Това е седмият закон за амнистия, приет от турския парламент от 1985 г. насам. Законът се нуждае от одобрението на президента Ахмет Недждет Сезер, за да влезе в сила. Представители на правителството виждат в приетия документ важна крачка по пътя към помирението и мира.
Законът бе приет във вторник (29 юли) с подкрепата на 356 депутати в 550-членния парламент на Турция, в който управляващата Партия за справедливост и развитие (АКП) има мнозинство. От 427 присъствали депутати 71 гласуваха "против".
Законът дава пълна амнистия на тези бунтовници, които се предадат, при условие, че не са вършили насилия. Той също така предвижда намаляване срока на присъдите на партизаните, участвали в нападения срещу турски обекти, в това число и на тези, които са вече в затвора. Първо обаче те ще трябва да дадат информация за незаконната дейност на бунтовническите групи. Според този член в закона доживотната присъда може да бъде намалена до 9 години затвор.
Законът не се отнася до командирите или лидерите и висшите членове на забранената Работническа партия на Кюрдистан (ПКК), преименувана на КАДЕК, която води 15-годишна война с турската армия. Над 35000 души загинаха по време на конфликта. Ръководството на движението се обяви против закона, тъй като вижда в него средство за създаване на повече информатори. Други казват, че, за да допринесе за мира, планът за амнистия трябва да касае също и лидерите на бунтовниците.
Законът визира "членовете на терористични организации" въобще, но е насочен главно към наброяващите над 4500 бунтовници от ПКК, за които се смята, че са намерили убежище през границата със Северен Ирак след спирането на огъня, обявено през септември 1999 г. по нареждане на партийния лидер Абдуллах Очалан, който бе арестуван в Кения през същата година. С изключение на единични сблъсъци в доминираните от кюрдите югоизточни турски провинции, примирието бе спазвано.
Властите вярват, че около половината от бойците там могат да поискат амнистия и да отговарят на изискванията.
Анкара заявява, че турските войски, възлизащи на около 2500 души, които са разположени в Северен Ирак, за да преследват кюрдските бунтовници, ще бъдат изтеглени, след като бойците на ПКК се предадат. САЩ, които като Турция считат ПКК за терористична организация, предупредиха, че ще използват военна сила срещу бунтовниците, ако те не напуснат Северен Ирак след влизането в сила на амнистията.
Посланикът на САЩ в Турция Робърт Пиърсън, чийто мандат изтича, бе цитиран да казва, че американските планове относно бунтовниците са готови. За изпълнението им се изчаква приемането на закона за амнистията от турския парламент.
"Една от визиите, които всички ние, турци и американци, споделяме за Ирак, е за страна която няма да има връзки с терористи или терористични организации", заяви в интервю във вторник заместник-държавният секретар на САЩ Марк Гросмън, цитиран от АП.
Анкара се надява, че новият закон и другите реформи, свързани с човешките права, които Турция одобри наскоро, ще засилят също кандидатурата й за членство в ЕС.

Докато на гръцко-турската граница се издига стена, някои поставят под съмнение нейния ефект
					14/02/2012
					Критиците твърдят, че оградата може в най-добрия случай да отклони миграционните маршрути и да изтласка проблема към Турция. 
					От ХК Цанис и Менекше Токяй за Southeast European Times от Атина и Истанбул -- 14/02/12
 
					 
						
Ограда по протежението на гръцко-турската граница близо до Орестиада ще предотвратява нелегалната имиграция в Гърция. [Reuters]
						При 55 000 нелегални имигранти, за които се смята, че са навлезли на територията на префектура Еврос от съседна Турция през миналата година, силният вътрешен политически натиск върху гръцкото правителство да спре вълната от незаконна имиграция се прояви под формата на ограда с височина 4 метра по протежението на река Марица. 
						Изграждането на 12,5-километровата ограда от бодлива тел и съответния команден център започна в началото на февруари, като разходите ще надхвърлят 5 милиона евро. Очаква се проектът да бъде завършен в края на 2012 година. 
						"Добри огради -- добри съседи" е казал някога поетът Робърт Фрост, но символизмът и практическото приложение изглежда се размиват в случая с оградата по р. Марица, като мненията от двете страни на често причиняващата наводнения река са противоречиви. 
						"Това не е мярка, взета срещу Турция или Гърция", заяви турският премиер Реджеп Тайип Ердоган през януари 2011 г., след като беше запитан за проекта, докато до него стоеше тогавашният гръцки премиер. 
						"Погрешно е да се гледа на това като на стена, то е просто бариера. Ние си имаме пълно взаимно доверие", добави той, омаловажавайки значението на оградата.
						Но Йоанис Григориадис, гръцки учен от университета "Билкент" в Анкара, е на мнение, че практическият ефект от оградата за ограничаване на незаконната имиграция ще бъде минимален, тъй като потокът няма да спре, а просто ще бъде пренасочен към други гранични пунктове по дългата повече от 200 км речна граница между Гърция и Турция.
						"Същевременно този проект носи негативна символична конотация. Идеята за европейската интеграция, която вдъхнови и сближаването между Гърция и Турция, се състои в изграждането на мостове и събарянето на огради, а не в поставянето на нови бариери на места, където не са съществували", допълва той. 
						Това виждане обаче щеше да е съвсем неуместно на 6 февруари в намиращия се на около 900 км център на Атина, където престъпността става все по-сериозен проблем. 
						По време на наситен с политически заряд форум по проблемите на нелегалната миграция депутатът от Европейския парламент Гиоргос Папаниколау заяви, че Атина и ЕС трябва да упражнят натиск над Анкара изцяло да изпълни своите двустранни и многостранни ангажименти, и особено по важен протокол за реадмисия на имигранти, подписан от двете страни от 2001 г. . 
						Участниците във форума подчертаха, че според проучвания в момента в Гърция има около половин милион нелегални имигранти, като всеки ден 300 души -- основно от Близкия изток, Северна Африка и Южна Азия -- се опитват да прекосят границата по р. Марица. Повечето се надяват да достигнат до Западна Европа, но първото голямо препятствие е именно при реката. 
						Областният управител на Мерич Халид Йълдъз каза за SETimes, че Гърция и ЕС трябва да изберат друг начин за решаване на проблема, като вземат предвид изключително важния статут на Турция като транзитна страна за нелегалната миграция. 
						"Тази ситуация ще постигне само едно -- ще прехвърли товара от Гърция обратно върху Турция", изрази мнение той. 
						На другия бряг на реката ветеранът журналист по въпросите на областта Еврос Димитрис Перович каза за SETimes, че ефективността на оградата предстои да бъде оценена.
						"В момента [нелегални имигранти] идват от всички страни; трябват ни повече полицаи по границата и, преди всичко, съдействие от турска страна", заяви той. 
						"Това не е Люксембург; виждате кого имаме до себе си. Ставаме свидетели на това как хората, прехвърлящи имигранти, вече използват оръжия, така че опасностите са много сериозни", допълни той. 
						Запитан защо конкретният сухопътен коридор е предпочитаният "проход" от организаторите на нелегално преминаване на границата, Петрович отбеляза факта, че така се избягва опасното пресичане на реката. 
						"Счита се, че сега голяма част [от мигрантския поток] ще бъде отклонен към централната и южната част на реката. Единственото дългосрочно решение е увеличаването на натиска на ЕС върху нашата съседка. За съжаление от другата страна на границата става въпрос за "голям бизнес", който някои хора наричат 'неофициална туристическа агенция' ", твърди той. 
						Байрам Чолакоглу, ръководител на Турската асоциация за култура и сътрудничество с балкански произход, също сподели пред SETimes, че оградата вероятно ще доведе до допълнителни трагедии в бъдеще, тъй като ще принуждава бъдещите имигранти да избират алтернативни и по-опасни маршрути. 
						Той каза това дни след като тялото на жена от африкански произход беше открито от гръцката полиция край брега на реката, близо до Тихерос. Предполага се, че се е удавила, тъй като лодката, която я е транспортирала през реката, се е обърнала -- инцидент, който отне живота и на 9-годишно момиче и неговия дядо, като и двамата са били отнесени от буйните и студени води на реката. 
						"От първостепенна важност е да се елиминират главните причини за трафика на хора и да се планира борба срещу престъпните организации, тъй като хората, които искат да имигрират, дават огромни суми пари на тези организации", отбеляза Чолакоглу.

Очаква се в Турция да пристигне втора "група на мира"
					22/10/2009
					 
						АНКАРА, Турция -- Истанбулската организация на прокюрдската Партия на демократичното общество (ПДО) съобщи в сряда (21 октомври), че планира да посрещне втора "група на мира", състоящата се от членове на терористичната Кюрдска работническа партия (ПКК), която ще пристигне в Турция от Европа, за да подкрепи инициативата на правителството за предоставяне на повече права на кюрдското малцинство. Все още не е определена датата на пристигането. Първата "група на мира" пристигна в понеделник от кюрдските бази в Северен Ирак.
						Междувременно главната опозиционна Републиканска народна партия (РНП) отправи критика към правителството за освобождаването на всичките 34 членове на тази първа група. "Това е фактически политическа амнистия, осъществена чрез съдебната власт", каза депутатът от РНП Иса Гьок. Асоциация, представляваща семействата на убитите от бунтовниците от ПКК, също осъди правителството за организирането на "държавна церемония за посрещане на терористите". (Уърлдбулетин, АФП, Анадолска информационна агенция - 21/10/09)

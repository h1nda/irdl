Meркел: няма да има корупция по границите с ЕС
					13/10/2010
					Германският канцлер Ангела Меркел призова румънските власти да предотвратят корупцията по източните граници с ЕС, ако Букурещ се присъедини към Шенгенската зона следващата година.
					От Паул Чокою за Southeast European Times в Букурещ – 13/10/10
 
					 
						
Германският канцлер Ангела Меркел се срещна с румънския президент Траян Бъсеску във вторник (12 октомври). [Виктор Барбу/SETimes]
						Германия иска да се увери, че източната граница на Шенгенската зона няма да бъде белязата от прояви на корупция, заяви във вторник (12 октомври) канцлерът Ангела Меркел по време на еднодневното си официално посещение в Румъния. Предупреждението на Меркел е свързано с усилията на Румъния да се присъедини към зоната без граници през април следващата година. 
						 "Трябва да сме сигурни, че издаването на визи на външните граници се прави без корупция и нарушения. Това е много важно, защото иначе цялото Шенгенско пространство ще бъде застрашено от подобни незаконни практики", каза тя и подчерта, че Германия подкрепя усилията на Румъния за присъединяване към Шенген. 
						 "През ноември в ЕС ще има оценяване - това ще се направи в съответствие с обективните критерии и ние ще разчитаме на данните, осигурени от Европейската комисия", каза Меркел на съвместна пресконференция с румънския премиер Емил Бок. 
						Тя също каза, че оценяването ще се извърши стриктно според технически, а не политически критерии. "Интегрирането на ромите няма нищо общо с критериите за присъединяване към Шенген", каза тя, имайки предвид неотдавнашните призиви от страна на френски официални представители, че въпросът с интегрирането на етническите малцинства трябва да бъде определен като критерий за присъединяването на Румъния към безграничната зона. 
						Тя каза, че по отношение на Румъния ще се спазва Механизмът за верификация и сътрудничество (МВС). "Реформите в областта на правосъдието се извършват с голяма смелост, но аз не мисля, че вече сте в края на пътя. Мониторингът на ЕС ви помага да видите къде точно се намирате", каза тя. 
						На среща с президента Траян Бъсеску Меркел потвърди общия интерес на двете страни от решаването на Трансднестърския конфликт и проблемите на Западните Балкани. "Мисля, че Румъния може да играе много важна роля тук", каза тя. 
						Двамата официални представители също обсъдиха желанието на Румъния да изгради стратегическо партньорство с Германия, която е нейн търговски партньор номер едно и третият най-голям чуждестранен инвеститор в страната. Търговският обмен между двете страни достигна 7,8 милиарда евро в края на юни. 
						Според един местен анализатор посещението на Меркел е отрезвило Румъния. 
						 "Румъния изглежда се изгуби в спора с Франция по въпроса с ромите напоследък. Но Меркел ясно посочи: забравете за това и насочете вниманието си върху острата тема за борбата с корупцията, която може да наклони везните в усилията ви за присъединяване", каза за SETimes Юлия Еначе, заместник-началник на отдела за външни отношения на агенция "Медиафакс". 
						"Посещението... също има много важна икономическа тежест. Освен съдебна прозрачност, така необходима за германските инвесетитори, Меркел отново засегна темата за корупцията, която пречи на здравословното икономическо развитие - два аспекта, които Германия подчертава [пред] Румъния многократно преди и след присъдеиняването й към ЕС," добави тя.

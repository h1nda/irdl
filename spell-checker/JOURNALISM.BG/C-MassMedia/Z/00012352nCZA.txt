Албания провежда важна конференция по трафика на наркотици 
					19/10/2004
					Албанските власти организираха първата по роди си конференция, посветена на борбата срещу употребата и трафика на наркотици. Премиерът Фатос Нано призова политиците да избягват взаимните обвинения и да работят за приемане на необходимото законодателство. 
					От Арди Пулай за Southeast European Times в Тирана - 19/10/04
 
					 
						
"Албанското правителство с подкрепата на международни партньори трябва да предприеме действия срещу това явление," заяви и.д. посланик на САЩ Стивън Зейт. [Посолство на САЩ - Тирана]
						Миналия месец албанските власти проведоха първата по рода си национална конференция по употребата и трафика на наркотици, определяйки проблема като правителствен приоритет. Според албанския главен прокурор Теодори Солаку страната е транзитен пункт за търговия с хероин, както и район за производство на канабис. 
						"До този момент канабисът е единственият наркотик, произвеждан в Албания. Има обаче признаци за наличие на хероин и синтетична дрога като екстаз," посочи Солаку. 
						И.д. посланикът на САЩ в Тирана Стивън Зейт призова правителството да направи повече за спиране на тази нелегална дейност. "Албанското правителство с подкрепата на международни партньори трябва да противодейства срещу това явление, и то не само на думи, написани в националната стратегия," изтъкна Зейт.
						Албанският премиер Фатос Нано призова за създаване на общ фронт. Проблемът с наркотиците е "отрицателен знак за имиджа на Албания по света," изтъкна Нано, призовавайки политиците да избягват взаимните нападки и вместо това да заработят заедно за прилагане на съответното законодателство. 
						Албания стана обект на чести критики от страна на международната общност заради неспособността на страната да предприеме достатъчни мерки срещу организираната престъпност, включително наркотрафика. Правителството обаче твърди, че прави всичко по силите му. 
						Полицията е идентифицирала всички наркотрафиканти, действащи в Албания, каза министърът на обществения ред Игли Тоска, призовавайки други държави от региона, да вземат по-строги мерки. "Балканите не са регион, където се произвежда твърда дрога, но за нещастие са транзитна зона," каза той. 
						Според посланика на Европейската комисия в Тирана, Лутц Залцман, властите трябва да наказват както трафикантите, така и употребяващите наркотици. "Трябва да рехабилитирате наркоманите чрез социални и икономически проекти. Държавата трябва да залавя истинските трафиканти, за да спре това явление," изтъкна Залцман.

Блогери: Атифете Яхяга носи надежда за промяна
					06/05/2011
					Ще преодолее ли партийната политика и ще осъществи ли необходимите промени първата жена президент на Косово?
					От Мухамет Брайшори за Southeast European Times в Прищина - 06/05/11
 
					 
						
Новоизбраният президент на Косово Атифете Яхяга се ръкува с депутати от парламента, след като положи клетва на 7 април. [Ройтерс]
						Един месец след като парламентът на Косово избра 35-годишната Атифете Яхяга за президент, тя продължава да бъде предмет на оживена дискусия сред блогерите. 
						Яхяга, първата жена държавен глава на страната, бе компромисен кандидат в споразумението, постигнато с посредничеството на САЩ между ръководителите на правителството, опозицията и Беджет Пацоли, чиято победа през февруари бе обявена за противоконституционна. 
						Споразумението призова Яхага да остане на поста в продължение на шест месеца, преди правните и изборни реформи да проправят пътя за избиране на президент чрез пряко гласуване. 
						"Сега на нея й предстои най-трудната работа - да балансира потребностите и желанията на хората с изискванията на политическия елит. Изборът на независим кандидат на най-висшия пост носи надежда за онези, които не искат да съществува злоупотреба с власт", пише Aрбен Идризи, като обобщава общото мнение. 
						За съжаление, добавя той, тя вероятно ще бъде принудена "да работи според волята на политическите партии", което ще навреди на способността й да засили доброто управление. 
						
						Хайдари, в същото време смята, че играта вече е опорочена. "Демократическата лига на Косово (ДЛК) винаги е имала мисията да запази президентския пост за себе си, но сега те са се съгласили да отслабят този пост и да го направят по-лесно манипулируем от политическите партии", твърди той. 
						
						Юстин е по-оптимистично настроен. Яхяга, пише той, вече доказа способностите си като заместник-директор на полицията и новият подход, който тя внася в президентството, ще й помогне да изпълни успешно отговорностите си. 
						"Koсово се нуждае от жена президент. Жена държавен глава не е често явление в света, но колкото повече жени се включат в правителството, толкова по-голям успех ще постигнем," пише той. 
						
						Ремзи смята, че тя може да се окаже по-ефективна от колегите й мъже. "Имаме две [жени] заместник-министри - едната преговаря със Сърбия, а сега и президентът е жена. Това ни обнадеждава, че една жена ще свърши работата по-добре от нашите лидери мъже", предполага той.

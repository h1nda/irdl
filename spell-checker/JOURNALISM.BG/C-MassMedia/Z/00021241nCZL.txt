Спирич бе избран за нов премиер на БиХ 
					12/01/2007
					 
						САРАЕВО, Босна и Херцеговина (БиХ) -- Камарата на представителите, долната камара на държавния парламент, потвърди в четвъртък (11 януари) назначението на Никола Спирич за председател на министерския съвет на БиХ. Резултатът от гласуването бе 29 на 6 гласа, с трима въздържали се. В своето обръщение към парламента Спирич, от партията на Независимите социалдемократи (ПНСД), заяви, че сред приоритетите му са сигурността и стабилността на БиХ и нейните автономни области, икономическото развитие и процесите на интеграция в ЕС и НАТО. Сега той има на разположение 30 дни да сформира кабинет и да го представи за одобрение в парламента.
						Камарата на представителите завърши и своята продължила повече от шест седмици учредителна сесия, като избра представители от всичките три етнически общности. Бериз Белкич от босненската Партия за Босна и Херцеговина е новият председател на Камарата. Негови заместници са Милорад Живкович от ПНСД и Нико Лозанчич от Хърватския демократичен съюз за БиХ. (Дневни Аваз, Независне Новине -- 12/01/07; ПБС, РТРС, Фена - 11/01/07)

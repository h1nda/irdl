Финландският премиер заяви, че вратите на ЕС трябва да останат отворени
					29/09/2006
					Настоящата политика на разширяване на ЕС е успешна, заяви финландският премиер Мати Ванханен в четвъртък, изразявайки подкрепа за по-нататъшното разширяване на блока след присъединяването на България и Румъния.
					(EUobserver - 29/09/06; AФП, Нюзрум Финланд, Търкиш Дейли Нюз, Макфакс, Финландско председателство на ЕС - 28/09/06; Интърнешънъл Хералд Трибюн, АП - 26/09/06)
 
					 
						
Финландският премиер Мати Ванханен (вляво) се срещна в петък (29 септември) в Хелзинки с турския министър на икономиката Али Бабаджан, главен преговарящ за кандидатурата на Турция за членство в ЕС. [Гети Имиджис]
						Не трябва да има пауза в разширяването на ЕС след присъединяването на България и Румъния към Съюза, каза в четвъртък (28 септември) финландският премиер Мати Ванханен, чиято страна в момента заема ротационното председателство на ЕС. 
						"Трябва да продължим политиката, оставяща ЕС отворен към страните, които имат воля и способности," каза Ванханен в обръщение към членовете на няколко комисии на финландския парламент. "Ако поставяме по-нататъшни условия - условия от вътрешно естество за ЕС, на които потенциалните страни кандидатки не могат да повлияят - ще рискуваме да деморализираме заслужилите кандидати, за които перспективата за членство в ЕС, колкото и далечна да е тя, е силен стимул за реформи и постигане на европейските стандарти." 
						В понеделник председателят на Европейската комисия (ЕК) Жозе Мануел Барозу изрази мнение, че ЕС трябва да си поеме дъх след присъединяването на България и Румъния, за да реши своите институционални и конституционни проблеми. 
						След влизането на двете балански страни в Съюза на 1 януари 2007 г. броят на страните членки ще достигне 27. 
						Договорът от Ница, който влезе в сила през февруари 2003 г., задължава Съюза да извърши институционална реформа след приемането на 27-ия си член. Предложеният конституционен договор, който щеше да помогне за отстраняването на съществуващите институционални бариери пред по-нататъшното разширяване на блока, бе замразен миналата година, след като в отделни референдуми избирателите в Холандия и Франция го отхвърлиха. 
						Във вторник Барозу изрази надежда, че ЕС ще съумее да извърши необходимите институционални реформи до края на 2008 г., така че да може да изпълни ангажиментите си към страните, надяващи се на членство, включително държавите от Западните Балкани и Турция. 
						Хърватия - страната, която мнозина смятат за следващата по ред за присъединяване към ЕС - се надява да завърши преговорите си за членство до втората половина на 2008 г. и да стане 28-ият член на Съюза през 2009 г. След изказването на Барозу за евентуално временно прекъсване преди допускането на нови членове хърватският външен министър Колинда Грабар-Китарович заяви, че кандидатите за ЕС имат нужда от повече окуражаващи сигнали за перспективите си за членство, за да не излезе процесът на реформи от релси. 
						Съгласно постигнатото през юни споразумение се очаква ЕС да разисква въпроса за бъдещото разширяване по време на среща на върха през декември. 
						Ванханен предупреди в четвъртък, че прекъсването на процеса ще бъде "огромен неуспех за Европа". 
						"На практика това би означавало затръшване на вратата пред лицето на Хърватия, макар че тя е заслужил кандидат," каза той пред финландските депутати.

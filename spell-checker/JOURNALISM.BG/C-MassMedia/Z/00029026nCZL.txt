Франция повдигна обвинения срещу седем заподозрени поддръжници на ПКК
					19/01/2009
					 
						ПАРИЖ, Франция -- Съдия повдигна в събота (17 януари) обвинения срещу седем души за финансиране на тероризма и по-конкретно на Кюрдската работническа партия (ПКК). Полицията арестува седемте лица в южния град Марсилия по-рано тази седмица по подозрения срещу всички от тях, че са членове или привърженици на ПКК. Те може да бъдат съдени за участие в престъпен заговор за терористично начинание, покушение и опит за изнудване. Властите задържаха петима от тях под стража. Според твърденията заподозрените са заплашвали, а в някои случаи и нападали членове на кюрдската общност в града.
						Миналата седмица съд в Париж осъди 11 души на срокове от три месеца до пет години лишаване от свобода за участие в нападения с бензинови бомби срещу два турски бара и културен център в Бордо през март и април на 2007 г. (Хюриет, НТВ - 18/01/09; AФП - 17/01/09)

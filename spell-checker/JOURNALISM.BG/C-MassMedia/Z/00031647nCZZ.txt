Дипломатически дневник: Македония и Германия обсъждат членството в ЕС
					15/09/2009
					Македонският президент Георге Иванов е в Берлин. Още в дипломатическите новини: Финландия подкрепя кандидатурата на Сърбия за членство в ЕС; турският външен министър Ахмет Давутоглу посети Иран.
					 
						
Македонският президент Георге Иванов започна в понеделник (14 септември) тридневно посещение в Германия. [Томислав Георгиев/SETimes]
						Германия подкрепя кандидатурата на Македония за членство в ЕС, заяви македонският президент Георге Иванов след среща с германския си колега Хорст Кьолер в понеделник (14 септември) в Берлин. Кьолер изрази оптимизъм, че Македония ще получи положителна оценка от Европейската комисия (ЕК), както и дата за започване на присъединителните си преговори с ЕС. Иванов каза, че страната му очаква положителен доклад от ЕК наесен и очаква изискванията за визи да бъдат премахнати до началото на следващата година. 
						*** 
						
						Черна гора и Съединените щати подписаха в петък (11 септември) в Подгорица споразумение за сътрудничество в неразпространението на оръжия за масово унищожение. Документът бе парафиран от министъра на вътрешните работи Иван Брайович и посланика на САЩ в Подгорица Родерик Мур. Двете страни се договориха също да предприемат стъпки за укрепване на отношенията в областта на отбраната и военното дело. 
						*** 
						
						Турция е готова да бъде домакин на преговори за ядрената програма на Иран между азиатската държава и петте постоянни членки на Съвета за сигурност на ООН -- Великобритания, Китай, Франция, Русия и САЩ -- плюс Германия, заяви в неделя (13 септември) външният министър Ахмет Давутоглу, докато бе в Техеран. По време на двудневното си посещение Давутоглу се срещна с иранския външен министър Манушер Мотаки, президента Махмуд Ахмадинеджад, със секретаря на Върховния национален съвет за сигурност Саид Джалили и с други високопоставени длъжностни лица. Основна тема на разговорите бяха енергийното сътрудничество и разширяването на връзките. 
						*** 
						На Албания й предстои дълъг път, докато постигне необходимите стандарти за либерализиране на визовия режим с ЕС, каза в четвъртък (10 септември) италианският вътрешен министър Роберто Марони. Марони участва в конференция за незаконната имиграция, организираната престъпност, тероризма и корупцията, проведена в Бърдо, Словения, където заяви, че Италия е готова да помогне на Албания да постигне тези стандарти до януари 2010 г. 
						*** 
						
						Сръбският премиер Мирко Цветкович благодари в сряда (9 септември) на финландския си колега Мати Ванханен за подкрепата на Финландия за интеграционния процес на Сърбия в ЕС. По време на среща в Хелзинки двамата премиери бяха единодушни, че двустранното икономическо сътрудничество би могло да се разшири. Цветкович се срещна и с финландския президент Таря Халонен. 
						*** 
						
						Сръбският външен министър Вук Йеремич каза в сряда (9 септември), че е получил подкрепата на Малта за кандидатурата на Сърбия за членство в ЕС и премахването на визовите изисквания за сръбски граждани. Йеремич проведе разговори с малтийския си колега Тонио Борг в Ла Валета. В края на посещението му бе подписано споразумение за избягване на двойното данъчно облагане. Борг каза, че документът предоставя възможност Малта и Сърбия да увеличат търговията помежду си. 
						*** 
						Израелският външен министър Авигдор Либерман отпътува във вторник (15 септември) на балканска обиколка, която включва Хърватия, Сърбия и Черна гора. Във вторник той ще се срещне в Загреб с президента Стипе Месич, премиера Ядранка Косор и външния министър Гордан Яндрокович. Либерман ще отпътува в сряда за Белград за разговори с официални лица. Балканската му обиколка завършва с посещение в Черна гора. В изявление преди посещението той каза, че обиколката има за цел да развие нови посоки за израелската външна политика, да укрепи двустранните отношения и да засили икономическите връзки. 
						
						(Различни източници -- 08/09/09-15/09/09)

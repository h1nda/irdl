Държавите от ЮИЕ се споразумяха за дерегулация на енергийните си пазари
09/12/2003
 
АТИНА, Гърция -- Министри от Босна и Херцеговина, България, Румъния, Албания, Хърватия, Сърбия-Черна Гора, Македония и Турция се споразумяха в понеделник (8 декември) да дерегулират своите национални енергийни пазари, както се препоръчва от ЕС. Страните също така ще следват графика на дерегулация в ЕС, въпреки че очакват известни забавяния по местни причини. Компаниите от ЕС ще бъдат свободни да избират своя доставчик на електричество от юли 2004 г. Три години по-късно тази възможност ще бъде предоставена и на домакинствата. Комисарят на ЕС по енергетиката Лойола де Паласио определи тази стъпка като "много важна". Гръцкият министър на развитието Акис Цохадзопулос и турският министър на енергетиката Хилми Гюлер също така подписаха принципна договореност за изграждане на газопровод между двете държави . (АП, БТА, АТА, Анадолска агенция, МПА, НТВ - 08/12/03)

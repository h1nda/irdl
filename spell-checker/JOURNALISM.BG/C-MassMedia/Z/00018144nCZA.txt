БиХ и Сърбия трябва да се споразумеят по някои гранични въпроси
					05/04/2006
					Макар че по-голямата част от границата между Босна и Херцеговина (БиХ) и Сърбия и Черна гора е ясно определена, някои участъци все още създават проблеми.
					От Влатко Вукотич за Southeast European Times от Баня Лука -- 05/04/06
 
					 
						
Предмет на споровете са около 40 кв. км от границата между Босна и Херцеговина и Сърбия и Черна гора. [Архив]
						Босна и Херцеговина (БиХ) и съседната й Сърбия и Черна гора спорят за няколко малки участъка от общата си граница. От години междудържавни комисии се опитват да постигнат споразумение, но без успех. Макар че около 95 % от границата не пораждат проблеми, двете страни още не са се разбрали за около 40 кв. км. 
						Най-важният от спорните участъци е близо до района на водните електроцентрали в Зворник и Баня Баста на река Дрина. Преди петдесет години, по време на югославската ера, Сърбия е финансирала и двете централи и днес цялата произвеждана там електроенергия се продава на клиенти в Сърбия. 
						Половината от езерата и язовирите обаче, чиято вода се използва за електроцентралите, се намират на територията на БиХ. Местните власти в БиХ твърдят, че Сърбия дължи около 18 млн. евро под формата на компенсации за щети, нанесени от наводнения през последните 13 години. 
						"Ние не искаме нещата да се върнат обратно там, където са били, но искаме Сърбия да изпълни своите задължения и сме готови да преструктурираме дълга или да определим такива ставки, че той да може да бъде изплатен," казва кметът на Зворник Будимир Ачимович. 
						Освен това Сърбия твърди, че трябва да получи около 16 кв. км от територията на БиХ близо до Стръпци, където минава ж. п. линията Белград-Бар. Другият спорен участък е село Меджурече, което официално е в БиХ, макар да е заобиколено от сръбска територия. Жителите на селото ежедневно попадат в абсурдна ситуация, тъй като трябва да преминават през два гранични пункта, ако искат да отидат до общинската администрация в Рудо. Къщите на някои от тях се намират в едната държава, а градините им в другата. 
						В същото време се появиха нови проблеми. Вече няколко години река Дрина променя формата на течението си в района около Яня, близо до Белина. В резултат на това около 300 акра от територията на БиХ са преминали в Сърбия, тъй като граничната линия минава по реката. В района на Амайлие пък няколко участъка от сръбската територия сега са в БиХ. 
						Това засяга местните жители, като Мехо Шефтич, чиято къща и около 3 акра земя са станали част от Сърбия. Той трябва да минава през гранични пунктове, за да стигне до собствения си имот. 
						Властите в БиХ отхвърлиха възможността за размяна на територии, докато не бъде подписано и ратифицирано двустранно споразумение за границата. Топката е в полето на Белград, твърдят ръководители. 
						
						"Нямаме какво да предложим. Другата страна, която предлага размяната, трябва да каже кои територии ще получи БиХ, ако приемем предложението им," казва министърът на държавната икономика на БиХ Сафет Халилович.

Турция обсъжда "надеждността" на иранския газ
		18/01/2008
		Прекъсването на доставките на природен газ от Иран за Турция по-рано този месец накара турските власти да започнат да проучват връзките с други държави, доставящи газ и петрол. 
		От Айхан Шимшек за Southeast European Times -- 18/01/08
 
		 
			
Турският премиер Реджеп Тайип Ердоган поиска миналата седмица от Иран възобновяване на износа на газ за Турция. [Гети Имиджис]
			По-рано този месец Иран преустанови доставките на природен газ за Турция, позовавайки се на увеличеното вътрешно потребление поради студеното време, както и на намален дебит на природния газ от Туркменистан. Този ход от своя страна накара Турция да прекрати доставките на газ за Гърция. И Турция, и Гърция се обърнаха отново към Русия, за да предотвратят възникването на сериозна енергийна криза предвид тежките зимни условия. В четвъртък (17 януари) Иран не успя да посочи кога ще възобнови доставките на газ за Турция и обвини властите в Туркменистан, че действат “неетично”. Обикновено Иран изнася всеки ден до 30 млн. куб. м газ за Турция, а всеки ден внася около 23 млн. куб. м от Туркменистан. 
			"Вярно е, че Иран притежава вторите по големина залежи на природен газ в света, но в момента страната не разполага с производствени възможности, а самият Иран е зависим от газа от Туркменистан," каза турският енергиен експерт Фарук Демир. "Затова засега това не е реална алтернатива на руския газ." 
			Туркменистан заяви, че "технически проблеми" са предизвикали прекратяването на износа на газ от страната за Иран. Туркменистан и Русия обаче неотдавна подписаха енергийна сделка, според която сега Москва заплаща по 9 евро за 1 000 куб. м туркменски газ, а според някои съобщения Туркменистан се стреми да постигне подобно увеличение от Иран. 
			За да намали своята зависимост от руския газ, миналата година турското правителство подписа с Иран договор, критикуван от САЩ. Той предвиждаше 2 млрд. евро турски инвестиции в иранското газово находище “Южен Парс”, както и договори за съвместна дейност за изграждането на тръбопроводна система, достигаща до Източна Турция. 
			Вашингтон изрази безпокойство по отношение на сделката заради политиката на санкции от 1996 г. срещу държавите, инвестиращи в Иран. Някои турски енергийни експерти обаче смятат, че Иран проявява желание да сътрудничи за решаване на кризата във връзка с ядрените планове на страната, като така ще даде възможност за нови инвестиции, които биха развили богатите залежи на природен газ на страната. 
			Турция купува ирански газ от 2001 г., но доставките са нестабилни – всяка година при тежки зимни условия те се прекратяват. 
			За да избегне тази несигурност, Турция започва да разглежда като вариант Ирак. Миналата седмица министърът на енергетиката Хилми Гюлер съобщи, че Турция ще работи със САЩ, за да увеличи преноса на иракски природен газ и петрол. Турция и САЩ се договориха също да проучват съвместно енергийните ресурси на Ирак, каза той. 
			Много енергийни експерти смятат, че Турция трябва да реши дали да засили сътрудничеството си с Иран, или да проучва иракските газови и нефтени ресурси заедно със САЩ. По-рано тази седмица турският премиер Реджеп Тайип Ердоган каза, че правителството ще разгледа планове за по-близко сътрудничество с Иран в сферата на енергетиката. 
			"САЩ са наш съюзник, наш стратегически партньор. Но [нито] САЩ, нито Израел разполагат с източници да посрещнат енергийните нужди на Турция," каза той.

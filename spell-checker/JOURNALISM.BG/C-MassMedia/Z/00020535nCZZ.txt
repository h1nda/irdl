Наука и технологии: Нобелови лауреати изразиха позиция по делото срещу българските медицински страни 
					06/11/2006
					В процеса срещу петте български медицински страни и палестинския лекар, обвинени в заразяване на либийски деца с ХИВ, не са допуснати независими научни доказателства, писаха група лауреати на Нобелова награда. Още в новините от областта на науката и технологиите: Румъния все още е на едно от челните места по киберпрестъпност в световен мащаб; БиХ бе домакин на конференция по далекосъобщения.
					
 
					 
						
Палестинският лекар Ашраф Хаджудж и останалите пет обвиняеми в либийския Върховен съд. Повече от 100 лауреати на Нобелова награда написаха писмо, в което критикуват липсата на научни доказателства в процеса. [Гети Имиджис]
						Група от 114 лауреати на Нобелова награда написаха писмо до либийския лидер Муамар Кадафи относно делото срещу петте български медицински страни и палестинския лекар, обвинени в умишлено заразяване на деца с ХИВ. Лауреатите посочват, че в съдебния процес не са били допуснати независими научни доказателства, като добавят, че без подобни доказателства не може да се установи причината за взрива от ХИВ в детската болница в Бенгази. Западни експерти предположиха, че заразяването вероятно е в резултат на лошите хигиенни условия в болницата и е възникнало преди пристигането на сестрите. Съдът в Триполи трябва да излезе с решение по делото през декември. 
						*** 
						Използването на Интернет в общините в Черна гора все още е много слабо и се нуждае от значително насърчаване - това бе всеобщото мнение на участниците в срещата, посветена на използването на информационни технологии в органите на местното самоуправление. Форумът се проведе в Подгорица и бе организиран съвместно от базираната в Холандия организация за международно развитие СНВ и германската Агенция за техническо сътрудничество. Според данни, представени на форума, общинските власти все още предпочитат да използват телефона като средство за комуникация вместо електронната поща или Интернет - факт, който води до високи разходи. В момента всяка пета или шеста община в Черна гора има своя Интернет линия, но само три общини поддържат своя собствена информационна система, както се изисква по новия закон за местното самоуправление. 
						*** 
						
Румъния остава сред десетте най-опасни източници на престъпления в областта на информационните технологии в света, се казва в годишен отчет за киберпрестъпността, публикуван от ФБР. Страната все пак е отишла с няколко места по-надолу - през 2002 г. е била четвърта, а през 2005 г. е девета. Коментирайки доклада, румънският министър на съобщенията и информационните технологии Жолт Наги призна, че Румъния е известна не само с висококвалифицираните си ИТ специалисти, но и със сръчните си хакери. Все пак, каза той, приетото миналата година законодателство в сферата на сигурността помага за подобряване на ситуацията. 
						*** 
						
София ще бъде домакин на следващия форум на Международния съюз по далекосъобщения (МСД) -- "Телеком Европа", който ще се проведе от 3 до 6 декември. Според МСД България е била избрана заради постигнатия напредък в сектора на информационните технологии, предстоящото членство в ЕС и растящите възможности. 
						*** 
						Шестата Международна конференция по далекосъобщения БИХТЕЛ, организирана от Електротехническия факултет на Сараевския университет, се проведе в Сараево от 30 октомври до 1 ноември. Основната тема бе "Изграждане, експлоатация и разработване на телекомуникационни мрежи". Конференцията събра учени от страната и чужбина, както и представители на компании, работещи в областта на далекосъобщенията и информационните технологии. 
						
(Различни източници – 30/10/06-06/11/06)

Албанският премиер Бериша се срещна с лидера на албанците в Македония
					02/05/2008
					 
						TИРАНА, Албания -- Премиерът Сали Бериша се срещна в четвъртък (1 май) в Тирана с Мендух Тачи, лидер на Албанската демократическа партия в Македония. Те са обсъдили бъдещите избори там. Бериша призова етническите албанци да спазват мирния и демократичен изборен процес, докато Тачи увери, че неговата партия е за избори, които отговарят на всички европейски стандарти. Той също поздрави Бериша за неотдавнашната покана към Албания да се присъедини към НАТО и подчерта, че бъдещето на балканските страни е членство в НАТО и ЕС.
						В други новини от четвъртък албанското правителство съобщи, че ще съкрати 600 работни места в две министерства в опит да намали бюджета. Наблюдателите очакват съкращения в Министерството на образованието и Министерството на социалните грижи, транспорта и телекомуникациите. (Шекули - 02/05/08; БолкънУеб, ТопЧенъл - 01/05/08)

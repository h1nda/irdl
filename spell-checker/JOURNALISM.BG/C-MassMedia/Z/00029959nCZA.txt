Позицията на Сърбия се влошава след приемането на Хърватия и Албания в НАТО
					16/04/2009
					Белградските анализатори и политици са единодушни, че след присъединяването на Хърватия и Албания към НАТО Сърбия би могла да загуби водещата си роля на Балканите, поради което трябва да засили сътрудничеството си с Алианса посредством „Партньорство за мир”.
					От Игор Йованович за Southeast European Times от Белград – 16/04/09 
 
					 
						
Министърът на отбраната Драган Шутановац каза, че Сърбия трябва да постигне качествени отношения с НАТО. [AФП]
						Хърватия и Албания се присъединиха към НАТО на 1 април, което накара белградските анализатори да се разтревожат, че геостратегическата позиция на Сърбия на Балканите започва да ерозира. 
						"Сърбия започна да губи водещата си позиция в региона с приемането на Хърватия и Албания в НАТО,” каза анализаторът Александър Радич. „Хърватия имаше амбицията да се превърне в регионална сила и сега постепенно реализира своя план, докато Сърбия остава пленник на историята,” каза Радич. 
						Ситуацията става още по-сложна за Сърбия, тъй като Македония чука на вратата на НАТО, а Босна и Херцеговина се хвали с добро сътрудничество с Алианса посредством „Партньорство за мир” (ПзМ). Сърбия стана член на ПзМ през 2006 г. 
						Само ден, след като НАТО прие новите си членки от Балканите, Сърбия огласи проекти за стратегии за националната сигурност и отбрана, в които запазва своя провъзгласен военен неутралитет. Представяйки документите, министърът на отбраната Драган Шутановац каза, че Сърбия трябва да изгради положителни отношения с НАТО в рамките на ПзМ възможно най-скоро.
						"Моето мнение за членството в НАТО е все още абстрактно, тъй като никой още не ни е питал или предложил възможността да се присъединим към организацията; следователно министерството на отбраната не обсъжда този въпрос засега,” добави Шутановац. 
						Един от членовете на управляващата коалиция, Сръбското движение за обновление, започна да се застъпва за допълнително сътрудничество с НАТО. Заместник-председателят на партията Сърджан Сречкович каза, че Сърбия трябва да засили дейността си в рамките на ПзМ. 
						Сречкович каза още, че е трудно да си представи Сърбия да упражнява каквото и да било политическо или икономическо лидерство в Западните Балкани, ако е заобиколена от членки на НАТО.
						В момента отношенията между НАТО и Сърбия са обтегнати, тъй като силите на Алианса в Косово – КФОР – обучават Косовските сили за сигурност, въоръжена единица, която Белград смята за заплаха.
						 Освен това спомените за кампанията от бомбардировки през 1999 г., която отне живота на близо 2500 сърби, са още живи. Според всички неотдавнашни проучвания над 60 % от хората продължават да бъдат против членството в НАТО.
						Представители на НАТО на срещата на върха на 4 април в Страсбург, Франция, обаче изразиха „готовност за развиване на партньорство, политически консултации и практическо сътрудничество” със Сърбия, Добавяйки, че „волята и стъпките, предприети от сръбските власти”, са важни в тази насока. Представителите също така призоваха Сърбия да „подкрепя по-нататъшния напредък към укрепване на мира и реда в Косово".

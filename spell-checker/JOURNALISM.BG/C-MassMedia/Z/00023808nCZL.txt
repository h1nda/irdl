Трибуналът в Хага ще проведе специално изслушване в Сараево
					06/09/2007
					 
						САРАЕВО, Босна и Херцеговина (БиХ) -- Трибуналът на ООН в Хага съобщи в сряда (5 септември), че ще проведе специално изслушване на доказателствата в Сараево като част от процеса срещу бившия военен генерал на БиХ Расим Делич. Изслушването, насрочено за петък, ще бъде първото, проведено извън съдебната зала в Хага. Прокурорите искат съдиите да изслушат бившия муджахидински боец Али Ахмед Али Хамад, също известен като Убейда, който излежава присъда в БиХ заради участие във взривяването на кола в Мостар. Делич е обвинен и за изнасилването, измъчването и убийството на босненски хървати и сърби, извършени от войници под негов контрол. 
						В други новини от сряда се съобщава, че Държавната агенция за разследване и защита е претърсила офисите на полицейското управление в Калиновик и е конфискувала много документи, свързани с конфликта от 1992-1995 г. Миналата седмица полицията в Република Сръбска арестува двама души по подозрения в участие във военни престъпления, извършени в този район. (РТРС, Фена, Б92, БМРР, РТС - 05/09/07)

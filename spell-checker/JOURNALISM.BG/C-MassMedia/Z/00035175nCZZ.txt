Бизнес: Черна гора ще използва вятърната енергия
					02/07/2010
					„Мицубиши Хеви Индъстрис” планира да инвестира в Черна гора. Още в деловите новини: Сърбия получи нов транш от заема от МВФ; Турция засилва прозрачността на пазара на недвижими имоти в страната.
					 
						
[Getty Images]
						 Японската компания „Мицубиши Хеви Индъстрис” планира да изгради вятърна електроцентрала в Кърново, в черногорската община Никшич. Министерството на икономиката заяви в понеделник (28 юни), че очаква инвестицията да бъде в размер на 70 до 90 млн. евро. Капацитетът на централата ще бъде 50 MW с възможност да бъде увеличен допълнително с още 22 MW в бъдеще. 
						*** 
						Изпълнителният съвет на МВФ одобри във вторник (29 юни) четвъртия преглед на стендбай споразумението със Сърбия и разреши незабавното изплащане на транш от 383,2 млн. евро от заема от 2,9 млрд. евро. Зам.-изпълнителният директор на МВФ Мурило Португал заяви, че икономическите резултати на Сърбия продължават да са като цяло задоволителни въпреки по-слабата макроикономическа среда през първата половина на годината. 
						*** 
						Управителят на Централната банка на Косово Хашим Реджепи съобщи в сряда (30 юни), че е изготвена правната рамка, чрез която в страната да бъдат привлечени ислямски банки. Няма подадени заявления от селскостопански банки, заяви Реджепи. Той допълни, че 8 % от капитала на търговските банки, извършващи дейност на местния пазар, се държи от местни лица. 
						*** 
						Управителят на Централната банка на Албания Ардиан Фулани призова в сряда (30 юни) правителството да бъде внимателно, когато кандидатства за заеми и управлява бюджетния дефицит. Предупреждението беше направено, след като по-рано тази седмица правителството договори заем от 25 млн. евро кредит от търговски банки. Фулани настоя кабинетът да избягва подобни стъпки в бъдеще, тъй като по този начин взема от капитала, който може да бъде предоставен на местния бизнес. 
						*** 
						
						Турция направи впечатляващ скок в индекса за прозрачност на пазара на недвижимите имоти, като се премести с 27 позиции нагоре в неотдавнашен доклад на „Джоунс Ланг Ласал” и „Ласал Инвестмънт Мениджмънт”. Според доклада „Глобален индекс за прозрачност на недвижимите имоти” за 2010 г. от включените в проучването 81 държави Турция е класирана на 36-о място, в сравнение с 63-то през 2008 г. 
						*** 
						Кипърските синдикати се договориха в сряда (30 юни) да подновят колективния трудов договор на своите членове с правителството, включително клаузата, която предвижда нулев растеж на техните заплати. Генералният секретар на Кипърската работническа конфедерация Никос Моисеос заяви, че стъпката е „голяма жертва”, и отбеляза, че очаква подобни и жертви и от другите. 
						
						(Различни източници – 25/06/10-02/07/10)

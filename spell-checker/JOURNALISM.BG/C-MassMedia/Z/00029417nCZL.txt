Глобалната финансова криза забавя процеса на присъединяване на Албания към ЕС
					25/02/2009
					 
						БРЮКСЕЛ, Белгия -- Албания ще трябва да отложи заявлението си за придобиване на статут на страна, кандидатка за ЕС, заради световната финансова криза, заяви "тройката на ЕС" пред албанския външен министър Лулзим Баша на среща във вторник (24 февруари). Представителите на "тройката" - бившият, настоящият и бъдещият председател на ЕС - заявиха, че кризата е създала "неблагоприятен климат" за кандидатурата на страната за ЕС. Тирана планираше да внесе заявлението си до юни.
						Световната икономическа криза се отразява на общия ентусиазъм в ЕС за приемане на нови членове от Балканите, заяви чешкият външен министър Карел Шварценберг във вторник. Неговата страна е настоящият ротационен председател на ЕС. Изправени пред рецесия, хората стават все по-внимателни, каза Шварценберг относно плановете за разширяване на ЕС и включването в него на Черна гора и Сърбия. (Шекули, Лайме, Алсат, Топ Ченъл, BalkanWeb, Ройтерс, БТА, Дейли Телеграф - 24/02/09)

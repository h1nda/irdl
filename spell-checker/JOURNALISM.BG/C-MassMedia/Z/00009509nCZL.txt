Висш представител на ЕС на знаменателно посещение в Турция
15/01/2004
Очаква се Романо Проди, първият председател на Европейската комисия, който ще посети Турция от четири десетилетия насам, да похвали Анкара за приетите демократични реформи, чиято цел е да се постигнат критериите за присъединяване към ЕС, като в същото време наблегне на необходимостта от по-бързото им реализиране. Проди ще призове също Анкара да помогне в усилията за обединяване на Кипър.
(АФП, Гардиън - 15/01/04; ЕС, Файненшъл таймс, Гласът на Америка, ЕЮобзървър, ЕЮполитикс, Анадолска агенция - 14/01/04)
 
 
Романо Проди пристига на двудневно посещение в Турция в четвъртък (15 януари), което го прави първият председател на Европейската комисия (ЕК), посетил страната след 1963 г. Очаква се той да подчертае отново желанието на ЕС да приветства Турция като член на блока и да похвали Анкара за усилията й да постигне на критериите за членство, като в същото време насърчи страната да продължи с реформите и тяхното въвеждане. Очаква се също така Проди да призове Турция да помогне за постигане на споразумение за обединяването на разделения остров Кипър преди южната му половина, управлявана от кипърските гърци, да влезе в ЕС на 1 май.
Придружаван от комисаря на ЕС по разширяването Гюнтер Ферхойген, Проди ще проведе разговори с турски лидери, включително с президента Ахмет Недждет Сезер, премиера Реджеп Тайъп Ердоган и председателя на парламента Бюлент Арънч, и ще говори пред парламента. Освен Анкара той ще посети и финансовия център на страната - Истанбул.
Посещението се провежда около девет месеца преди ЕК да представи доклад за напредъка на Турция за постигане политическите критерии на ЕС за членство. Препоръката на доклада ще повлияе върху решението на Европейския съвет през декември дали да започне с Турция официални преговори за присъединяване.
Страната получи статут на кандидат през 1999 г. ЕС продължи обаче да изказва загриженост относно спазването на човешките права в Турция.
Последният редовен доклад на ЕК за напредъка на Турция по пътя на присъединяването, който излезе през ноември, приветства значителния напредък на Анкара към постигане на политическите критерии от Копенхаген, но изрази тревога относно бавното въвеждане на основните реформи. Той подчерта и необходимостта от по-нататъшни усилия, включително в областта на реформите в съдебната система и човешките права.
"Турция трябва да осигури пълно и ефективно реализиране на реформите, за да се гарантират на турските граждани човешки права и основни свободи, съответстващи на европейските стандарти", заяви ЕС в сряда в изявление относно посещението на Проди.
Кипърският въпрос е друга основна точка от дневния ред. Очаква се Проди да призове лидерите на страната да настояват пред кипърските турци за уреждане на въпроса на базата на плана за обединение, предложен от генералния секретар на ООН Кофи Анан. Ако не бъде постигнато споразумение до 1 май, когато десет нови страни ще се присъединят към сегашните 15 държави от съюза, само южната част от острова, контролирана от кипърските гърци, ще влезе в ЕС, казаха от Брюксел.
Макар представители на ЕС да твърдят, че уреждането на кипърския въпрос не е предварително условие за присъединяването на Турция, Европейският съвет каза на среща в Брюксел, че то "много ще помогне" на стремежите на страната към членство.
Над 30 000 турски войници са разположени в Северен Кипър от 1974 г. насам. След 1 май те ще се считат за окупационна сила на територия на ЕС.
Като изрази подкрепата на своето правителство за "мисията на добра воля" на Анан, Ердоган каза по-рано тази седмица, че Турция иска честно и окончателно уреждане на кипърския въпрос, което трябва да се постигне чрез преговори.
Като подкрепи плана на ООН за обединение, Мехмед Али Талат, който ще оглави новото правителство на кипърските турци, изрази надежда тази седмица, че мирна спогодба ще бъде постигната преди 1 май.
В понеделник подобно послание дойде и от Ферхойген, който смята, че тази цел все още може да бъде постигната преди датата на присъединяване на Кипър към ЕС. Той предложи да бъдат подновени в най-скоро време провалилите се преговори между кипърските турци и кипърските гърци.

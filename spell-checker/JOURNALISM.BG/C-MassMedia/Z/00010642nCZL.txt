Ердоган: "Отсега нататък Кипър не представлява проблем в усилията на Турция за членство в ЕС"
30/04/2004
 
АНКАРА, Турция -- Премиерът Реджеп Тайъп Ердоган заяви в четвъртък (29 април), че Кипър вече не представлява проблем в усилията за присъединяване към ЕС, предвид референдумите за обединяване, проведени на острова миналата седмица. Турция се надява да получи отговор през декември дали преговорите за присъединяване ще започнат следващата година.
Също в четвъртък френският президент Жак Ширак изрази убеждението си, че Турция има своето място в евросъюза, но каза, че преговорите за присъединяване ще отнемат поне десет години. Като отбеляза сериозните усилия на Анкара да приведе законодателството си към стандартите на ЕС, Ширак заяви, че предизвикателството сега е тези закони да проработят. (Анадолска агенция, Радикал, TРT 2, AП, AФП, Ройтерс - 29/04/04)

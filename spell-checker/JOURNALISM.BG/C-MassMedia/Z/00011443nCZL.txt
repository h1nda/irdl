В БиХ бе открит завод за замразени плодове
12/07/2004
Първата пряка чуждестранна инвестиция в района на Сребреница доведе до откриването на завод за замразени плодове за износ на органични ягодоплодни от местни фермери.
От Бет Кампшрор за Southeast European Times в Сараево - 12/07/04
 
 
Шведската компания "Оле Свенсон" откри завод за замразени плодове в Потокари . [Файл]
Заводът за замразени плодове, открит миналия месец в Потокари, е не само резултат от първата пряка чуждестранна инвестиция в тази част на Босна и Херцеговина (БиХ) след конфликтите през 90-те години на миналия век, но и бележи отклонение от старата зависимост на региона от промишлеността и носи облаги на десетки хора в региона, известен най-вече с ужасяващото военновременно клане.
Шведската компания "Оле Свенсон" инвестира 500 000 евро в завода "Бос Агро Фуд", който ще замразява органични малини, изкупени от местни фермери.
Върху парцел, обрасъл с високи до пояс плевели, се намира изоставен завод за акумулатори, където хиляди мъже и момчета мюсюлмани бяха екзекутирани през юли 1995 г. Проблясващата бяла сграда в средата може обаче да се разглежда като знак, че общината има шанс за бъдещо благоденствие.
"След всичко, което преживяхме, имаме право на по-добри времена," каза кметът на Сребреница Абдурахман Малкич. "Това отваря пътя към селскостопанското производство, особено за производството на здравословни храни."
Общината, която гори от желание да привлече инвестиции в един от най-бедните следвоенни райони, дари земята на завода, в който са наети около 30 души.
Количеството на отглежданите тук малини и къпини се увеличи достатъчно много от времето, когато войната унищожи промишлеността в региона, така че сега Бос Агро Фуд възнамерява да закупи и замрази около 1 000 тона ягодоплодни от около 500 дребни фермери тази година. Те ще продават замразените плодове в Скандинавия и Централна Европа.
"Нашата най-сериозна цел е да се помогне на фермерите да стартират производството си. Как по-добре можеш да направиш това, ако не като стимулираш техния добив и умения," заяви Бо Алстед, директор по продажбите и маркетинга на "Оле Свенсон".
Фермерите, на които "Оле Свенсон" помагат за стартиране на производството, включват завръщащи се в областта мюсюлмани. От миналата година 3 200 мюсюлмани се завърнаха в трите общини на региона и десетки се ангажираха с такова дребно фермерство. Генералният директор на "Оле Свенсон" Армин Гламок каза, че целта е била да се създадат материалните условия за завръщане на онези, които искат да го сторят.
Те също така се надяват, че тази първа инвестиция ще вдъхнови други да последват примера. Официални представители са споменали, че чуждестранен производител на шоколад проявява интерес към съседен парцел и са заявили, че се надяват и босненски компании да открият свои клонове в района.
Шефът на икономическия отдел на Службата на върховния представител изрази надежда, че този бизнес модел ще проработи и пожела " плодотворен" успех. "Той е специфичен, тъй като шведският инвеститор е идентифицирал пазарна ниша - органичните ягодоплодни - и си е проправил пътя обратно от консуматора към производителя," изтъкна Патрис Дрейски. " Икономическата ситуация няма да се промени от днес за утре. Това е един постепенен процес, но скромният успех ще създаде условия за още по-големи постижения."

Според ООН корупцията остава голям проблем за Западните Балкани
					18/05/2011
					Средният подкуп варира от 103 евро в Албания до 1 212 евро в Македония.
					(София ехо, Синхуа - 18/05/11; Служба на ООН по наркотиците и престъпността, Информационна служба на ООН, Информационен център на ООН, АКИ, Епок Таймс - 17/05/11)
 
					 
						
Плащането на суми в брой е основната форма на подкуп в региона. [Ройтерс]
						Гражданите на страните от Западните Балкани разглеждат корупцията като третия най-важен въпрос след безработицата и бедността, който трябва да бъде решен от техните държави, се казва в ново проучване на Службата на ООН по наркотиците и престъпността (СНПООН), оповестено във вторник (17 май). 
						Докладът „Корупцията в Западните Балкани: опитът на населението с подкупите” се основава на проучване, проведено през миналата година сред повече от 28 000 души в Албания, Босна и Херцеговина (БиХ), Хърватия, Косово, Македония, Черна гора и Сърбия. 
						Основният фокус на проучването, което се финансира от Европейската комисия (ЕК), е върху реалния опит с административната корупция, а не върху възприемането й от хората. 
						Според СНПООН „един от всеки шест анкетирани е бил изложен на някаква форма на подкуп към държавен служител през 12-те месеца преди проучването.” 
						Установява се, че плащането на пари в брой е основната форма на подкуп в региона: две трети от всички подкупи през миналата година са били платени в брой. Между държавите обаче съществуват големи различия. 
						В Албания например преобладаващата част от подкупите са под формата на пари в брой, а други видове подкуп, като например даването на храна и напитки, ценности и други стоки на длъжностно лице, се определят като „редки изключения”. 
						Има значителни разлики в средния размер на паричните суми, които се плащат като подкуп в седемте държави от Западните Балкани, вариращи от 103 евро в Албания и 174 евро в Косово до 1 212 евро в Македония. 
						Хората в БиХ е трябвало да платят 222 евро за държавна услуга, докато в Сърбия са платили 349 евро, а тези в Хърватия и Черна гора – съответно 410 евро и 480 евро. 
						От тези, които заявяват, че са платили най-малко един подкуп през миналата година, 28 % посочват, че са направили това, да получат по-добро отношение. Същият процент анкетирани посочват като причина ускоряване на процедурата, а 16 % казват, че са прибягнали до това, за да избягнат плащането на глоба; 12 % заявяват, че парите са помогнали за завършването на процедура. 
						Изпълнителният директор на СНПООН Юри Федотов похвали държавите, че признават необходимостта от провеждането на проучването и за усилията им за намаляване на корупцията. 
						„Откроените в доклада области дават реалистична картина за ситуацията на място, което е особено важно за властите, тъй като ние работим заедно в борбата с корупционните практики на всички нива”, заяви той. 
						Според еврокомисаря по разширяването Щефан Фюле изследването „предлага много полезна оценка” на състоянието на корупцията в Западните Балкани. 
						„Европейската комисия следи много внимателно този въпрос и отдава голямо значение на него. Това несъмнено е един от най-важните показатели за всяка държава кандидат или потенциален кандидат, която желае да осъществи своята европейска перспектива”, отбеляза той.

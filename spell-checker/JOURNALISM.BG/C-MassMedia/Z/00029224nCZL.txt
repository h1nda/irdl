Христофиас предупреди, че Турция не може да се присъедини към ЕС, преди да изтегли войските си от Кипър
					06/02/2009
					 
						НИКОЗИЯ, Кипър -- Турция няма да може да се присъедини към ЕС, докато нейните войски остават разположени в Северен Кипър, каза в четвъртък (5 февруари) кипърският президент Деметрис Христофиас. "Не е възможно Турция да бъде приета за членка на ЕС, докато нейната окупация на Кипър продължава", заяви той пред репортери. Понастоящем около 35 000 турски военнослужещи са разположени в северната част на острова. Той призова Турция да превърне своята словесна подкрепа на мирния процес в Кипър в "практическа подкрепа за една двузонална, двуобщностна федерация".
						Междувременно турският външен министър Али Бабаджан потвърди подкрепата на Турция за продължаващите преговори за обединение на Кипър. "Важно е да бъде постигнато справедливо и дълготрайно решение. Неговите основни принципи и параметри са ясни", каза Бабаджан в четвъртък след среща с външния министър на кипърските турци Тургай Авджъ, която беше част от неговата визита в самопровъзгласилата се "Севернокипърска турска република". (Си Ен Ей, Ройтерс, Хюриет, Анадолска информационна агенция - 05/02/09)

Министри от ЕС оказват натиск върху балкански държави за пълноценно сътрудничество с МТБЮ
14/10/2003
Неспособността да се подобри сътрудничеството с Трибунала на ООН за военните престъпления би могла да застраши перспективите за членство в ЕС на държави от Западните Балкани, предупредиха в понеделник външните министри на 15-те държави-членки на ЕС.
(ЕС, АП, АФП, ХИНА, Радио Холандия, Радио Б92 - 13/10/03; МТБЮ - 10/10/03)
 
 
Външните министри на ЕС призоваха някои балкански държави да подобрят сътрудничеството си с Международния наказателен Трибунал за бивша Югославия (МТБЮ), подчертавайки, че пропуските в това сътрудничество могат да застрашат перспективите им за членство в ЕС.
След изложението на главният прокурор на МТБЮ Карла дел Понте на срещата на Европейския съвет в Люксембург в понеделник (13 октомври) външните министри на 15-те държави-членки отчетоха, че въпреки отбелязания напредък, има основания за "дълбока загриженост" поради липсата на пълноценно сътрудничество от страна на "някои държави и фактори" в региона.
Министрите призоваха към по-енергични действия за изправяне пред Трибунала на ООН на тримата най-важни обвиняеми - военновременните лидери на босненските сърби Радован Караджич и Ратко Младич, както и на генерала от запаса Анте Готовина. Те освен това апелираха към усъвършенстване на обработката на молбите за предоставяне на документи и на достъпа до архивите, както и към по-лесно осигуряване на свидетели.
Припомняйки ангажимента, поет от държавите от Западните Балкани за пълно и недвусмислено сътрудничество с МТБЮ и заявен по време на Срещата на ЕС на високо равнище в Солун през юни, министрите посочиха, че това продължава да бъде критично важен елемент на генерирания от ЕС процес на стабилизиране и асоцииране, предупреждавайки, че "неспособността да се осигури пълноценно сътрудничество с МТБЮ сериозно би застрашило по-нататъшното им движение към ЕС".
Холандският външен министър Яп де Хуп Схефер междувременно заяви, че би било прибързано да се даде старт на преговорите с Хърватия за членство в ЕС, тъй като страната не е демонстрирала достатъчна степен на сътрудничество.
Хърватия депозира молба за членство в ЕС през февруари и се надява да се присъедини към Съюза през 2007 година.
"Съжалявам, че трябва да докладвам пред вас, че Хърватия, Сърбия-Черна Гора, Република Сръбска и босненско-хърватската част от Федерацията Босна и Херцеговина не са демонстрирали досега пълноценно сътрудничество с Трибунала," заяви дел Понте пред СС на ООН миналата седмица, представяйки своя доклад.
Отчитайки напредъка в последно време при обработката от страна на хърватското правителство на молбите на МТБЮ за достъп до документи и свидетели, тя същевременно обвини властите за неспособността им да арестуват и предадат Готовина на Трибунала.
Готовина " си кара много приятна ваканция на яхта и ние знаем кой е собственикът на яхтата, която се движи винаги в хърватски води," каза дел Понте по време на пресконференция в Люксембург в понеделник. Загреб отрича, че Готовина е в Хърватия.
Според дел Понте тримата най-важни обвиняеми, издирвани от Трибунала, продължават да получават подкрепа от властите, полицията и местното население. Поради защитата, на която се радва Караджич в Република Сръбска, " особено трудно за нас е да го локализираме навреме и да го арестуваме," каза тя.
" С Младич е същото," добави тя, отбелязвайки, че той получава военна пенсия. "Поискахме от Белград да блокира тази банкова сметка. но те отказаха."

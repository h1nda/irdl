Турция прекратява 40-годишната забрана за пътуване на кипърските гърци
19/05/2003
Турският премиер Реджеп Таийп Ердоган характеризира премахването на ограниченията за пътуване като жест на добра воля и призовава гръцките власти да предприемат реципрочни мерки.
( Интърнешънъл Херълд Трибюн - 19/05/03; Вашингтон Таймз, АП, Си Ен Ен, Анадолска агенция - 18/05/03; Би Би Си, Анадолска агенция -17/05/03; АП, Би Би Си, АФП, Ройтърс - 23/04/03)
 
 
Турският премиер Реджеп Таийп Ердоган обяви в събота (17 май), че Турция вдига ограниченията за пътувания на кипърските гърци, като позволява на жителите на южната част на разделения остров да посещават Турция за първи път от почти 40 години. Характеризирайки този ход като жест на добра воля към кипърските гръцки власти, Ердоган призова Гърция да предприеме реципрочни стъпки.
" Турция отваря вратите си за всички кипърски гърци," каза Ердоган в южния курортен град Анталия. В миналото единствените кипърски гърци, които можеха да посещават Турция, бяха официални представители, участващи в международни форуми. Това ще бъде променено в четвъртък, като на посетителите ще бъдат издавани едномесечни визи на турската граница при влизане в страната. Според турското външно министерство новите разпоредби касаят единствено туристическите визи.
Мярката бе въведена след серия от подобни стъпки, направени от кипърското турско ръководство през последния месец с цел подобряване на отношенията с кипърските гърци, включително премахването на ограниченията за пътуване. За пръв път от десетилетия стотици граждани са в състояние да пресичат контролираната от ООН разделителна линия, която преминава през Никозия.
" Нуждаем се от мир. Вече нищо не печелим от спорове," цитира Би Би Си думите на Ердоган. "Сега очакваме Гърция да предприеме реципрочни мерки."
Кипър е разделен на кипърска гръцка южна зона и кипърска турска северна зона от 1974 година насам, когато Турция нахлу в страната в отговор на краткотрайния преврат, извършен от привържениците на съюз с Гърция. Около 40,000 турски войници са разположени в Северен Кипър. Анкара единствена признава сепаратистката държава на острова и не признава и не поддържа търговски и дипломатически отношения с международно признатото кипърско гръцко правителство. Турски официален представител, пожелал анонимност, е заявил, че новата мярка не означава промяна в позицията на Анкара по този въпрос.
Междувременно лидерът на кипърските гърци Тасос Пападопулос е бил цитиран да казва след изявлението на Ердоган, че Република Кипър не е налагала "ембарго" на кипърските турци. Съществуващите ограничения са част от международни задължения, които властите трябва да спазват, е посочил Пападопулос.
Кипър е сред десетте държави, които ще се присъединят към ЕС през 2004 година, но членството ще се отнася само за кипърската гръцка южна част на страната. Усилията, положени по-рано тази година за повторно обединение на острова под егидата на ООН, бяха блокирани от ръководството на кипърските турци, а ЕС даде ясно да се разбере, че шансовете на Турция да се присъедини към "клуба" ще бъдат все така неясни докато островът продължава да бъде разделен.

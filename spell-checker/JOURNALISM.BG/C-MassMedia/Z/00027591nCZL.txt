Турският външен министър Бабакан се срещна със своя грузински колега, за да допринесат за мира в Кавказ
					01/09/2008
					 
						AНКАРА, Турция -- Външният министър Али Бабакан представи предложението на Турция на Грузия за създаване на група за сътрудничество на страните от кавказкия регион в опит за стабилизиране на региона след конфликта между Русия и Грузия. Бабакан очерта подробностите по време на среща в неделя (31 август) със своя грузински колега Ека Ткешелашвили, която бе на официално посещение в Турция. 
						Бабакан заяви, че групата ще включва Турция, Русия, Грузия, Азербайджан и Армения. Ткешелашвили заяви ,че Грузия ще обмисли присъединяването си към групата само след като руските войски напуснат страната й. В съответствие с усилията на Турция да допринесе за мира турска делегация ще посети Армения, за да предаде предложението за кавказки алианс, заяви Бабакан на пресконференция. Той планира да обсъди въпроса с руския си колега Сергей Лавров, който ще посети Турция във вторник. (Йени Сафак - 01/09/08; Хюриет, Заман, Анадолска информационна агенция - 31/08/08)

Международната общност призова босненците да прегърнат европейското бъдеще
					01/10/2010
					 
						САРАЕВО, Босна и Херцеговина (БиХ) -- В навечерието на общите изборите в неделя (3 октомври) външните министри на Великобритания и Германия, Уилям Хейг и Гидо Вестервеле, призоваха босненските гласоподаватели да подкрепят лидерите, които работят за постигане на интеграцията в ЕС. В съвместно изявление от четвъртък Хейг и Вестервеле заявиха, че БиХ има ясни европейски перспективи. Те призоваха политиците „да затворят страницата на миналото” и да прегърнат бъдещето. „Босна заслужава сигурно и успешно бъдеще в ЕС. Тя се нуждае от решителност, компромис и истинско водачество, за да стигне там”, казаха те. Двамата министри призоваха също политиците да сътрудничат с ЕС, НАТО и с международната общност. В отделно изявление посланикът на САЩ в БиХ Патрик Мун призова лидерите да изберат компромиса пред конфронтацията, за да осъществят важните реформи. (Фена, РТРС, АФП, АП - 30/09/10)

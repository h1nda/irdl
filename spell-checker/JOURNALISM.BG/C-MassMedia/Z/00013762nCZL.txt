Босненско-сръбските генерали Гверо и Милетич ще застанат пред Хагския трибунал 
					02/03/2005
					 
						ХАГА, Холандия-- Босненско-сръбските генерали от запаса Милан Гверо и Радивое Милетич ще застанат за пръв път пред Трибунала на ООН за военни престъпления в сряда (2 март). Двамата генерали, бивши заместник-командващи на босненско-сръбската армия, се предадоха на Трибунала след като бяха предявени официални обвинения срещу тях миналия месец. Съобщава се, че третият генерал, споменат в същия обвинителен акт, бившият шеф на военното разузнаване на босненските сърби генерал Здравко Толимир, все още не се е съгласил да се предаде. Трибуналът обяви освен това, че първото заседание в процеса срещу бившия босненско-мюсюлмански военен командир Расим Делич е насрочено за четвъртък. Той се предаде доброволно в края на миналия месец. (Независне новине - 02/03/05; Бета, РТРС - 01/03/05)

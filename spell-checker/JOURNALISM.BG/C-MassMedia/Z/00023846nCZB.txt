Предизборната треска се разгаря в Хърватия
					10/09/2007
					Проучванията показват остра надпревара между управляващия Демократически съюз и главната опозиционна Социалдемократическа партия. 
					От Наташа Радич за Southeast European Times в Загреб – 10/09/07
 
					 
						
Изборите ще бъдат насрочени за тази есен. [Гети Имиджис]
						В Хърватия ще бъдат проведени парламентарни избори тази есен, макар че точната дата все още не е определена. Вотът ще бъде битка между двете главни партии в страната - консервативният управляващ Хърватски демократически съюз (ХДЗ) и лявата опозиционна Социалдемократическа партия (СДП). 
						Според проучванията надпреварата в изборите ще бъде вълнуваща и непредсказуема. Сега води СДП с малко по-малко от 3 %. За всяка една от партиите, всяка погрешна стъпка може да й струва скъпо. И двете партии се стремят да привлекат повече избиратели и да избегнат грешките. 
						Премиерът Иво Санадер заяви, че ХДЗ ще ускори процесите на реформи и ще засили борбата срещу корупцията по време на следващия си мандат. Главната му цел за настоящия мандат, който започна през 2003 г., бе да приближи Хърватия към ЕС и НАТО. Процесът на интеграция е най-явната област на успехи за Санадер. Хърватия стана официален кандидат за членство в ЕС през 2004 г. и се очаква да стане членка на Съюза до 2010 г. Страната също очаква да се присъедини към НАТО на срещата на върха на Алианса през 2008 г. 
						За да се придвижи кандидатурата на Хърватия в ЕС, страната трябваше да изпълни оставащите задължения към Трибунала за военни престъпления към ООН. Това бе важен първи тест за Санадер, тъй като главният проблем бе статутът на укриващия се от правосъдието Анте Готовина, бивш генерал, който все още се радваше на значителна подкрепа. Санадер даде ясно да се разбере, че неговото правителство е готово да сътрудничи с Главния прокурор на ООН. Намерението му бе реализирано през 2005 г., когато Готовина бе арестуван на Канарските острови. 
						
Двамата главни кандидати за поста премиер са сегашният премиер Иво Санадер и Любо Юрчич от СДП. [Фото илюстрация на SETimes]
						 Санадер, 54-годишен също ръководеше осъществяването на подобряване на икономическото положение в страната с годишен ръст от 4%. Освен това, правителството му осъществи реформи в съдебната система и подобри правата на малцинствата. 
						Въпреки тези успехи, премиерът ще трябва да положи много усилия, за да запази поста си. Очаква го тежка битка с кандидата на СДП Любо Юрчич, финансов експерт, изготвил икономическата програма на опозицията. 
						Юрчич, 53-годишен, е професор по икономика в Университета в Загреб и е бил финансов министър от 2000 до 2003 г. Избран от починалия партиен лидер Ивица Рачан, Юрчич е смятан за амбициозен, но практичен човек, който е за конкретни планове за ускоряване на икономическото развитие. 
						 Ако СДП спечели изборите, Юрчич ще стане премиер. Лидерът на СДП Зоран Миланович също се очаква да заеме висок пост - заместник-премиер, външен министър или председател на парламента. 
						След като СДП изгуби изборите през 2003 г. Рачан започна да работи тясно с Юрчич, за да разработи стратегия, която да изведе отново партията на пътя към властта. По онова време Юрчич не бе член на партията, а само независим неин поддръжник. Той стана член на СДП след смъртта на Рачан през април, когато партията навлезе в нов политически период. За да прокламира кандидатурата си, Юрчич начерта план за увеличаване на националния доход и ускоряване на приоритетните икономически реформи. 
						
Починалият лидер на СДП Ивица Рачан работи с Любо Юрчич по нова стратегия на партията. [Гети Имиджис]
						Планът на СДП цели да увеличи промишления ръст от сегашните 4 % до 8 % през първата година от нейния мандат. Това ще ускори развитието и в други сектори и ще увеличи БВП до 6 % след 12 месеца. Заедно с растежа на местното производство, твърди Юрчич, ще се увеличат и заплатите, пенсиите и дивидентите. 
						Партията също обещава да финансира развитието на инфраструктурата в други области на Хърватия, като така ще стимулира хората да отидат да работят в по-малки градове. Промени ще бъдат осъществени и в данъчната система с налагането на нови данъци върху активите и нарастването им. 
						Освен Санадер и Юрчич, още двама кандидати ще участват в надпреварата за премиерския пост. Радимир Чачич от лявоцентристката Хърватска народна партия (ХНП) обяви кандидатурата си по-рано тази година, въвеждайки кампанията "от врата до врата" в страната. Чачич иска да обедини политическата левица и центъра, но предложението му не бе прието от "големия брат" на партията вляво от политическия спектър, СДП. Те искат да имат свой собствен кандидат и да не създават коалиции преди изборите. Отдясно лидерът на националистическата Хърватска партия на правото (ХПП) Анто Дапич също ще участва в надпреварата. 
						Хърватският президент Стипе Месич няма да подкрепи нито един кандидат, заявявайки, че политическата му позиция трябва да бъде непредубедена и неутрална. 
						Докато обществото все още очаква окончателно решение за датата на изборите, спецификата на избирателната система вече е известна. Съществуват десет избирателни области в Хърватия по географски признак и население. Във всяка област 14 кандидати се избират на основата на пропорционална избирателна система. Изборният праг е 5 %. Парламентът ще има осем кандидати, които представляват националните малцинства. 
						Независимо от изхода, изборите ще бъдат контролирани внимателно от международната общност. Хърватия, която е съвсем близо до присъединяването си към двете главни евроатлантически структури, се очаква да проведе свободни и честни избори.

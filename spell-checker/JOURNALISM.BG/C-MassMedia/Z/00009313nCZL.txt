Нов доклад посочва, че трафикът на хора в Югоизточна Европа се е засилил
12/12/2003
Според ново международно проучване трафикът на хора в седем страни от Югоизточна Европа се е засилил.
(ОССЕ, Ройтерс, Би Би Си, Гласът на Америка - 11/12/03)
 
 
Макар и трафикът на хора в Югоизточна Европа (ЮИЕ) да се е засилил, броят на жертвите на трафика, чиято самоличност е установена и на които е оказана помощ, е намалял, според нов доклад, публикуван във Виена в четвъртък (11 декември). Той посочва, че неефективното правораздаване и невъзможността да бъдат защитени човешките права на жертвите са двата основни фактора, които възпрепятстват напредъка в тази област.
Докладът - съвместна инициатива на ОССЕ, ЮНИЦЕФ и Службата на върховния комисар на ООН за човешките права в рамките на Пакта за стабилност за Югоизточна Европа - разглежда трафика на хора в Албания, Босна и Херцеговина, България, Хърватия, Македония, Молдова, Румъния и Сърбия и Черна гора, включително Косово, за периода от ноември 2002 до април 2003 г.
"Налице е засилване на трафика в региона, като балканските страни са станали крайни и отправни точки и транзитни страни", се казва в него.
Според Международната организация по миграция със седалище в Женева около 120 000 жени и деца ежегодно се прехвърлят незаконно в страни от ЕС, като преминават предимно през Балканите.
Според новия доклад 90 % от жените чужденки, които се занимават с проституция, най-вероятно са жертви на трафика на хора. Около 10 до 15 % от тях са момичета под 18-годишна възраст. По-малките деца, както момчета, така и момичета, се използват за принудителен труд.
Усилията на правителствата да играят водеща роля в борбата срещу трафика на хора са довели до значителни подобрения в институционалната и законодателна рамка, се отбелязва в доклада. Но се добавя, че мерките срещу трафика не се прилагат ефективно и на жертвите не се предоставя помощ в дългосрочен план.
Докладът предупреждава, че междувременно трафикантите на хора са се приспособили към действията, предприемани от властите, и използват по-съвършени методи при водене на търговията и прикриване на дейността си.
В резултат от слабата правораздавателна дейност не се наблюдава реално увеличение на броя на случаите на обвинени или осъдени трафиканти, казват в заключение авторите на доклада. "Правораздавателните органи разчитат на свидетелските показания на жертвите, но в същото време не могат да им предоставят необходимата сигурност и подкрепа", се казва в изявлението на ОССЕ по повод публикуването на доклада.
Докладът съветва правителствата от ЮИЕ да подобрят механизмите за защита на тези жертви, които са съгласни да свидетелстват срещу трафикантите. Той ги призовава също и да оказват по-голяма помощ на тези, които искат да се завърнат в родните си страни, тъй като много от тези жени накрая биват опозорявани.

Сръбски прокурори идентифицираха заподозрени по случай с трафик на органи
					27/02/2009
					 
						БЕЛГРАД, Сърбия -- Прокуратурата за военни престъпления в страната досега е идентифицирала десет бивши членове на "Армията за освобождение на Косово" (АОК), за които твърди, че са извършили престъпления срещу отвлечени сръбски граждани в Косово през 1999 г., предадоха медиите в четвъртък (26 февруари). През март 2008 г. прокуратурата започна да разследва изчезването на стотици сърби и други не-албанци по време на и след войната в Косово през 1999 г. Според обвиненията АОК е отвличала жертвите и тайно ги е транспортирала до лагери в Северна Албания, където органите им били отстранявани и по-късно продавани на черния пазар. Говорителят Бруно Векарич каза, че Сърбия ще изпрати нови доказателства на прокуратурата в Албания, за да даде възможност за започване на паралелно следствие там. (Бета, Танюг, Емпортал - 26/02/09)

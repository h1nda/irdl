Медиите в Косово критикувани за отразяването на размириците през март
18/05/2004
Безразсъдни и целящи сензации репортажи допринесоха за избухването на най-сериозните изблици на насилие в Косово от 1999 г. насам, твърди ОССЕ.
От Бирол Урчан за Southeast European Times в Прищина - 18/05/04
 
 
Представителят на ОССЕ по свободата на медиите Миклош Харажти посети провинцията, след като доклад характеризира радио- и телевизионното разпространение в Косово като "безумно". [ОССЕ]
Поведението на медиите в Косово допринесе за насилието, разтърсило провинцията през март, заяви представителят на ОССЕ по свободата на печата пред телевизионни и радио-журналисти, както и пред представители на печата по време на пресконференции, проведени в Прищина и Митровица по-рано този месец.
Миклош Харажти посети Косово, за да представи доклад на ОССЕ, в който остро се критикуват радио- и телевизионни журналисти за начините, по които са отразявали размириците. "Насилието неотдавна в Косово, причинило смъртта на 19 души, можеше да се избегне без това безразсъдно и стремящо се към сензации отразяване от страна на местни медии," посочи той.
Наред с дадените жертви, бяха изгорени сръбски църкви и домове. Това бе най-сериозният изблик на насилие от 1999 г. насам.
Харажди, който направи тридневно посещение в Косово от 3 до 5 май, се срещна с представители на медиите и политици. Той разговаря и с ръководителя на ЮНМИК Хари Холкери.
По време на посещението си той се консултира и с ръководителя на мисията на ОССЕ в косово посланик Паскал Фиеши и с Временния комисар по медиите Робърт Жилет.
Представители на администрацията на президента на Косово, кабинета на премиера и на Асамблеята се съгласиха с препоръките на Харажди за по-добро саморегулиране от страна на косовските медии, ангажирайки се, че кодификацията на свързаното с медиите законодателство остава важен приоритет.
Холкери приветства доклада и насърчи усилията на представителя на ОССЕ за укрепване на отговорната, свободната и обективна журналистика в Косово.
Докладът на ОССЕ бе най-критичен към РТК, общественият телевизионен канал, въпреки че други телевизионни канали също бяха споменати. РТК бе създаден и управляван от ОССЕ през 1999 г. През 2002 г. той премина под пълно местно управление.
Запитан дали счита, че местните медии са били съзнателно провокативни, Харажти каза, че медиите не са целели да повишат равнището на насилието или да провокират убийства. След прегледа на транскрибираните предавания той обаче посочи, че репортажите са били на границата на "преднамереното".
Авторът на доклада Дардан Гаши каза, че той не бива да се разглежда като обществена присъда или заклеймяване на косовските медии. Според него целта му е по-скоро да привлече вниманието към липсата на правила при отразяването на събитията от март.

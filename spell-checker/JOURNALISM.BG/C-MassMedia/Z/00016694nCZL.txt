Съветът за сигурност удължи мандата на мироопазващите сили на ЕС
					22/11/2005
					 
						НЮ ЙОРК, Съединени щати -- В понеделник (21 ноември) Съветът за сигурност на ООН гласува единодушно за удължаване на мандата на мироопазващите сили на ЕС в Босна и Херцеговина (БиХ) с една година. Решението съвпадна с 10-ата годишнина от Дейтънското мирно споразумение. Резолюцията потвърди решимостта на съвета за спазване на условията на споразумението и суверенитета и териториалната цялост на всички страни в региона. ЕС пое мироподдържащата мисия в БиХ от НАТО през декември 2004 г. и в момента в страната има около 6 500 военнослужещи. В декларация, публикувана на уеб-сайта на ООН, съветът подчертава също, че властите в БиХ носят основна отговорност за мирния процес и сътрудничеството с трибунала на ООН за военни престъпления. (АФП, АП, Ройтерс, Би Би Си, Уеб-сайт на ООН, Фена, НТВ Хаят - 21/11/05)

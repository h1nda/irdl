Неправителствена организация призова Хърватия да зачита човешките права на завърналите се сръбски бежанци
					05/09/2006
					Хърватия все още не прави достатъчно, за да гарантира пълно зачитане на човешките права на завръщащите се сръбски бежанци, заяви неправителствената организация за човешки права "Хюман Райтс Уотч" във вторник и призова ЕС да настоява Загреб да положи повече усилия, за да подобри сигурността, жилищните условия и заетостта. 
					(Хюман Райтс Уотч, ФТ - 05/09/06; ДПА - 04/09/06)
 
					 
						
Около 350 000 етнически сърби напуснаха домовете си в Хърватия по време на конфликта през 1991-1995 г. [Гети Имиджис]
						Въпреки някои положителни мерки през последните години, Хърватия трябва да свърши още много работа, за да гарантира, че човешките права на сръбските бежанци, завръщащи се в страната, се зачитат напълно, заяви "Хюман Райтс Уотч" (ХРУ) в доклад, публикуван във вторник (5 септември). 
						Изразявайки загрижеността си по отношение на неуспеха на Хърватия да реши проблемите, които завръщащите се етнически сърби срещат в множество области, включително жилищните условия, сигурността и заетостта, неправителствената организация със седалище в Ню Йорк призова ЕС да настоява Загреб да реши тези проблеми. 
						"Завръщащите се сърби в Хърватия все още живеят в рискови условия", се казва в изявление във вторник на ХРУ, в което се цитира директора на организацията за Европа и Централна Азия Холи Картнър. "Хърватското правителство трябва да погледне по-сериозно на подобряването на живота на тази общност, ако очаква да напредне по пътя си към членство в ЕС." 
						Хърватия започна преговорите по присъединяване с ЕС през октомври, като очакванията са тя да се присъедини към Съюза през 2010 г. Всяка страна, която се надява да се присъедини към блока трябва първо да изпълни комплекс от икономически и политически критерии, включително зачитане на човешките права и правата на малцинствата. 
						Около 350 000 етнически сърби напуснаха Хърватия по време на конфликта през 1991-1995 г. От тях са се завърнали около 120 000, включително около 17 000 през 2004 г. и 2005 г., според правителствени данни. ХРУ обаче смята, че не повече от 65 процента от регистрираните завърнали се бежанци живеят постоянно в страната. 
						Процесът на завръщане на бежанците значително се забави през последните години, като проучванията показват, че не повече от 25 000 сръбски бежанци все още желаят да се завърнат в Хърватия. Следователно, сега от съществено значение е властите да насочат вниманието си върху по-доброто зачитане на човешките права на онези, които вече са се завърнали, подчертават авторите на доклада от 43 страници, отбелязвайки, че предварителните условия за реинтеграция са същите като тези за подпомагане на завърналите се бежанци. 
						"Неуспехът на Хърватия да реши жилищния проблем означава, че сърбите са второкласни граждани", заяви Картнър. "Намирането на решение ще бъде знак за значителна промяна в отношението на Хърватия към нейното сръбско население." 
						Изразявайки загриженост по отношение на зачестилите случаи на етнически мотивирано насилие и преследване на членовете на общността, ХРУ разкритикува властите, че не са успели последователно и недвусмислено да заклеймят подобни действия. 
						В доклада, който е третият за завръщането на сръбските бежанци в Хърватия, се изразява загриженост по отношение на "продължаващото неравностойно представителство" на общността в съдебната власт, в държавните и местни институции на управление. 
						Освен това ХРУ призова властите да ускорят процесите на възстановяване на електроснабдяването за общностите на завърналите се сърби и на ремонт и възстановяване на разрушените през войната къщи на сърбите, както и да гарантират пълен достъп на членовете на тази общност до техните земеделски земи.

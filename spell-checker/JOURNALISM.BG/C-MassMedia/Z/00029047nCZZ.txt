Дипломатически дневник: Турция и БиХ ще засилят сътрудничеството си
					20/01/2009
					Турският външен министър е на посещение в БиХ. Още в дипломатическите новини: сръбският външен министър Вук Йеремич е в Швеция; Панама призна Косово.
					 
						
"Турция придава голяма важност на защитата на териториалната цялост, суверенитета и признатите граници на БиХ,” каза турският външен министър Али Бабаджан. [Гети Имиджис]
						
						Турският външен министър Али Бабаджан се срещна в четвъртък (15 януари) с колегата си от Босна и Херцеговина (БиХ) Свен Алкалай в Сараево, за да обсъди двустранните отношения. Бабаджан отново подчерта подкрепата на страната си за членството на БиХ в НАТО и присъединяването й към ЕС. Алкалай заяви, че страната му желае да разшири търговските си отношения с Турция. 
						*** 
						Панама призна Косово за независима държава, според съобщение от петък (16 януари). Посланикът на Косово във Вашингтон Авни Спахиу ще получи официалните дипломатически документи за това. Панама е 54-ата страна, признала независимостта на Косово.
						*** 
						
						Албанският президент Бамир Топи назначи в понеделник (19 януари) Ислам Лаука за първи посланик на страната в Косово. Миналата седмица Лаука каза, че мисията му ще бъде да помогне на Косово да спечели дипломатическо признание от повече страни и да се присъедини към повече международни организации. 
						*** 
						
						Сръбският външен министър Вук Йеремич е на официално посещение в Швеция, което започна в понеделник (19 януари). Йеремич ще се срещне с колегата си Карл Билд, както и със секретаря на местната Социалдемократическа партия, Марита Улиског. 
						*** 
						Словенският външен министър Самуел Збогар пристигна в понеделник (19 януари) на двудневно работно посещение в Сараево. Збогар ще се срещне с колегата си от Босна и Херцеговина (БиХ) Свен Алкалай, за да подпише меморандум за разбирателство в подкрепа на интеграционния процес на БиХ в ЕС.
						*** 
						Външният министър на Люксембург Жан Аселборн обеща подкрепата на страната си за процесите на интеграция на Албания в НАТО и ЕС по време на среща с премиера Сали Бериша в Тирана в сряда (14 януари). Аселборн даде висока оценка на ролята на Албания в гарантирането на мира и стабилността на Балканите и приветства вътрешните реформи в страната. Той заяви, че Люксембург ще помогне на Тирана в процеса на либерализация на визовия режим с ЕС, както и в усилията й да стане член на НАТО.
						*** 
						
						Албания ще стане център на всички европейски полицейски служби, които се борят с организираната престъпност на Балканите, заяви във вторник (13 януари) в Тирана началникът на италианската полиция Антонио Манганели. Според Манганели една обща регионална оперативна сила би била по-ефикасна в борбата с престъпността и незаконния трафик. Ръководителят на албанската полиция Ахмет Премци каза, че неговият отдел е иззел значително количество собственост от престъпните групи. 
						*** 
						
						Турският външен министър Али Бабаджан подписа във вторник (13 януари) в Прищина споразумение с косовския си колега Скендер Хисени за вдигане на визовите ограничения между двете страни. „Свободното придвижване ще засили комуникациите и ще сближи два братски народа, като същевременно ще създаде по-добра среда за бизнес,” каза Бабаджан. 
						*** 
						
						Албанският външен министър Лулзим Баша се срещна с Байрам Реджепи, кмет на етнически разделения град Митровица в Косово. Баша призова Реджепи да помогне за разполагането на мисията ЮЛЕКС на цялата територия на страната. Той похвали кмета и за справянето с междуетническите напрежения миналия месец след серията от случаи на насилие в града. 
						
						(Различни източници 13/01/09-20/01/09)

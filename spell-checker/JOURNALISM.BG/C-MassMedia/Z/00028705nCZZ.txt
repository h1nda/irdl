Наука и технологии: МНСБЮ се сдоби с нов уебсайт
					15/12/2008
					Повече информация и ресурси за Трибунала на ООН за военни престъпления са вече достъпни по мрежата. Още от седмицата: хакери взеха на прицел сръбски уебсайтове.
					 
						
Новият сайт бе пуснат миналата седмица. [ICTY]
						Хагският трибунал за военни престъпления откри новия си уебсайт в сряда (10 декември). Сайтът, www.icty.org, включва информация за историята на институцията, постиженията и настоящата й дейност, както и интерактивна карта, показваща зверствата, извършени в бивша Югославия. 
					
						*** 
						Група албански хакери организира на 8 декември атаки срещу няколко сръбски уебсайта, включително сайта на Летище „Никола Тесла в Белград и интернет портала serbiancafe.com. Вместо обичайното си съдържание уебсайтовете показваха послания в подкрепа на Косово и албански символи.
						*** 
						Един от всеки трима граждани на Босна и Херцеговина (БиХ) на възраст над 15 год. използва интернет, сочи проучване на агенция GfK BiH, публикувано на 8 декември. То установи, че интернет е най-популярен сред младежите на възраст между 15 и 24 години и се използва от 72 % от тях. Използващите интернет във Федерация БиХ са повече от тези в Република Сръбска – съответно 37 % и 24 %. Най-посещавани според проучването са уебсайтовете на Facebook и YouTube. 
						*** 
						Италианското правителство дари в сряда (10 декември) 500 000 евро за нова лаборатория по биотехнологии в Държавния университет в Тетово, Македония. Лабораторията ще се използва за изследване на качеството на храни и питейна вода.
						*** 
						
						Кипър и Великобритания подписаха на 8 декември меморандум за разбирателство в областта на научните изследвания и разработки. Документът предвижда създаване на общ кипърско-британски комитет за определяне на сферите на сътрудничество между академичните институции на двете страни, популяризиране на контактите между изследователи и обмена на информация и осъществяване на съвместни научни програми. 
						*** 
						Националната фондация за елинистични изследвания направи цифрова възстановка на двореца на цар Филип II Македонски. Двуетажният дворец се намира в археологическия комплекс Егес в северната част на Централна Гърция, близо до Вергина, в тогавашното царство Македония. 
						*** 
						"Търкиш Петролиъм Корпорейшън" (ТПАО) постигна във вторник (9 декември) споразумение с норвежката фирма „Уейвфийлд Инсеис” относно събирането на триизмерни сеизмични данни в Черно море и двуизмерни данни в Средиземно и Черно море. Информацията ще се използва за оценка на потенциалите залежи на нефт и газ. 
						
						(Различни източници—08/12/08-15/12/08)

Защитен свидетел свързва Милошевич с паравоенните терористични операции
17/04/2003
Сръбските паравоенни формирования, действали по време на конфликтите в Босна и Херцеговина и Хърватска през 1991-1995 г., са получавали директни заповеди от югославските служби за сигурност. Това заяви, работила за паравоенната група "Тигрите" и за нейния лидер, покойния военачалник Аркан.
(АП, АФП, ЮПИ, Глазгоу хералд, Радио Свободна Европа/Радио Свобода, Радио Б92 - 16/04/03)
 
 
Паравоенните терористични отряди в Босна и Херцеговина (БиХ) и Хърватска в началото на 90-те са действали по заповед на шефовете на сигурността при Слободан Милошевич и са били финансирани от бившия югославски лидер, заяви защитен свидетел пред трибунала на ООН за военни престъпления в сряда (16 април).
Давайки показания под кодовото име Б-129 и с размазан образ на екраните в съда, свидетелката бе представена като бивша секретарка на военачалника Желко Ражнятович. По-известен като Аркан, той е ръководил паравоенната групировка "Тигрите".
Свидетелката, която е работила в управлението на групата в Белград, заяви че е водила дневник на операциите й. Според нея "Тигрите" са получавали директни заповеди от Държавна сигурност и от шефовете по сигурността на Милошевич - Йовица Станишич и Франко Симатович. "Аркан винаги ми казваше, че без заповеди от Държавна сигурност "Тигрите" не биха отишли никъде", каза свидетелката. После тя разкри, че е боравила с повече от 2 млн. долара, повечето от които са идвали от службите за сигурност.
Станишич и Симатович бяха сред първите задържани във връзка с убийството на сръбския премиер Зоран Джинджич на 12 март. Според властите в Белград е вероятно и двамата да получат обвинителни актове от трибунала в Хага.
По време на конфликтите в Хърватска и БиХ "Тигрите" са организирали превозването на доброволци от Белград до паравоенните лагери в двете страни. "Те нямаха воннопленници", каза свидетелеката, припомняйки как са се хвалили с операциите си. "Според мен това означава, че са екзекутирали всички пленници".
Б-129 заяви пред съда, че ръководството на "Тигрите" е получавало между 3 и 4 млн. германски марки от офиса на Станишич по време на кампаниите на тайните служби в БиХ през 1994 и 1995 г. Друг помощник на Милошевич, бившият шеф на митниците Михал Кертеш, също е бил замесен в схемите по финансирането чрез контрабанда на цигари и алкохол. Според свидетелката, югославската армия е осигурявала на "Тигрите" оръжия и бензин по заповед на армейския генерал Душан Лончар.
Трибуналът обвини Аркан през 1997 г. за участие в убийствата на стотици цивилни. През януари 2001 г. обаче той бе застрелян във фоайето на хотел в Белград и не бе изправен пред съда. Имаше спекулации, че Милошевич е организирал убийството, за да го елиминира като потенциален свидетел.
В други новини, сръбският премиер Зоран Живкович заяви в сряда, че извънредното положение в страната вероятно ще бъде отменено следващата седмица, тъй като парламентът е приел законите, които дават на полицията завишени правомощия за борба с организираната престъпност.

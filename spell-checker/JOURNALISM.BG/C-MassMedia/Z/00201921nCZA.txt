България и Русия замразиха проекта "Белене" до пролетта 
					04/10/2011
					Окончателно решение за построяването на втора атомна електроцентрала в България няма да бъде взето преди края на март, според ново споразумение с Русия. 
					(Информационна агенция Фокус, Агенция София нюз - 03/10/11; София ехо, Dnevnik.bg - 02/10/11; Медиапул, Стандарт, Vsekiden.com - 01/10/11; Ройтерс - 30/09/11; Агенция София нюз - 03/09/11)
 
					 
						
България и Русия се споразумяха да отложат решението за атомната електроцентрала в Белене. [Ройтерс]
						България и Русия се споразумяха в петък (30 септември) да отложат с шест месеца вземането на окончателно решение за построяването на планираната 2 000-мегаватова атомна електроцентрала в гр. Белене на р. Дунав. 
						Обявявайки споразумението, българската държавна "Национална електрическа компания" (НЕК) заяви, че е подписала нов анекс с руската "Атомстройекспорт", с който се удължава валидността на сключения между тях преди пет години договор до 31 март 2012 г. 
						Дотогава се очаква руската и българската работна група да приключат техническо-икономическата оценка за ефективността на електроцентралата, се казва в изявлението на компанията, публикувано в петък. Междувременно те ще се опитат да изяснят финансовите аспекти на проекта и ще разгледат предложението за финансово структуриране, направено от британския консултант Ейч Ес Би Си, обясни НЕК. 
						Допълнителна причина за удължаването с шест месеца е било да се даде на България време за анализиране на резултатите от стрес тестовете на европейските атомни електроцентрали, които се очаква да бъдат обявени от ЕС през декември. 
						През ноември 2006 г. България сключи договор с "Атомстройекспорт", подразделение на руската енергийна корпорация "Росатом", за проектиране и построяване на своята втора атомна електроцентрала, на 100 километра източно от съществуваща АЕЦ в Козлодуй. Официалното начало на дейностите по осъществяването на проекта "Белене" беше дадено през септември 2008 г., осем месеца след като бившето българско коалиционно правителство, водено от социалистите, сключи споразумение за това по време на официалното посещение в София на тогавашния руски президент Владимир Путин. 
						Работата по бъдещата електроцентрала беше на практика замразена в края на 2009 г., след като основният инвестиционен партньор в проекта, германската РВЕ, оттегли участието си. Оттеглянето на базираната в Есен компания, която трябваше да предостави 2 милиарда евро в замяна на своя дял от 49 % в "Белене", стана на фона на сигнали от София за бъдещето на електроцентралата, която допълнително ще засили енергийната зависимост на страната от Русия. 
						Новото правителство на България на дясноцентристката партия ГЕРБ, което дойде на власт след парламентарните избори през юли 2009 г., настоя също цената за изграждане на проекта, определена на 6,3 милиарда евро, да не надхвърля 5 милиарда евро. 
						Поради липса на договореност по този ключов въпрос през юли "Атомстройекспорт" заведе съдебен иск срещу НЕК в Международния арбитражен съд в Париж с твърдението, че българската компания й дължи 58 милиона евро забавени плащания. 
						В отговор НЕК веднага заплаши, че ще заведе насрещен иск за 61 милиона евро забавени плащания за покупка на оборудване. 
						Същия месец двете компании подписаха 13-и анекс към договора си от 2006 г., с който удължиха валидността му до 30 септември. 
						Преди подписването в петък на Приложение № 14 българският енергиен министър Трайчо Трайков каза, че първоначалните заключения, представени от Ейч Ес Би Си, сочат, че съществуват начини проектът да бъде направен печеливш, но са необходими по-нататъшни преговори по подробностите. 
						Последният анекс беше подписан в навечерието на изборите на 23 октомври за избиране на наследника на поста на сегашния президент на България Георги Първанов, бивш лидер на Българската социалистическа партия (БСП) и един от най-твърдите поддръжници в страната на построяването на АЕЦ "Белене". 
						Кандидатът за президент на ГЕРБ Росен Плевнелиев, който според някои има шансове да спечели поста след балотаж, неотдавна заяви, че понастоящем нито подкрепя, нито отхвърля проекта. 
						Той отбеляза, че няма да вземе решение, преди „всички факти, цифри, плюсове и минуси, краткосрочни и дългосрочни последствия да бъдат поставени на масата”.

Сърбите искат закриване на темата за Дража Михайлович
					15/07/2011
					Ролята на лидера на четниците продължава да бъде взривоопасна тема в Сърбия и региона.
					От Биляна Пекушич за Southeast European Times от Белград – 15/07/
 
					 
						
Неотдавна открит гроб на свързания с Белград остров Ада Циганлия може би принадлежи на командира на четниците. [Биляна Пекушич/SETimes]
						Възможно е сръбската Комисия за разкриване на тайните гробове да е открила мястото, където е убит и погребан командирът на четниците Драголюб (Дража) Михайлович. Вероятното разкритие отново разпали дебата за неговата роля във Втората световна война.
						Мястото се намира близо до бившия затвор на Ада Циганлия, остров на р. Сава, по-късно свързан със сушата, който с годините се е превърнал в любимо място за отдих на белградчани. 
						"Само на един метър дълбочина, на място, покрай което всеки ден минават почиващи, са открити човешки кости," каза представителят на комисията, Миладин Гаврилович, за SETimes. 
						"Гробове има дори и в самия център на Белград," каза Блажо Джурович, директор на "Монитор Холдинг", чието оборудване бе използвано за откриването на гроба. 
						Обстоятелствата, при които е било изпълнено смъртното наказание, от години са строго пазена тайна. Не съществуват официални документи от бивша Югославия за това как Михайлович е срещнал кончината си. 
						Комисията иска да реши загадката, свързана с Михайлович, каза държавният секретар на министерството на правосъдието, Слободан Хомен, за SETimes, но тя "не иска да заема страна относно неговата роля във Втората световна война". 
						"Разкритията, до които ще се достигне, би трябвало да ни дадат възможност да поставим този открит въпрос от Втората световна война в учебниците по история и той да престане да бъде част от политическия дебат," каза Хомен. 
						Мнозина от региона смятат Михайлович, лидер на националистическото четническо движение, за голям военнопрестъпник, виновен за избиването на хиляди хървати, бошнаци и други. 
						За някои сърби обаче той е защитник и символ на първата въоръжена съпротива срещу нацистите в Европа. Михайлович първоначално се е бил срещу нацистите, макар по-късно да си е сътрудничил с тях срещу югославските партизани комунисти. 
						Югославското комунистическо правителство екзекутира Михайлович през 1946 г. след кратък съдебен процес по обвинения в сътрудничество с нацистите и извършване на престъпления против народа. 
						Сръбските историци изчисляват, че партизаните са убили 80 000 членове и привърженици на четническото движение в периода непосредствено след войната. Комисията е установила самоличността на 25 000 от убитите и 200 места, където вероятно се намират масови гробове. 
						"Следвоенните убийства в Сърбия и във всички комунистически страни е огромна тема за изследване от науката," каза историкът Сърджан Цветкович за SETimes. 
						Цветкович и съмишлениците му историци настояват, че антифашисткото движение е било използвано от някои като предлог с цел избиването на хора заради техните възгледи или класова принадлежност. 
						Други историци обаче спорят срещу подобни твърдения, заявявайки, че се манипулира с несигурни факти с политическа цел. 
						"Хората, които изказват тези [твърдения], не разполагат със сериозна информация, зад това няма сериозни научни изследвания", каза Дубравка Стоянович за SETimes. 
						Твърденията, че десетки хиляди хора са избити след 1945 г., се основават на непотвърдени разкази, каза тя. 
						През последното десетилетие се формира фалшивата представа за четниците като за патриоти, в ущърб на историята и антифашизма, добави Стоянович. 
						Със закон за правата на ветераните, приет през 2005 г. от сръбския парламент, на участниците в четническото движение бе предоставено правото на пенсия. Междувременно правителството измени съдържанието на учебниците по история, отделяйки Михайлович от нацистите и заявявайки вместо това, че той е бил лидер на едно от двете антифашистки движения по време на Втората световна война.

Размириците повлияха зле върху бизнеса в Косово
03/05/2004
Макар Косово да започна да лекува раните си след размириците от средата на март, управляваният от сърбите ски курорт инкасира загуби и се надява на по-светло бъдеще - както и на край на етническото насилие в провинцията.
От Бирол Урчан за Southeast European Times в Прищина - 03/05/04
 
 
Ски курортът Брезовица в Косово започна да губи пари след насилието в провинцията от средата на март. [КФОР]
32-годишният Милорад, косовски сърбин, живеещ в ски курорта Брезовица, е изкарвал 20 до 30 евро на ден преди размириците от средата на март, отнели живота на 19 души, причинили наранявания на стотици и взривили значителна част от междуетническото сътрудничество след края на войната. Той е продавал сокове на стотици туристи, посещавали курорта. В тези дни Милорад е отчаян и по-беден. "Сега нямам доходи," казва той.
На 17 и 18 март размирици, породени от нападения с предполагаем етнически мотив, избухнаха в Косово, отнемайки човешки живот, разрушавайки сгради и много голяма част от доверието, изградено чрез инвестиране в проекти за устройване на завръщащи се сърби, който бяха избягали в Сърбия.
След размириците ски лифтовете вече не се движеха, а снегът остана недокоснат, ситуация, много по-различна в сравнение с две седмици по-рано, когато скиори задръстваха стръмните склонове. Брезовица е част от сръбския анклав Стръпче. Всички хотели и целият местен бизнес се управляваше от местни сърби и базираната в Белград Корпорация ИНЕКС.
На първо време след края на войната, между 1999 и 2001 г., косовските албанци не посещаваха курорта поради съображения за сигурност. През 2002 г., когато ситуацията се подобри, имаше стотици хора, които посещаваха това място, осигурявайки добро препитание на местните жители, които можеха да продават напитки, да работят в хотелите или да си отворят барове. Повечето гости бяха косовски албанци и някои международни служители, работещи за различни организации в Косово.
Туризмът и ски центърът, единственият източник на доходи за местните сърби, носеха приходи от около 17,000 евро на ден. Размириците съкратиха сезона и генерираха загуби.
"Икономическото положение стана много трудно," казва Александър Йеничевич, мениджър на туристическия комплекс ИНЕКС. "Поради събитията от 17 и 18 март практически всяка дейност замря в средата на туристическия сезон. Сега хотелите са празни, ски лифтовете не работят и ние сме принудени на покриваме разходи като заплати чрез заеми."
Яничевич обясни, че ситуацията се е успокоила и че албанците са добре дошли да посещават курорта. "Що се отнася до притока на албански туристи, няма никакъв проблем, пътищата са отворени и вратите на нашите съоръжения са отворени за всички посетители. Тук няма никакви проблеми със сигурността," заяви той.
В скоро време снегът ще започне да се топи и хотелите ще бъдат затворени до следващия ски сезон. Йеничевич се надява, че няма да има повече размирици и че сигурността ще се подобри. Албанците могат да възвърнат доверието си. И Милорад, продавачът на сокове в Брезовица, може да започне да продава отново.

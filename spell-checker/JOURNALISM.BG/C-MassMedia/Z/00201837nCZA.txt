Движението на необвързаните страни все още има влияние, твърдят лидери
					07/09/2011
					Белград е домакин на конференция по отбелязване на годишнина на инициатива, започната от Тито.
					От Биляна Пекушич за Southeast European Times в Белград - 07/09/11
 
					 
						
 Министри на външните работи и ръководители на делегации на страните членки на Движението на необвързаните позират за снимка пред сградата на сръбския парламент в Белград на 5 септември. [Ройтерс]
						Отбелязвайки своята 50-та годишнина, Движението на необвързаните се върна тази година в Белград, градът, в който то се роди. Двудневната среща, в която участват 600 делегати от 100 страни, започна в понеделник (5 септември). 
						Картата на света се промени радикално след възникването на движението, но страните членки твърдят, че то все още е актуално въпреки края на Студената война и двуполюсния световен ред. 
						"Движението продължава да се развива", каза неговият председател египетският външен министър Амр Мохамед Камел. "От 25 страни членки през 1961 г., сега в него членуват 130 страни, което е две трети от всички страни в света." 
						Макар че бивша Югославия изигра ключова роля в сформирането на движението, нито една от обособилите се след разпадането й държави не е негов член. Домакинът Сърбия е страна наблюдател, както и Босна и Херцеговина и Хърватия. 
						"Нашето намерение е да издигнем на по-високо ниво политическото и икономическото сътрудничество с гордите страни, които са с нас днес в Белград", каза сръбският президент Борис Тадич пред участниците в конференцията и добави, че неговата страна остава ангажирана с принципите на необвързаност. 
						Тъй като страните в движението представляват пазар от около два милиарда души, официалните представители смятат, че залогът е много голям. 
						"Военната индустрия е гръбнакът на сътрудничеството между Сърбия и необвързаните", каза за SETimes министърът на отбраната Драган Сутанович. "Само от сътрудничеството с Алжир и Ирак получаваме 800 милиона долара." 
						Някои обаче смятат, че отношенията с движението носят повече задължения, отколкото придобивки. 
						"Сближаването с необвързаните е отричане на необходимостта Сърбия да принадлежи към евроатлантическата цивилизация", каза за SETimes професорът по история Никола Самарджич. "ЕС е длъжен да окаже конкретен натиск върху институциите в Сърбия да помогнат на гражданите да се отърсят от грешките си, произтичащи от национализма и комунизма." 
						Предизвикателството към сръбската дипломация бе очевидно тази седмица, когато участниците в конференцията силно подкрепиха сформирането на независима Палестина. Подкрепата на Движението на необвързаните може да се окаже решаваща за приемането на Палестина в ООН, което ще бъде обсъдено от Общото събрание на ООН този месец. 
						"Като домакини ние нямахме намерение да поставяме този политически въпрос на конференцията на Движението на необвързаните, но страните членки искаха да го обсъдят", каза за SETimes сръбският външен министър Вук Йеремич. "Сърбия не е членка на Движението на необвързаните страни, но ние се присъединяваме към неговата позиция." 
						Сърбия има добри отношения с Израел, които според експертите не са застрашени. 
						"Надяваме се, че приятелската страна Израел ще разбере тази нагласа на Сърбия, тъй като домакинът на конференцията на необвързаните не може да бъде срещу волята на повечето страни членки на Движението", каза за SETimes политическият анализатор Милан Николич. 
						Основано през 1961 г. Движението на необвързаните страни бе рожба на бившия югославски лидер Йосип Тито, на индийския лидер Джавахарлал Неру, египетския Гамал Абдел Насър, индонезийския Сукарно и Кваме Нкрума, президент на Гана. 
						Внукът на Тито, лидерът на комунистическата партия Йошка Броз, казва, че дори не е бил поканен. 
						"Правителството е лицемерно", каза той, "след като през май организира среща на НАТО, а сега среща на необвързаните. Докато такива хора са на власт, Сърбия няма да бъде добре."

Хърватски журналисти са заплашени от обвинения от МНСБЮ
					20/11/2007
					Срещу осем журналисти от Хърватия може да бъдат повдигнати обвинения за обида на съда за публикуване на поверителна информация.
					От Наташа Радич за Southeast European Times от Загреб – 20/11/07
 
					 
						
"Вечерни Лист" бе един от публикувалите информацията вестници. [Гети Имиджис]
						Международният наказателен съд за бивша Югославия (МНСБЮ) в Хага разпореди да бъдат разпитани осем хърватски журналисти, които са разкрили поверителна информация, свързана с процеса за военни престъпления срещу трима бивши хърватски генерали. 
						Един от журналистите, репортерът на "Вечерни Лист" Давор Иванкович, бе разпитан в четвъртък (15 ноември) в офиса на Хагския трибунал в Загреб за решението му да съобщи класифицирани части от обвинението срещу Анте Готовина, Иван Чермак и Младен Маркач. 
						Трима телевизионни журналисти - Горан Ротим, Джурица Дробац и Йосип Сарич и четирима други журналисти от печатните медии - Синиша Павич, Ясна Бабич, Снежана Павич и Иван Звонимир Чичак също ще бъдат разпитани. 
						През май журналистите публикуваха имената на седем военни и политици, споменавани в обвинителния акт срещу генералите като участници в предполагаемо съвместно престъпно предприятие през 90-те години на ХХ век. Седмината не бяха обвинени или разследвани, но имената им бяха посочени. 
						Всички са добре познати на хърватската общественост и бяха включени в поверителна част от обвинителния акт. Журналистите, пренебрегвайки правилото на МНСБЮ да не се публикуват такива части, огласиха имената. 
						Репортерите ще трябва да обяснят пред представителите на МНСБЮ защо са направили това. Забранено им е да говорят за разговорите си с разследващите органи и да се защитават публично. 
						Миналия месец следователите на МНСБЮ разпитаха главния редактор на "Слободна Далмация" Младен Плеше, както и бившия главен редактор на държавната Хърватска телевизия, Владимир Рончевич, във връзка със същого дело. Срещу тях не бяха повдигнати обвинения след разпитите им. 
						Ако им бъдат повдигнати обвинения за обида на съда и бъдат признати за виновни, журналистите може да получат наказание лишаване от свобода или глоби. Чрез своите адвокати осмината казаха, че не възнамеряват да разкрият защо са публикували имената. Заедно с много други НПО в Хърватия те твърдят, че МНСБЮ посяга на свободата на медиите и независимостта на журналистите.

България и Турция се стремят да засилят двустранното сътрудничество
07/07/2004
Отбелязвайки подобрените търговски отношения между двете държави премиерите на България и Турция обсъждат начини за по-нататъшно стимулиране на двустранното икономическо и политическо сътрудничество.
(Би Ен Ен - 07/07/04; Българско правителство, БТА, Новините, Би Ен Ен , Дневник, Standartnews, Анадолска агенция - 06/07/04; Медиапул - 05/07/04)
 
 
Българският премиер Симеон Сакскобургготски (вляво) приветства турския си колега Реджеп Тайип Ердоган в центъра на София във вторник (6 юли). Ердоган е на двудневно официално посещение в България. [АФП]
Българският премиер Симеон Сакскобургготски очерта търговията, инвестициите и туризма като приоритетни области за по-нататъшното развитие на икономическите връзки между неговата страна и съседна Турция.
"България вижда в Турция един многообещаващ икономически партньор," каза Сакскобургготски на съвместна пресконференция с турския премиер Реджеп Тайип Ердоган във вторник (6 юли), часове след пристигането на турския лидер на двудневно посещение в София.
През 2003 г. обемът на търговията между двете държави е надхвърлил 1 млрд. евро, нарастване с 45 % за една година, превърнало Турция в петия най-голям търговско-икономически партньор на България, посочи Сакскобургготски на турско-българския бизнес форум във вторник.
Преките чужди инвестиции в България, на обща стойност 111.6 евро към днешна дата, биха могли да надвишат 283 млн. евро тази година, прогнозират анализатори.
Двамата премиери ще присъстват на церемония, която бележи началото на изграждане на стъкларски завод на стойност 129 млн. евро, собственост на групата "Шишеджам". Този проект, който е най-голямата турска инвестиция "на зелено" до днес, се очаква да създаде 700 работни места в икономически изостаналия град Търговище, разположен на около 345 км от София.
Турските бизнесмени проявяват растящ интерес към инвестиции в България, каза Ердоган, допълвайки, че една от пречките, които препятстват бързия напредък в тази сфера, е съществуващият визов режим. "Облекченията, които се дават на европейски бизнесмени, трябва да бъдат дадени и на турски бизнесмени," посочи Ердоган във вторник.
Двустранното политическо сътрудничество бе също точка от дневния ред. Съобщава се, че Ердоган е изразил надежда, че България ще подкрепи стремежа на неговата страна да стане непостоянен член на Съвета за сигурност на ООН през 2009 г.
Ердоган и Сакскобургготски също така са обсъдили кандидатурата на Турция за членство в ЕС. По време на съвместната пресконференция Ердоган призова Съюза да определи дата за началото на присъединителните преговори.
"ЕС ще бъде подложен на изпитание по отношение на Турция през декември 2004 г. Ако ЕС не определи дата за начало на преговорите за присъединяване на Турция, това силно ще разстрои нашия народ и ще бъде не просто двоен стандарт, а нещо извън всякакви стандарти," изтъкна Ердоган.
Сакскобургготски изрази пълната подкрепа на България за кандидатурата на Турция, което бе потвърдено и от председателя на българския парламент Огнян Герджиков по време на среща с Ердоган в сряда. Герджиков призова Турция да се присъедини и към проект за нефтопровод от Кавказ, посочвайки, че това ще е от полза за целия регион.
Междувременно турският държавен министър Бешир Аталай и българският министър на образованието Игор Дамянов подписаха във вторник споразумение за сътрудничество.

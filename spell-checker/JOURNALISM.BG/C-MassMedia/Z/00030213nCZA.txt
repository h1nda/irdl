Главаш избяга от Хърватия след произнасянето на присъда
					11/05/2009
					Скандалният хърватски политик и генерал избяга в съседна Босна и Херцеговина, за да избегне излежаването на присъда от десет години затвор.
					От Наташа Радич за Southeast European Times от Загреб -- 11/05/09
 
					 
						
Главаш избяга в Босна и Херцеговина, след като бе осъден за военни престъпления срещу сърби. [Гети Имиджис]
						След два успоредни процеса, които продължиха четири години, миналата седмица съд в Загреб осъди хърватския генерал и депутат Бранимир Главаш на десет години затвор за военни престъпления срещу етнически сърби в град Осиек, извършени по време на конфликта от 1991 г. 
						Настоявайки, че е невинен, Главаш веднага избяга от Хърватия в съседна Босна и Херцеговина, за да избегне излежаването на присъдата. 
						По първото дело Главаш получи пет години затвор за издаването на заповед за арест, мъчения и убийства на сръбски цивилни граждани в гараж в Осиек. По второто дело той получи осем години за издаването на заповед за арест и убийства на сърби по бреговете на р. Драва. Съдът обедини двете присъди в една десетгодишна присъда. 
						"Присъдата е необоснована и ние ще я оспорваме изцяло на всички правни основания", заяви Велко Милевич, един от тримата адвокати на защитата. 
						Журналистът Драго Хедъл бе инициатор на широко обсъжданото дело срещу Главаш. Хедъл намери ключов свидетел -- бившия хърватски войник Крунослав Фехир – за когото се смята, че е получил заповед от Главаш да убие сръбски цивилни граждани. 
						Главаш е основател на партията Хърватски демократичен съюз (ХДС), която поде инициативата за независимост на Хърватия в началото на 90-те години на ХХ век. Главаш се радва на широка подкрепа в своя роден град Осиек заради организирането на защитата на града по време на тежките сръбски бомбардировки по време на конфликта от 90-те години на ХХ. Хърватски групи на ветерани обявиха своята пълна подкрепа за Главаш.
						"Присъдата срещу генерал Главаш ... е присъда срещу Осиек, Бараня и Славония и срещу всички нас," заяви Миуленко Колобарич, председател на организацията на ветераните от Осиек по време на митинг пред съда. 
						Поддръжниците на Главаш скоро излъчиха петминутно видеосъобщение от него, в което той твърди, че "няма вина по тези обвинения и целият процес е нагласен. ...Аз ще изчистя името си без всякакви съмнения". 
						Правителството отказа да коментира присъдата, следвайки отдавнашната си практика по отношение на съдебните решения. То обаче заяви, че "категорично отхвърля ... твърденията за оказване на влияние върху съдебната власт по време на съдебния процес". 
						Хърватската полиция потвърди в неделя, че Главаш се намира в Босна и Херцеговина, където тя няма правомощия да го арестува.

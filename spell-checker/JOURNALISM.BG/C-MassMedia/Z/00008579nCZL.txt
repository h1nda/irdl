Сърбия-Черна Гора обмисля въпроса за участие с войски в ръководени от САЩ мисии
05/10/2003
 
БЕЛГРАД, Сърбия-Черна Гора -- Министърът на отбраната Борис Тадич заяви, че Сърбия-Черна Гора обсъжда възможността да изпрати войски в международни мисии. Тадич съобщи пред репортери в петък (3 октомври), че военни представители на страната са посетили Вашингтон и Централното командване на САЩ във Флорида за разговори по въпроса. Той каза, че е било обсъдено евентуално изпращане на войски на Сърбия-Черна Гора в Либерия, Афганистан и Ирак. Тадич добави, че ще проведе консултации с всички политически партии за изработване на национален консенсус по въпроса. Окончателното решение ще бъде прието от Върховния съвет по отбраната на Сърбия-Черна Гора, министерския съвет и парламента. (AП, Танюг, Би Би Си - 03/10/03)

За Степан Месич приключи едно десетилетие на власт 
					18/01/2010
					След два последователни петгодишни мандата един от най-харизматичните лидери в Югоизточна Европа се оттегля.
					От Наташа Радич за Southeast European Times в Загреб -- 18/01/10
 
					 
						
"Хърватия, която оставям на моя приемник, е страна, която си сътрудничи със своите съседи и се бори срещу корупцията." [Гети Имиджис]
						На 18 февруари управлението на хърватския президент Степан Месич като лидер на Хърватия, ще приключи. Седемдесет и пет годишен, той бе начело на управлението на страната от февруари 2000 г. през два последователни петгодишни мандата. 
						Иво Йосипович - 52-годишен професор по право - спечели убедително президентската надпревара на балотажа на 10 януари и ще бъде третият президент на страната. 
						След оттеглянето си Месич ще бъде първият жив бивш президент на страната. Първият президент на Хърватия Франьо Туджман почина, докато бе на власт. 
						На първите многопартийни избори през 1990 г. Хърватският демократически съюз (ХДЗ) дойде на власт и Месич бе назначен за първи премиер на Хърватия. По решение на хърватския парламент той стана член на югославското председателство на републиката до разпадането на федерация през декември 1991 г. 
						През 1992 г. Месич бе избран за председател на независимия парламент на Хърватия. Той бе отстранен от поста през 1994 г., след като напусна ХДЗ, за да създаде нова партия - Независими хърватски демократи (НХД). . 
						След напускането на партията Месич става един от най-големите критици на президента Туджман до смъртта му. 
						По-големият син на Туджман Мирослав, който е лидер на националистическия десен блок, казва, че "най-доброто на мандата на Месич е, че той най-сетне е към края си". 
						През 1997 г. НХД се разцепва и Месич се присъединява към центристката Хърватска народна партия. Той става изпълънителен заместник-председател на партията, но я напуска, след като печели президентските избори през 2000 г., като казва, че иска да бъде президент на всички хървати. 
						
[Гети Имиджис]
						Когато Месич идва на власт, президентските задължения се основават на френски модел, според който постът е по-авторитарен. Месич започва процедура, целяща да направи поста по-церемониален и подобен на този в другите балкански страни. 
						 "Ако той можеше отново да се кандидатира за президент, сигурен съм, че щеше да спечели още на първия тур", каза жителят на Сплит Давор Томич, 72-годишен за Southeast European Times. 
						 По време на президентския си мандат Месич направи огромен принос за реформите в страната и я приближи до прага на EU. 
						 "Когато спечели изборите през 2000 г., той пое управлението на страна, изправена пред международна политическа изолация. Той приключва втория си мандат сега, когато Хърватия е кандидатка за членство в ЕС и членка на НАТО", заяви за Southeast European Times председателят на Хърватската търговска камара Надан Видошевич. 
						Той също установи политическо сътрудничество с властите в Босна и Херцеговина (БиХ), Сърбия, Черна гора, Македония и Косово. 
						Винаги много решителен поддръжник на обединена БиХ, Месич бе аплодиран по време на посещението си в Сараево през 2000 г. като новоизбран президент на Хърватия. По време на посещението си, Месич публично се извини на БиХ от името на "всички свои съотечественици, нанесли някакви вреди в миналото". 
						"Едно от най-важните неща, които той направи, бе да направи ясно разграничение между политиката и действащите военни през 2000 г.", каза Йосипович. 
						Политическите експерти като цяло са единодушни, че първата година от президентството на Месич е била най-добрата в неговата политическа кариера, когато той взема няколко решителни мерки, не най-маловажната от която е да наложи принудително пенсиониране на 12 генерали от Хърватската армия в опит да направи ясно разделение между военните и политическото ръководство. 
						
Хърватия стана популярна туристическа дестинация през последните десет години. [Гети Имиджис]
						С тази мярка, макар че не бе ясно дали Месич изразява преобладаващите чувства в Хърватия по онова време, той се наложи като решителна и активна личност на политическата сцена на страната. 
						Управлението на Месич обаче не винаги бе гладко. 
						Отношенията му с йерархията на Католическата църква са постоянно напрегнати, тъй като той критикува намесата им в политиката, а те го критикуват, че не защитава националните интереси. 
						Въпреки напрегнатите отношения с църквата у дома, Месич поддържа чудесни отношения с Ватикана. Едно от последните му официални пътувания през октомври бе до Ватикана, където той се срещна с Папа Бенедикт XVI. 
						Когато Месич предаде властта, той няма да бъде просто "още един пенсионер". Енергичен и харизматичен, той обещава да подкрепя или да критикува онези, които ще поведат страната след него. Месич твърди, че иска да бъде "морален авторитет във всички бъдещи политически процеси в страната". Във всеки случай, той обещава, че няма да стои пасивно настрана. 
						"Преди десет години аз поех страна, която бе в много "лошо състояние" и сега предавам Хърватия на моя приемник, който ще ръководи членка на НАТО и кандидатка за членство в ЕС, страна, която е опасана с магистрали и е силна туристичека дестинация", каза Месич по време на една от последните си публични лекции. 
						"Тази Хърватия, която оставям на моя приемник, е страна, която си сътрудничи със своите съседи и се бори срещу корупцията," каза Месич.

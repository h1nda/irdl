РС и Сърбия се споразумяха да активизират усилията си в издирването на укриващи се военнопрестъпници 
					30/05/2007
					 
						БЕЛГРАД, Сърбия – Република Сръбска (РС) и Сърбия заявиха, че ще активизират усилията си и редовно ще обменят информация във връзка с възможното местонахождение на укриващите се военнопрестъпници, включително Ратко Младич и Радован Караджич. Вътрешният министър на РС Станислав Чадо се срещна с Расим Ляич, ръководител на сръбския Национален съвет за сътрудничество с Трибунала на ООН за военни престъпления, във вторник (29 май). Двамата подчертаха, че това сътрудничество е приоритет и на сръбското правителство, и на кабинета на РС. 
						Други новини от вторник -- Върховният представител в Босна и Херцеговина (БиХ) Кристиан Шварц-Шилинг замрази финансирането на четири основни партии във Федерация БиХ – ХДС БиХ, ХДС 1990-ХС, ПДДХ и СБиХ. Това е наказание за партиите за това, че не успяха да се споразумеят за ново правителство на областта осем месеца след общите избори. (Дневни Аваз, Независне Новине - 30/05/07; Фена, РТРС, НТВ Хаят - 29/05/07)

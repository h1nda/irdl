Интервю: Невен Спахия, старши треньор на „Фенербахче Юлкер”
					29/08/2011
					Треньорът разговаря с кореспондента на SETimes дни преди началото на Европейското първенство по баскетбол през 2011 г.
					От Желяна Грубишич за Southeast European Times от Шибеник – 29/08/11
 
					 
						
 Треньорът на турския „Фенербахче Юлкер” Невен Спахия прекарва отпуската си в своята родина Хърватия. [Желяна Грубишич/SETimes]
						Хърватският треньор Невен Спахия е известно име в европейския баскетбол. Преди да застане начело на турския „Фенербахче Юлкер”, той е работил с латвийския „БВ Лиетувос ритас”, „Макаби” (Тел Авив), баскетболен клуб „Валенсия” и други. 
						В интервю за кореспондента на SETimes Желяна Грубишич, което Спахия даде в родната си Хърватия, той разговаря за предстоящото Европейско първенство по баскетбол през 2011 г., сезон 2011-2012 на Евролигата, своя отбор и очакванията си. 
						
						SETimes: Европейското първенство по баскетбол през 2011 г. започва в сряда (31 август). Кой е вашият фаворит? 
						
						Невен Спахия: Трудно ми е да определя фаворит, тъй като много държави са потенциални кандидат-медалисти, турнирът е доста кратък, около 17 дни, и може да се случи и нещо непредсказуемо. 
						В баскетбола обаче има група държави, които представляват елита. Преди всичко това са Испания, Франция и Русия – медалист от последното Европейско първенство. Във всеки случай тази група държави може да ни изненада и сред тях е и Хърватия. 
						
						SETimes: Какви са шансовете на Турция? 
						
						Спахия: Представянето на Турция е изключително силно. В момента те са европейски вицешампион, но от години съществува един проблем, а именно, че когато състезанието се провежда извън Турция, те никога не успяват да спечелят. Ще успеят ли сега и ще преодолеят ли тази бариера? Не знам, но мисля, че турският отбор не е сред фаворитите. 
						
						SETimes: Какво е бъдещето на „Фенербахче Юлкер”, като се има предвид, че отборът вече е шампион в Турция? 
						
						Спахия: Аз съм много доволен от моя отбор. За разлика от миналата година, когато спечелихме двата трофея – купата и шампионата – сега сме по-силни; имаме добри играчи на резервната скамейка и сме най-младият и най-талантлив отбор в Турция. 
						
						SETimes: Какви са отношенията в отбора през този сезон? 
						
						Спахия: Чудесни, както и през миналата година. Мисля, че химията в един отбор е една от най-важните предпоставки за успешен екип. Тя е налице във „Фенербахче Юлкер” и ще продължи да я има, докато аз съм треньор. 
						
						SETimes: Президентът на „Фенербахче” Азиз Йълдъръм в момента е в затвора [по разследване за уговаряне на мачове]. Как се отрази тази ситуация на „Фенербахче Юлкер”? 
						
						Спахия: Да, това е тежка загуба за клуба и лично за мен. Още повече, че подписах с него договор, който ми позволи да ръководя един толкова голям клуб, и през миналата година [той] беше моята подкрепа. Лично за мен това е голяма трудност и доколкото мога да видя, същото важи и за целия клуб. 
						
						SETimes: Ще се отрази ли тази ситуация на планираните цели? 
						
						Спахия: Не би трябвало, защото случилото се с Йълдъръм ни мотивира допълнително да станем по-добри и по-силни в сравнение с миналата година. Наистина се надяваме това да няма никакви последствия. 
						
						SETimes: Готов ли е списъкът с играчите? 
						
						Спахия: Да. Съставихме списъка една седмица след края на лигата. „Фенербахче Юлкер” приключи процедурата на набиране на играчи. Не отговорихме на предложенията на играчи от НБА, които идваха за два или три месеца до края на локаута, не се съгласихме. Всички наши играчи са подписали договори за една или повече години. 
						
						SETimes: Какъв е вашият досегашен опит с „Фенербахче Юлкер”? 
						
						Спахия: Досегашните ми впечатления от „Фенербахче” са страхотни. Харесва ми клубът, градът, играчите и целта ми е да остана, колкото мога.

Директорът на ФБР направи преглед на мерките за сигурност за Олимпиадата
04/12/2003
Директорът на ФБР Робърт Мюлер посети Атина миналия месец, за да направи кратка инспекция на мерките за сигурност на олимпийските обекти за игрите догодина.
От Димитрис Аграфиотис за Southeast European Times от Атина - 04/12/03
 
 
Директорът на ФБР Робърт Мюлер миналия месец поздрави служителите на гръцките правоохраннителни органи за ролята им при разбиването на "17 ноември" - гръцката терористична групировка, обвинена за 23 убийства и много други нападения в периода след 1975 г. Четири от жертвите й са американски служители.
Мюлер връчи награди на началника на полицията Фотис Насиакос, началника на групата за антитерористични действия Стелиос Сирос, началника на криминологичната лаборатория Ефстратиос Кириакакис и прокурора Йоанис Диотис. Той връчи награда и на генерал-лейтенанта от полицията Никос Тасиопулос за дългогодишното му сътрудничество с ФБР.
След това Мюлер прелетя с хеликоптер над Атина, за да инспектира олимпийските обекти, и накратко бе запознат с плановете за защита на олимпийската инфраструктура, за които отговарят гръцките власти в сътрудничество с частна израелска компания. Той зададе въпроси относно обезпечаването на сигурността по границите на обектите и за транспортирането на спортистите и посетителите по време на игрите. Опасността от проникване на ислямски екстремисти притеснява и двете страни и изисква по-интензивно сътрудничество в областта на разузнаването.
Друг важен въпрос е защитата на американските спортисти. Очаква се най-малко 100 американски агенти по сигурността да помагат при охраната на спортистите, треньорите и придружаващите лица, но гръцките представители казаха, че агентите не могат да бъдат въоръжени. Все още не е ясно дали това се отнася само за олимпийските обекти или за всички райони на града.
Мюлер бе придружаван от четирима висши служители на ФБР от отделите на бюрото за борба с тероризма, организираната престъпност и разузнаването. Те подчертаха необходимостта да се внимава за асиметрични заплахи, както и за риска терористичните мрежи да се опитат да се възползват от международното събитие през следващото лято. Междувременно атинският ежедневник "То Вима" публикува доклад на Държавния департамент, който приканва гръцките власти да са готови да се справят с терористичен атентат с масови жертви.
Атина ще използва повече от 40 000 агенти от службите за сигурност по време на игрите - над два пъти повече, отколкото на Олимпиадата в Сидни през 2000 г. След нападенията от 11 септември 2001 г. срещу американските градове организаторите на Олимпиадата в Атина превърнаха сигурността в свой приоритет. След войната в Ирак бюджетът за мерките за сигурност бе увеличен с около 25 % и достигна 650 млн. евро.

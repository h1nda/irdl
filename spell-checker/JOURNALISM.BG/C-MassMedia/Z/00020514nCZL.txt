В проектодоклада на Европейската комисия се призовава за забавяне на процеса на разширяване
					05/11/2006
					 
						БРЮКСЕЛ, Белгия -- В доклада на Европейската комисия за напредъка на Западните Балкани се очаква да бъде съобщено на Хърватия, Македония, Сърбия, Босна и Херцеговина и Албания, че те няма да могат да се присъединят към ЕС в краткосрочен план. Цитирайки проект на документа, който ще бъде публикуван в сряда (8 ноември), Би Би Си съобщи, че Европейската комисия очаква следващата вълна на присъединяване да се осъществи "в средносрочен до дългосрочен план". Македония ще бъде посъветвана да ускори демократичните политически реформи, да реши съществуващите проблеми с етническото албанско малцинство и да постигне по-добри резултати в борбата срещу престъпността и корупцията. В проектодоклада се потвърждава, че Сърбия трябва да арестува босненския сръбски генерал Ратко Младич, ако иска възобновяване на преговорите по Споразуманието за стабилизация и асоцииране с ЕС. Белград също ще бъде призован да приеме по-прагматичен подход по отношение на Косово. (Би Би Си - 03/11/06; AП - 02/11/06)

Косовските лидери отхвърлиха предложените промени в сферата на сигурността
					01/12/2008
					 
						ПРИЩИНА, Косово -- В неделя (30 ноември) лидерите отхвърлиха всякаква възможност за завръщането в Косово на сръбски сили за сигурност. Те напуснаха провинцията през 1999 г. в навечерието на Споразумението от Куманово - военна договореност между Белград и НАТО за изтеглянето на бившите югославски войски и полиция от Косово. Прищина заявява, че споразумението трябва остане такова, каквото е в момента, с довода, че Сърбия все още представлява риск за сигурността и безопасността. Президентът Фатмир Сейдиу каза, че каквито и да било промени в споразумението са неприемливи. Министър-председателят Хашим Тачи каза, че сръбските лидери могат да говорят за развитието в тяхната собствена страна, но Косово си има собствена армия, сили за сигурност и НАТО. Техните коментари са в отговор на изявления на сръбския президент Борис Тадич. В интервю за белградския всекидневник "Политика" от неделя той каза, че Сърбия е доказала, че е стабилизиращ фактор в региона, и че Споразумението от Куманово се нуждае от преразглеждане.
						Други новини -- Рамуш Харадинай бе преизбран в неделя за лидер на партията Алианс за бъдещето на Косово (АБК). АБК прие в редовете си и издателя Блерим Шала. По всяка вероятност той ще поеме поста на заместник-лидер на партията заедно с брата на Харадинай, Даут Харадинай. Стивън Шук, бивш представител на ООН в Косово, се съгласи да стане съветник на лидера на АБК. (Коха Диторе, Зери, Експрес, Косова Сот - 01/12/08; ТВ 21, РТК - 30/11/08)

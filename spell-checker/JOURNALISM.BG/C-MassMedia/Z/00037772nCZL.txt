Делегация на ЕП започва посещение в Хърватия 
					14/03/2011
					 
						ЗАГРЕБ, Хърватия -- Докладчикът на Европейския парламент (ЕП) за Хърватия Ханес Свобода и членове на комисията по външни отношения на ЕП започват в понеделник (14 март) посещение в страната за разговори с министър-председателя Ядранка Косор и депутати. По-рано този месец Свобода каза, че датата, поставена като цел за приключване на присъединителните преговори на Хърватия с ЕС, остава юни, но Загреб трябва да работи по-усилено за осъществяване на оставащите реформи. Визитата започва в обстановка на антиправителствени протести и призиви за предсрочни избори. Косор отново подчерта в петък, че ще обяви избори само след като правителството приключи присъединителните преговори. 
						Междувременно допитване, извършено от „Ипсос Пулс” и обявено през уикенда по телевизия „Нова ТВ”, сочи, че 57 % от хърватите подкрепят незабавното свикване на предсрочни избори. Около 33 % от участвалите в допитването предпочитат правителството първо да финализира преговорите, както беше заявено от Косор. Почти половината от отговорилите на въпросите в допитването, 48 %, мислят, че провеждането на предсрочни избори ще забави влизането на Хърватия в ЕС с още една година, а 43 % са заявили, че изборите няма да имат отражение върху преговорите. (ХРТ, ХИНА, Нова ТВ, tportal.hr - 14/03/11)

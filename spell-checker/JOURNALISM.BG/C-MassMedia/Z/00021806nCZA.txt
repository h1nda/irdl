Бърнс: "Членството в НАТО на Албания, Македония и Хърватия е основен приоритет"
					06/03/2007
					Време е да се премахнат бариерите, които спират напредъка на Балканите, каза в края на миналия месец заместник държавният секретар на САЩ Никълъс Бърнс.
					От Зоран Николовски за Southeast European Times от Скопие -- 06/03/07
 
					 
						
Заместник държавният секретар на САЩ по политическите въпроси Никълъс Бърнс. [Архив]
						Приемането на Албания, Хърватия и Македония в НАТО през 2008 или 2009 г. трябва да бъде приоритет, смята заместник държавният секретар на САЩ по политическите въпроси Никълъс Бърнс. На среща на представители и стратези на НАТО във Вашингтон в края на миналия месец той подчерта значението на евроатлантическото присъединяване за изграждане на стабилност в региона. 
						Време е "най-сетне да премахнем институционалните и национални бариери, които задържат напредъка на хората на Балканите, за разлика например от народите в Централна Европа", каза Бърнс. 
						Едно бъдеще в НАТО и ЕС ще "гарантира на народите на Балканите същите предимства, на които се радват гражданите на Западна и Централна Европа след края на комунизма преди 15-16 години," добави той. 
						Неговият коментар бе приветстван в трите страни, членки на т. нар. "Адриатическа харта". Заедно с Албания и Хърватия Македония се надява да докаже, че е готова за членство навреме за следващата среща на върха на НАТО, насрочена за началото на 2008 г. 
						Никола Димитров, национален координатор на Македония за НАТО, определи изказването на Бърнс като "много положително". 
						В същото време, подчерта той, това не е обещание за членство, а е по-скоро силен призив към Македония да завърши подготовката и да отговори на всички изисквания. Макар НАТО да дава положителна оценка на реформата в отбраната на Македония, все още има критики във връзка с политическия диалог в страната и напредъка на съдебната реформа. 
						В речта си Бърнс посочи статута на Косово и актуализирането на Дейтънското мирно споразумение за основни политически цели за Балканите. Освен това приемането в НАТО на трите страни, членки на "Адриатическата харта", е важен приоритет за Съединените щати и ЕС, каза той. 
						Други страни от региона, които се стремят към членство в Алианса, са Сърбия, Черна гора и Босна и Херцеговина.

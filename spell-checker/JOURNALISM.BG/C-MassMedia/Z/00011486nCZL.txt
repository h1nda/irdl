Ердоган посещава София, получава подкрепа за кандидатурата на страната за ЕС
15/07/2004
Кандидатурата на Турция за членство в ЕС, по-нататъшното развитие на икономическите връзки и запазването на културни и религиозни обекти бяха някои от въпросите, обсъждани неотдавна в разговорите между българския премиер Сакскобургготски и неговия турски колега, Реджеп Тайъп Ердоган.
От Мустафа Азизоглу за Southeast European Times от Истанбул - 15/07/04
 
 
Турският премиер Реджеп Тайъп Ердоган бе посрещнат от своя български колега Симеон Сакскобургготски в София на 6 юли. [АФП]
Турският премиер Реджеп Тайъп Ердоган се срещна със своя български колега, Симеон Сакскобургготски, по време на официалното си посещение в София по-рано този месец. Двамата ръководители обсъдиха кандидатурата на Турция за членство в ЕС, заздравяването на двустранните икономически отношения и запазването на културните и религиозни обекти.
По време на съвместна пресконференция след срещата Ердоган каза, че Турция е изпълнила критериите от Копенхаген за членство в ЕС и че недопускането на страната в съюза би било "извън стандартите ".
"Подобно решение сериозно ще обезпокои нашето правителство и нашия народ", каза Ердоган.
Сакскобургготски обеща България да подкрепи кандидатурата на Турция за членство. Той очерта също търговията, инвестициите и туризма като приоритетни области в по-нататъшното развитие на икономическите връзки със съседна Турция.
"България вижда в Турция един многообещаващ икономически партньор", каза Сакскобургготски на пресконференцията. По време на посещението на Ердоган двамата ръководители присъстваха на откриването на завод за стъкло и стъклени изделия, който е на стойност 129 млн. евро и е собственост на турската "Шишеджам груп". Очаква се той да създаде 700 нови работни места.
Беше обсъден и въпросът за състоянието на джамиите и други обекти в България от отоманската епоха. Като отбеляза, че Турция е възстановила българските църкви в Истанбул и Одрин, Ердоган посочи, че страната му очаква подобни действия и от страна на България. Той помоли също и за помощ при създаването на списък на отоманските укрепления на българска земя.
Двамата ръководители успяха да постигнат напредък в заздравяване на отношенията въпреки напрежението, свързано със съдебно дело, заведено от членове на турското малцинство в България срещу правителството в София.
Делото е свързано с асимилационната политика на покойния български комунистически диктатор, Тодор Живков, който започна систематично преследване на малцинството през 1984 г. Пет години по-късно режимът поиска от Турция да отвори границите си за българските мюсюлмани. Повече от 300 000 души напуснаха България по време на последвалото масово изселване от страната.
Повече от 140 молби от името на турското малцинство бяха подадени в Европейския съд за човешките права в Страсбург. Ищците твърдят, че законните им права са били нарушени и са били принудени да променят собствените имена и фамилиите си и да подписват документи, в които произходът им се посочвал като български.
Ердоган обаче не подкрепи съдебното дело. Докато беше в България, той се срещна с лидера на Движението за права и свободи Ахмед Доган, като предупреди партията "да не базира своята политика на етническа основа, за да не бъде заплашена от маргинализция".

Програма на ЕС отпуска 34.5 млн. евро на Македония
					18/07/2005
					Македония ще получи значителен пакет помощи от ЕС по линия на програмата КАРДС. На 5 юли македонският вицепремиер Радмила Шекеринска и ръководителят на делегацията на Европейската комисия в Скопие Донато Чиарини подписаха споразумение за стартиране на пакета помощи, които ще бъдат насочени към четири ключови области: стабилизация на демокрацията, управление и изграждане на институциите, икономическо и социално развитие и участие в програмите на Европейската общност.
					От Зоран Николовоски за Southeast European Times от Скопие – 18/07/05
 
					 
						
Вицепремиерът на Македония Радмила Шекеринска (вляво) и ръководителят на делегацията на Европейската комисия в Скопие Донато Чиарини се ръкуват след подписването на споразумение за отпускане на пакет помощи. [Томислав Георгиев]
						Вицепремиерът на Македония Радмила Шекеринска се срещна с ръководителя на делегацията на Европейската комисия (ЕК) в Скопие Донато Чиарини на 5 юли, за да подпишат финансово споразумение за отпускане на 34.5 млн. евро помощи на Македония по програмата КАРДС. 
						Помощите, първоначално обявяни през април, целят да помогнат на Македония да постигне ключови цели, поставени от споразумението с ЕС за стабилизация и асоцииране, както и да съдействат за изпълнение на Охридското рамково споразумение. Средствата ще бъдат използвани в четири приоритетни области, определени от ЕС и Македония: стабилизация на демокрацията, управление и изграждане на институциите, икономическо и социално развитие и участие в програмите на Европейската общност. Част от помощта (1.4 млн. евро) е предназначена за институцията Обща техническа помощ, която подпомага подготовката и навременното изпълнение на дейностите, а така също планирането на бъдещите програми. 
						
Програмата КАРДС бе развита от ЕС за отпускане на помощи на страните, намиращи се в процес на стабилизация и асоцииране. [EС]
						"В областта на стабилизирането на демокрацията продължава подкрепата за прилагане на рамковото споразумение", каза Шекеринска. "Що се отнася да управлението и развитието на институциите, повечето от средстата са предназначени за подпомагане на държавната прокуратура, борбата с прането на мръсни пари и с организираната престъпност, както и за подкрепата на процеса на децентрализация чрез развитие на местната инфраструктура." 
						Усилията за стабилизиране на демокрацията в страната чрез прилагане на Охридското споразумение ще бъдат подпомогнати от 2 млн. евро от фондовете на КАРДС. Акцентът ще бъде поставен върху две сфери: разширяване на представителството на етническите групи от малцинствата в държавната администрация и развитието на новия правителствен сектор, отговарящ за изпълнение на споразумението. 
						За подобряване на управлението и развитието на институциите са отделени общо 18.5 млн. евро. От тази сума 15 млн. са предназначени за реформата на държавната администрация, като 6.7 млн. евро ще отидат за развитие на инфраструктурата на местното самоуправление, 3 млн. евро за реформата на митническото обслужване и прилагане на европейските стандарти и 2 млн. евро за процеса на децентрализация.
						Останалите 3.5 млн. евро от фондовете за развитие на институциите са предназначени за реформата на съдебната система и вътрешните работи, в това число реформата на държавната прокуратура (1.5 млн. евро), борбата с прането на мръсни пари (1.5 млн. евро) и укрепване на капацитета за справяне с организираната престъпност и тероризма (0.5 млн. евро).
						
За подобренията на транспортната инфраструктура са предвидени 2.4 млн. евро от пакета помощи по линия на КАРДС.
						Около 7.6 млн. евро ще бъдат отпуснати за икономическо и социално развитие. От тях 1.2 млн. евро ще отидат за подобряване на инвестиционния климат в Македония. Развитието на малките и средните предприятия ще бъде подпомогнато с 2.4 млн. евро, а за подобренията на транспортната инфраструктура и опазване на околната среда са предвидени съответнсо 2.4 млн. и 2 млн. евро. Ще бъде продължена програмата на Европейската общност ТЕМПУС, целяща подобряване на висшето образование и ще бъде предоставена допълнителна помощ за реформата на системата за наемане на работна ръка. 
						Според плана, приет на срещата на върха в Солун, програмите на Европейската общност са отворени за страните от Западните Балкани и помощта по линия на КАРДС е на разположение за покриване на повечето от разходите по участие в тях. Македония се очаква да участва в няколко от тези проекти през следващата година и Брюксел е отделил 2 млн. евро за тази цел. 
						Според експертите много важен е фактът, че 1.3 млн. евро са предвидени за развитие на капацитета на Македония да поддържа децентрализирана система за управляване на помощите от ЕС. Европейската комисия отговаря за тези фондове, които целят да помогнат страната сама да се научи да управлява помощите от ЕС. По-рано тази задача се изпълняваше от Европейската агенция за реконструкция (ЕАР). Мандатът на ЕАР, обаче, изтича през декември, а Инструментът за предприсъединяване (ИПП) влиза в действие през януари 2007 г. Ако Македония получи кандидатски статут, тя ще започне сама да управлява помощите, а това налага развитие на съответни институции. Процесът на развитие на тези институции вече започна. 
						Програмата КАРДС бе развита от ЕС за отпускане на помощи на страните, преминаващи през процеса на стабилизация и асоцииране. Помощите по линия на КАРДС са предназначени за четирите потенциални страни-кандидати от Западните Балкани: Албания, Босна и Херцеговина, Македония и Сърбия-Черна гора (включително и Косово). Хърватия, която получи кандидатски статут, ще използва предприсъединителните финансови помощи, като запази правото си за участие в регионалната програма на КАРДС.

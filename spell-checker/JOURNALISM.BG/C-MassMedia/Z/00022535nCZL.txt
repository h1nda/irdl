САЩ и ЕС разпространиха нова проекторезолюция за Косово в ООН, Русия отново загатва за вето
					13/05/2007
					 
						НЮ ЙОРК, Съединени щати -- Медиите съобщават, че Съединените щати и ЕС са разпространили в петък (11 май) в Съвета за сигурност на ООН проекторезолюция за Косово, подкрепяща предложението на пратеника на ООН Марти Ахтисаари за независимост, наблюдавана от международната общност. 
						Русия обаче продължава да се противопоставя на даването на независимост на Косово против волята на Сърбия. В изявление в петък, руският посланик в ООН Виталий Чуркин укори Запада за това, че се опитва да наложи прибързани крайни срокове за уреждането на проблема и че прилага двойни стандарти. В събота говорителят на руското Външно министерство Михаил Каминин, заяви, че ще има по-нататъшни преговори по проекторезолюцията, внесена от Съединените щати и ЕС. Той добави, че някои части от документа са очевидно неприемливи за Москва. (Танюг, Бета, Б92, AП, Ройтерс - 12/05/07; РТС - 11/05/07)

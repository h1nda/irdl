Черна гора очаква резултати от Джуканович
					10/03/2008
					От изпълнението на изискванията на ЕС до построяването на нови водопроводи, правителството на Черна гора има много работа през идните месеци.
					От Неделко Рудович за Southeast European Times в Подгорица –10/03/08
 
					 
						
Мило Джуканович (вляво), лидерът на Черна гора, вдига тост заедно с председателя на парламента Ранко Кривокапич, след като бе избран на поста премиер за още един мандат на 29 февруари. [Гети Имиджис]
						Мило Джуканович, чието име практически е синоним на независимостта на Черна гора, отново пое премиерския пост през февруари. След като изведе страната от периода на конфликта през 1990-те години и я насочи към суверенитет, за него предизвикателствата не са нещо непознато. А правителството му със сигурност ще се изправи пред предизвикателства - от създаването на по-тесни връзки с ЕС и НАТО до развитие на енергийния сектор на страната и инфраструктурата. 
						Всички партии в парламента са за асоцииране с ЕС. Въпросът е дали правителството на Джуканович ще може да постигне конкретни резултати по отношнеие на изискванията на ЕС - по-специално съдебната реформа, по-добра държавна администрация и засилена борба срещу корупцията. Черна гора, която има репутацията на страна, където рядко се произнасят присъди за корупция, е под натиск да покаже своята ангажираност, като премине от реторика към постигане на заявените цели. 
						За да демонстрира ангажираността си с бъдеще в ЕС, управляващата коалиция е предложила Черна гора да представи молбата си за членство през първата половина на 2008 г., макар че тя подписа Споразумението за стабилизация и асоцииране, което е първата стъпка по пътя за присъединяване - едва през октомври. 
						 "Съзнаваме, че трябва да мине известно време от момента на кандидатстване за членство до момента на придобиване на този статут, а също така съзнаваме, че трябва да изпълним определени условия, но ние ще успеем", заяви в началото на новата година бившият премиер Желко Стуранович, който подаде оставка по здравословни причини. 
						 Той съобщи, че правителството ще приеме национална програма за интеграция в ЕС до месец май, в която ще бъдат очертани изискванията по пътя към членство, както и точен график за тяхното осъществяване. 
						Макар че Брюксел окуражи страната, той също предупреди, че властите в Черна гора не трябва да пренебрегват факта, че предстои да се извърши още много работа. 
						 "Черна гора е изправена пред нови предизвикателства", заяви еврокомисарят по разширяването Оли Рен в началото на февруари. "Държавната администрация все още е слаба и трябва да бъде подобрена на всички нива. Необходими са действия, за да бъдат постигнати конкретни резултати в борбата срещу корупцията и организираната престъпност. Прането на пари все още е нерешен проблем." 
						Той добави, че макар че той "напълно разбира, че Черна гора се бори за статут на страна-кандидатка за членство в ЕС", Европа иска това да стане след като бъдат изпълнени всички условия. 
						
Черна гора се надява не само да може да удовлетвори енергийните си потребности в бъдеще, но и да стане износителка на енергия. [Гети Имиджис]
						 "В бъдещия период първата и главна задача за Черна гора е да кандидатства за временно споразумение с ЕС и да възобнови подготовката си за прилагане на ССА", заяви Рен. "На практика това означава, че правителството трябва да обърне внимание на търговията и митниците - области, в които ефективността на държавната администрация трябва да се увеличи." 
						 "Правителството трябва да създаде нови институции като Съвет за конкуренцията. Също така системата на обществени поръчки трябва да се хармонизира със законите и стандартите на ЕС. Черна гора трябва да открие търгове за компании от ЕС. Правилата на интелектулната собственост трябва да се спазват", каза Рен. 
						Освен че постига напредък към присъединяване към ЕС Черна гора също е и член на програмата на НАТО "Партньорство за мир". Тя се присъедини към нея през декември 2006 г., шест месеца след отделянето си от Сърбия. Предвижда се страната да участва в 69 програми на "Партньорство за мир". 
						Макар че правителството, Министерството на отбраната и повечето НПО са за присъединяване към НАТО, обществената подкрепа за това е много по-малка в сравнение с подкрепата за членство в ЕС. Повечето проучвания показват, че населението е разделено на три: срещу присъединяване към НАТО, за присъединяване към НАТО и без мнение по въпроса. 
						Общественото мнение е по-единно по ключови вътрешни проблеми. Почти всеки в Черна гора ще ви каже, че има нужда от нова магистрала, свързваща морското крайбрежие със северната планинска част. Липсата на добри пътища се цитира като фактор, който е причината за по-слабото развитие на северната част на страната в сравнение с централната и южна част на Черна гора. Магистралата се обсъжда от години, но конкретни планове за нейното построяване едва сега се предприемат. Строителството трябва да започне тази есен. 
						 "Не ни трябват документи за проекта, трябва ни магистрала", каза Джуканович. 
						
Цените на недвижимите имоти са се повишили драстично в Черна гора, особено по крайбрежието. [Гети Имиджис]
						Черна гора е изправена и пред други инфраструктурни проблеми, включително недостатъчната водопроводна мрежа. С увеличаването на броя на туристите, изниква и перспективата от недостиг на вода. Правителството се готви да предприеме действия, като построи нови водопроводи до крайбрежните градове. 
						Друго предизвикателство е подобряването на енергийната ефективност. "Липсата на енергия представлява сериозна заплаха за бъдещото икономическо развитие на Черна гора. Ние трябва колкото се може по-скоро да привлечем инвестиции в тази област", заяви Петар Иванович, ръководител на Агенцията за привличане на чуждестранни инвестиции. 
						Правителството се надява да реши въпроса, като построи поредица от малки хидроелектрически централи. След като властите обявиха търг за експлоатация на водните мощности и построяването на малки хидроелектроцентрали, 38 компании представиха 145 оферти. Лидерите на Черна гора са решени не само да удовлетворят енергийните потребности на страната, но и да построят достатъчно мощности, които ще дадат възможност за износ на енергия. 
						 Сега, когато страната се оказва все по-привлекателна за посетители от чужбина, Джуканович и неговата администрация ще трябва да осигури условия Черна гора да се възползва максимално от потенциала си в туризма. В същото време властите може да се окажат под силен натиск да облекчат неизбежния шок за населението. Цените на недвижимите имоти например вече скочиха неимоверно, тъй като чужденци, главно британци и руснаци, проявяват интерес към имоти по крайбрежието. 
						Вече се появиха разногласия сред управляващата коалиция за това как да се реши въпроса със собствеността на чужди граждани. Партията на Джуканович е за пълна либерализация на пазара, но един от нейните коалиционни партньори - Социалдемократическата партия (СДП) - не е съгласна. 
						 "2008 ще бъде година на стратегически решения по отношение на това как ще използваме нашата територия. Законът за собствеността е един от стожерите на всяка държавна организация в историята на цивилизацията. Тази година трябва да проявим мъдрост, ако искаме да избегнем опасностите", заяви председателят на парламента Ранко Кривокапич, който е и председател на СДП. 
						По-малко от две години след независимостта Черна гора е изправена пред различни неотоложни проблеми и пред необходимостта от решителни действия на няколко фронта. При встъпването си отново в длъжност Джуканович се радва на може би най-голямото политическо доверие в сравнение с която и да е друга публична фигура в страната. Той може би ще трябва да черпи често от този резерв през идните месеци.

Ахтисаари се надява, че в началото на 2006 г. ще има пряка среща между преговарящите екипи на Сърбия и косовските албанци 
					28/11/2005
					Специалният пратеник на генералния секретар на ООН за преговорите по статута на Косово, Марти Ахтисаари, проведе разговори с високопоставени сръбски и федерални ръководители в Белград. Той потвърди, че както сръбската страна, така и косовските албанци държат на позициите си и каза, че се надява на пряка среща между тях в началото на следващата година.
					От Игор Йованович за Southeast European Times от Белград – 28/11/05
 
					 
						
Сръбският президент Борис Тадич (вляво) посреща специалния пратеник на ООН за Косово Марти Ахтисаари преди срещата им в Белград в петък (25 ноември). [AФП]
						Специалният пратеник на ООН за преговорите по бъдещия статут на Косово, Марти Ахтисаари, отпътува от Белград в петък (25 ноември), след като проведе разговори с високопоставени държавни ръководители. Посещението бе част от обиколката му из региона за установяване на фактите, която започна с посещение на столицата на Косово, Прищина. 
						Като изрази своето удовлетворение от проведените досега разговори, Ахтисаари каза, че е събрал много информация, която тепърва ще анализизра. Той каза също, че се надява първата пряка среща между сръбските и албанските представители да се проведе в началото на 2006 г. 
						"Надявам се, че в началото на новата година ще можем да съберем двете страни на среща. Ние ще бъдем посредници, ако страните желаят това," каза Ахтисаари. Той потвърди, че нито косовските албанци, нито сръбската страна са се отказали от позициите си. Албанците искат независимост, докато сръбските ръководители смятат, че провинцията, която е под международна администрация от 1999 г., трябва по някакъв начин да остане част от Сърбия. 
						Ахтисаари отново потвърди, че няма времева рамка за преговорите по статута, но добави: "Щом международната общност е решила преговорите да започнат, това означава, че настоящото статукво повече не може да бъде поддържано." Специалният пратеник каза също, че е против разделянето на Косово. 
						Докато беше в Белград, Ахтисаари се срещна с премиера на Сърбия Воислав Кощуница, с външния министър на Сърбия и Черна гора Вук Драшкович и с президента на Сърбия Борис Тадич. Сръбското правителство запозна пратеника с парламентарна резолюция, която се противопоставя на независимостта на Косово. Драшкович изложи позицията на Белград срещу независимостта по време на разговори с пратеника, като посочи, че подобно решение ще изпрати "поредица от ударни вълни из целия балкански регион, както и в цяла Европа и света". 
						Междувременно Кощуница предложи на Ахтисаари да се срещне и с държавни ръководители на съседните държави -- включително България, Хърватия и Румъния -- когато отново посети региона. 
						През втория ден от посещението си в Белград Ахтисаари разговаря с Тадич, който му каза, че "трябва да се намери специално решение за бъдещия статут на Косово, което еднакво да удовлетворява интересите на всички местни етнически общности в рамките на суверенитета и териториалната цялост на Сърбия и Черна гора." 
						Преди пристигането на пратеника на ООН бе сформиран 13-членният екип на Сърбия за преговорите по статута. Той включва Тадич, Кощуница и Драшкович. Постоянен съветник на екипа е Томас Флайнер, професор по право в Университета във Фрибург, Швейцария, и ръководител на Института по федерализъм. 
						След като напусна Белград, Ахтисаари отпътува за Черна гора, Албания и Македония.

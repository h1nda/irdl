Само високи постижения: сърбите празнуват победите на своите спортисти
					31/01/2012
					Победите в тениса, водната топка, хандбала и волейбола са източник на национална гордост.
					От Игор Йованович за Southeast European Times от Белград – 31/01/12
 
					 
						
Хиляди хора се събраха в понеделник (30 януари) в центъра на Белград, за да отпразнуват победите на сръбските спортисти. [Никола Барбутов/SETimes]
						С приповдигнат дух запалянковците в Сърбия празнуват поредицата от спортни успехи, които според тях им носят така необходимото временно облекчение от световната икономическа криза и популяризират Сърбия като спортна сила, а не като държава, която все още се възстановява от войната. 
						Най-малко 15 000 спортни запалянковци отпразнуваха последните успехи на сръбските спортисти в центъра на Белград в понеделник (30 януари) въпреки мразовитите температури. 
						Вувузели, свирки, сръбски знамена и плакати посрещнаха играчите от отборите на страната по водна топка, който стана европейски шампион, и по хандбал, който извоюва сребърен медал на Европейското първенство. 
						Феновете аплодираха и тенисиста Новак Джокович, който в неделя защити титлата си на Откритото първенство на Австралия. 
						„Ние сбъднахме мечтите си. Надяваме се, че сме направили и вас щастливи“, каза вратарят на хандбалния отбор Дарко Станич пред тълпите ликуващи запалянковци. 
						Белградчани излязоха по улиците в неделя вечерта, когато Джокович спечели Откритото първенство на Австралия, играчите от отбора по водна топка станаха европейски шампиони, а играчите от отбора по хандбал спечелиха сребърен медал. 
						„Тройната победа“ в края на седмицата повиши градуса на настроението в цялата страна. 
						„Хората се идентифицират с успелите спортисти и самоуважението на цялата нация нараства. В този случай спортистите са символ, който представя цялата нация, и всеки се чувства така, сякаш участва в този успех. Това помага на хората да възприемат по-положително самите себе си, своите шансове и житейска съдба“, каза за SETimes Жарко Требешанин, психолог и преподавател в Белградския университет. 
						
„Ние сбъднахме мечтите си. Надяваме се, че сме направили и вас по-щастливи“, каза вратарят на отбора по хандбал Дарко Станич пред ликуващите запалянковци. [Никола Барбутов/SETimes]
						Според него успехите на спортистите са важни и защото служат като пример за подражание за младите хора в страната. 
						„В спорта 95 % от успеха се постига чрез упорит труд и жертви. Това е добър пример за младите хора, особено ако им се изтъква, че успехът е резултат от упорита работа, а не просто дар от небето“, казва Требешанин. 
						Сърджан Джурич, собственик на белградската рекламна агенция „Плеон Олаф &amp; Макатиър“, казва, че международните постижения на сръбските спортисти се отразяват и на международния имидж на страната. 
						„Заради войните в бивша Югославия Сърбия има изключително отрицателен имидж в света. Благодарение на успехите на спортистите… впечатлението за страната бавно започва да се променя. Сърбия се превръща в страната на европейските шампиони по водна топка и волейбол и родината на тенисист номер едно в света“, каза Джурич за SETimes. 
						Успехът е важен и за начина на възприемане в самата страна, каза той. 
						„Ние сме жертви на стереотипа, че сърбите са мързеливи и неефективни. Успехът в спорта показва, че нацията може да бележи успехи, когато съществува система, при която хората получават адекватно възнаграждение за своята работа“, твърди Джурич. 
						Говорителят на Сръбската асоциация по водна топка Марко Богданович каза за SETimes, че най-важното нещо е да се създаде добра система. 
						„Най-добрите във водната топка остават в Сърбия и предават знанията си на по-младите поколения. Системата, която създадохме, макар и да получаваме по-малко финансиране от някои други спортове, ни позволи да имаме световно надмощие във водната топка в продължение на десетилетия“, заяви той. 
						Феновете са съгласни, че успехите на спортистите означават много за тях. 
						„Бях толкова горд в неделя. Най-накрая и на нас да ни се случи нещо добро насред тази [икономическа] криза“, каза Никола Костич, на 20 г., който се присъедини към хилядите други запалянковци, за да отпразнува медалите на играчите от отборите по водна топка и хандбал. 
						„Разбира се, гордея се с успехите на спортистите. Първи сме във водната топка, тениса, преди това във волейбола…, това не е малко постижение за страна с осеммилионно население“, каза за SETimes фенът Растко Добрич, на 32 г.

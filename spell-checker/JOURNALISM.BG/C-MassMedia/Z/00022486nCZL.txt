Солана и Рен подкрепят резолюция на ООН за Косово, базирана на плана на Ахтисаари
					08/05/2007
					 
						БРЮКСЕЛ, Белгия -- Върховният представител на ЕС по сигурността Хавиер Солана заяви в понеделник (7 май), че за решаването на въпроса за статута на Косово, както и за заплануваното разполагане на мисия на ЕС на мястото на сегашната мисия на ООН, ще е необходима нова резолюция на Съвета за сигурност на ООН. В слово пред Комисията по външни отношения на Европейския парламент в Брюксел Солана призова 27-те членки на ЕС да подкрепят плана на специалния пратеник на ООН Марти Ахтисаари за контролирана независимост на провинцията. Той каза, че ако бъде единна, Европа може да повлияе на скептично настроените Русия и Китай и двете постоянни членки на Съвета за сигурност на ООН, както и на ЮАР, която е непостоянен член. Еврокомисарят по разширяването Оли Рен също се изказа пред комисията, като подчерта на свой ред важността на единството на блока. 
						Други новини -- Косовският премиер Агим Чеку и министърът за завръщащите се бежанци Бранислав Гърбич се срещнаха в Чаглавица с 30 сръбски младежи от Косово. Основна тема на разговора им бяха перспективите на косовската младеж след уреждането на въпроса за стаута. (Данас - 08/05/07; РТК, РСЕ, Телеграфи, Телеграфи, Бета, Танюг, Уебсайт на ЕС, Ройтерс - 07/05/07)

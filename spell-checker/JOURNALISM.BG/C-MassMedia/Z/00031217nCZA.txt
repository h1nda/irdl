Спор между електрически компании в Македония
					10/08/2009
					Залозите в арбитражното дело, което може да има сериозни финансови последствия за балканската страна, са високи.
					От Горан Трайков за Southeast European Times от Скопие - 10/08/09
 
					 
						
Членът на управителния съвет на австрийската групировка ЕВН Петер Лайер (в средата) и главният финансов директор Михаел Ленгле (вляво) посетиха Македония през 2006 г. [Гети Имиджис]
						Отношенията между австрийската електрическа компания ЕВН -- собственик на македонската електроразпределителна мрежа -- и неговия партньор, местното дружество за производство на електроенергия “Електростопанство на Македония” (ЕЛЕМ), се влошиха. 
						Миналия април съд в Скопие издаде разпореждане ЕВН да плати на ЕЛЕМ почти 200 млн. евро неплатени дългове. Представителите на ЕВН нарекоха решението "скандално" и следващия месец внесоха жалба срещу него. 
						Фирмата също така започна производство срещу Македония в Международния арбитражен съд във Вашингтон. 
						Представителите на ЕВН твърдят, че двустранното споразумение между Австрия и Македония, което е било подписано с цел да бъдат защитени и насърчени инвестициите в двете страни, се нарушава от 2002 г. "Получихме покана [от съда] и подготвяме нашия отговор," потвърди министър-председателят Никола Груевски. 
						ЕВН влезе в Македония през 2006 г., като придоби разпределителното дружество в страната ЕСМ, сега известно като "ЕВН Македония". Придобиването беше осъществено, като държавната монополна компания в Македония беше разделена на дружество за производство на електроенергия ЕЛЕМ, електроразпределително дружество ЕСМ и електропреносна компания. 
						Продажбата беше направена по време на предишното правителство на социалдемократите, оглавявано от тогавашния министър-председател Владо Бучковски. Според него отношенията между двете страни са били ясно дефинирани. 
						Настоящият вицепремиер Ставревски обаче твърди, че ЕВН не е изпълнило задълженията си съгласно договора за придобиване, който предвижда през следващите три години в инфраструктурата мрежа да бъдат инвестирани 96 млн. евро с цел предотвратяване на загуби на електроенергия и подобряване на енергийните услуги. 
						Според него Македония е изпълнила своята част от сделката, като е предала ЕСМ на ЕВН и е изплатила 22 млн. евро, когато по-късно е било установено, че обявеният предварително баланс е твърде нисък. 
						Договорът предвижда, че ако средствата не бъдат инвестирани, страните имат право на независим одит. Правителството възложило на “Ърнст енд Янг” да направи това, като се установило, че “ЕВН” са инвестирали 23 млн. евро. Средствата обаче са били от сметки, платени от потребителите, а не като отделна инвестиция на компанията, както предвиждат разпоредбите на търговския договор. 
						Според ЕВН действията на дружеството са били в съответствие с Договора за купуване на акции. Компанията настоява, че е изпълнила задължението си за инвестиции и твърди, че е готова случаят да бъде разгледан от международните арбитражни съдилища. 
						Фирмата също така твърди, че е била обект на "множество дискриминационни действия и постоянно нарастващ натиск", особено след като администрацията на Груевски встъпи в длъжност. 
						Междувременно австрийските политици обвиняват македонските съдебни органи. "Като се има предвид значението и формата на инвестициите на ЕВН в Македония, бих желал ситуацията да бъде разгледана много сериозно," се казва в писмо на външния министър Йозеф Прьол до Ставревски. "Бих желал да ви уверя, че съм много заинтересован да видя незабавно подобрение на положението."

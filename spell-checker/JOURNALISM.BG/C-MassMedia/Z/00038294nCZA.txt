Полицията в БиХ протестира срещу ниските заплати
					26/04/2011
					Полицаите са разгневени заради заплащането си и неприлагането на новите закони от кантоните.
					От Юсуф Рамаданович за Southeast European Times от Сараево – 26/04/11 
 
					 
						
Полицейските служители във всеки кантон получават различни заплати [Ройтерс] 
						Полицейски служители протестираха срещу отказа на кантоналните правителства да спазят закон от 2010 г. за увеличаване на полицейските заплати във Федерация Босна и Херцеговина (ФБиХ), настоявайки заплатите на полицаите да се хармонизират в цяла БиХ. 
						"Ситуацията с полицейските заплати изобщо не се е подобрила: тя все още е лоша навсякъде," каза полицай от Сараево, който отказа да каже името си. 
						През юли 2010 г. по искане на полицейския профсъюз в БиХ правителството на ФБиХ прие два нормативни документа, които имаха за цел да намалят различията в заплатите на полицаите между кантоните. 
						"Настояваме за увеличаване на заплатите; настояваме законът да бъде приложен. Не би ли било редно всички, които работят една и съща работа в една и съща държава, да бъдат възнаграждавани еднакво за тази работа?", каза Елведим Миоч, председател на профсъюза на полицаите от Зенишко-Добойския кантон, за SETimes. 
						"Представете си как се чувстват полицейските служители, когато охраняват футболни мачове в други кантони и получават няколко пъти по-малко от други, вършещи същата работа, охранявайки същата държава БиХ. Някой умишлено ни дискриминира. За някои заплатите са два пъти по-големи, включително с допълнителните издръжки и компенсации," казва Миоч. 
						"Ядосани сме. Хората вземат заеми, за да си купуват хляб. Имаме да плащаме сметки и да удовлетворяваме нуждите на децата си," каза председателят на полицейския профсъюз в източния Посавски кантон, Дражен Кобаш. 
						Той казва, че полицаите от кантона не получават заплащане за нощни дежурства и че полицейските заплати в кантона - по 230 евро на месец - са най-ниските в цяла ФБиХ. 
						"Полицейският служител, който дава нощни дежурства и [затова] е с единия крак в гроба, а с другия в затвора, изпълнява най-почтената работа в държавата," казва Миоч. 
						Около 1 500 полицаи от Зеница започнаха да протестират на 25 март пред сградата на управлението на кантона в Зеница, настоявайки за по-високи заплати и по-добри условия на работа, като заплашиха с неявяване на работа и гладни стачки. 
						Полицаите от няколко други кантона на ФБиХ подкрепиха колегите си заедно с местните профсъюзи на образованието и администрацията, докато таксиметровите шофьори блокираха улиците в подкрепа на протестите. 
						Всеки от десетте кантона в ФБиХ има собствена администрация, бюджет и финансиране и независимо решава за заплатите на полицейските служители. Оправдавайки се с недостатъчно средства, правителствата на Зенишко-Добойския и на още няколко кантона не са приложили закона. 
						Премиерът на кантона Фикрет Плевляк каза за медиите, че "законите налагат значително финансово бреме, на което контоналният бюджет не може да издържи. Мисля също, че ситуацията е същата в още много кантони." 
						"Полицейските служители във всичките десет кантона на ФБиХ са заложници на десет дребни управници, т.е. десет кантонални правителства и техните десет различни закони, укази, правилници, униформи, емблеми и всичко, което не е унифицирано на територията на ФБиХ," каза Миоч за SETimes. 
						Той каза, че полицията трябва да бъде обединена на ниво ФБиХ като "път за създаване на единна полицейска сила за цялата БиХ". 
						Стачката завърши на 4 април, когато представители на полицейския профсъюз и на кантоналното правителство постигнаха споразумение да отложат прилагането на федералния закон до по-късно през годината.

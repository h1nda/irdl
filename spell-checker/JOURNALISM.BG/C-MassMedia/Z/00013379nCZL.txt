Сръбски министър призовава генерали да се предадат на Хагския трибунал 
					26/01/2005
					 
						БЕЛГРАД, Сърбия-Черна гора -- Расим Ляич, федералният министър за човешките права и малцинствата, призова във вторник (25 януари) четирима генерали, издирвани от Трибунала на ООН за военни престъпления, да се предадат доброволно. Според него с подобна постъпка четиримата биха премахнали тежко бреме от своята страна, която след това "би могла да продължи по пътя към Европа". Ляич е и ръководител на Съвета на Сърбия-Черна Гора за сътрудничество с Трибунала в Хага. 
						В същия контекст Оли Рен, комисарят на ЕС по разширяването, се срещна с външния министър на Сърбия-Черна гора Вук Драшкович. След разговорите Оли Рен заяви пред репортери, че "Белград трябва да покаже значителни, а не минимални, резултати в сътрудничеството си с Трибунала." От своя страна Драшкович поиска от сръбския премиер Воислав Кощуница да "предприеме необходимите стъпки". (Данас- 26/01/05; AФП, Ройтeрс, Tанюг, Бета, Б92 - 25/01/05)

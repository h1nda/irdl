Косово има свой Съвет за сигурност
					12/02/2009
					Косово вече има съвет, който да съветва президента по националната сигурност.
					От Беса Бечири за Southeast European Times от Прищина -- 12/02/09
 
					 
						
Агенциите за сигурност на страната „ще си сътрудничат с [нейните съседки] и с международната общност в борбата с престъпността, контрабандата и трансграничния и международен незаконен трафик,” каза на встъпването в длъжност на ССК премиерът Хашим Тачи. [Гети Имиджис]
						От сряда (1 февруари) Косово има свой Съвет за сигурност, което е още една стъпка, предвидена в плана на Марти Ахтисаари за добилата неотдавна независимост страна. 
						Съветът за сигурност на Косово (ССК), който се събра за първи път в сряда, ще бъде най-висшият консултативен орган по въпросите на сигурността в страната. Той „ще оценява десетгодишния план за сигурност на правителството, както и годишните планове на разузнавателните агенции и стратегическите приоритети, преди те да бъдат одобрени от правителството,” сочат източници. Той обеща още на първото си заседание да изгради институции за сигурност в цялата страна. 
						Съветът ще има изпълнителни правомощия при извънредни ситуации, ако президентът одобри това. 
						 Освен това ССК ще разглежда законопроекти, свързани със сигурността, стратегиите за полицейска работа на вътрешното министерство, планове на националната митническа служба, международни спогодби, свързани със сигурността, и предложения за операции на агенциите за сигурност в чужбина. 
						Според всекидневника от Прищина „Експрес” членове на съвета ще бъдат премиерът, вицепремиерите, министърът, отговарящ за Косовските сили за сигурност (КСС), и министрите на външните работи, правосъдието, вътрешните работи, икономиката и общностите и завръщането на бежанците. Последният от тези министри е етнически сърбин, Саша Рашич.
						Непостоянни членове ще бъдат представител на президента, директорът на Косовската разузнавателна служба, командващият на КСС и други висши държавни служители. Международни представители няма да получат предложения за членство, но ще бъдат канени на заседанията.
						Агенциите за сигурност в страната „ще си сътрудничат с [нейните съседки] и с международната общност в борбата срещу престъпността, контрабандата и трансграничния и международен незаконен трафик," каза премиерът Хашим Тачи при встъпването в длъжност на ССК. Президентът Фатмир Сейдиу добави, че Косово ще играе важна роля в укрепването на собствената си сигурност и в поддържането на добри отношения със съседите си и с други страни.
						Международните представители в Прищина приветстваха сформирането на съвета. Той „предоставя здрава основа за сформирането и координирането на ефективни национални стратегии за сигурност ... [Той] ще функционира в интерес на всички косовски граждани [и] ... ще помогне на Косово да се приближи още повече до евро-атлантическите структури,” каза Флетчър Бъртън, заместник международен граждански представител в Косово.
						Създаването на ССК е част от законодателството, „насочено към осигуряване на демократичен контрол върху институциите за сигурност”, отбеляза Международната гражданска служба в Косово. 
						ССК трябваше да започне да функционира по-скоро, но правителството не бе в състояние да го сформира, докато не бе назначен директор на Косовската разузнавателна агенция. Както конституцията, така и планът на Ахтисаари предвиждат евентуалното сформиране на ССК.

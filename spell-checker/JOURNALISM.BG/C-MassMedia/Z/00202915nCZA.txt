ЕС предостави пътна карта за либерализиране на визовия режим, която породи загриженост сред някои длъжностни лица
					20/06/2012
					Властите признават, че изпълнението на някои от критериите, залегнали в пътната карта, ще е много трудно. Мнозина обаче запазват надеждата, че Косово няма да изостане от региона в процеса на въвеждане на безвизови пътувания.
					От Сафет Кабашай за Southeast European Times от Прищина – 20/06/12
 
					 
						
Еврокомисарят по вътрешните работи Сесилия Малмстрьом заяви, че либерализирането на визовия режим за Косово зависи от напредъка на правителството в изпълнението на трудните реформи. [Ройтерс]
						След като миналата седмица получиха пътната карта за либерализиране на визовия режим, косовски официални представители изразиха загриженост, че липсата на обща позиция на ЕС по отношение на страната може да стане причина за включването на допълнителни условия от Европейската комисия, което ще забави процеса. 
						В пътната карта са залегнали 95 критерия – включително управление на границите и миграцията, сигурност на документите, реинтеграция и реадмисия, мерки срещу организираната престъпност и корупцията, както и защита на основните права и свободи, които Косово трябва да изпълни, за да осигури безвизов режим на пътуване за своите граждани. 
						Това е първата реална крачка на ЕС за включването на Косово – последната страна в региона – към безвизовия режим на пътуване в Шенгенската зона. Черна гора, Македония и Сърбия се присъединиха към безвизовия режим на ЕС през декември 2009 г., последвани от Албания и Босна и Херцеговина една година по-късно. 
						Въпреки че Косово работи, за да изпълни критериите, властите посочиха, че борбата с организираната престъпност, корупцията и нелегалната имиграция ще бъде трудна. 
						„Тези три критерия според мен ще породят по-големи проблеми въпреки значителния напредък по други критерии“, заяви за SETimes Гезим Касаполи, заместник-министър по европейската интеграция. 
						Прищина обеща да изпълни изискваните в пътната карта критерии, но на други държави от региона това отне от 13 до 22 месеца. 
						„Ангажираме се да изпълним критериите за рекордно кратко време. Обхватът на някои от тях обаче излиза извън пределите на страната, като например борбата срещу организираната престъпност и трансграничното сътрудничество“, заяви Касаполи. 
						Друга пречка може да се окаже позицията на държавите, членки на ЕС, по отношение на страната – пет от 27-те държави, членки на ЕС, не признават независимостта на Косово. 
						„Най-големият ми страх е, че този документ междувременно ще създаде възможност за налагането на допълнителни критерии, които ще забавят процеса“, заяви за SETimes председателят на парламентарната комисия на Косово по европейска интеграция Луфти Хазири. 
						Според Авни Мазреку, директор на Колежа за европейски изследвания в Прищина, въпреки че липсата на обща позиция на ЕС може да доведе до нови условия, проблемът се отразява върху отношенията като цяло, а не само върху процеса на либерализация на визовия режим. 
						„Петте държави членки забавят всички видове сътрудничество между ЕС и Косово“, посочи Мазреку. 
						Хазири призна, че колебанието на Брюксел да включи целия регион в Шенгенската зона се дължи на големия брой албанци, които емигрират в ЕС. „Търсенето на убежище по икономически причини все още продължава и това е повод за загриженост в някои държави от ЕС, особено за някои приятели на Косово като Белгия, Франция, Швеция и Австрия.“ 
					
				
			
					 
					
 
 

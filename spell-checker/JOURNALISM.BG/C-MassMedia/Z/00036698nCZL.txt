Съветът за сигурност на ООН ще обсъжда доклад за Косово
					12/11/2010
					 
						ПРИЩИНА, Косово -- Съветът за сигурност трябва да обсъди в петък (12 ноември) тримесечния доклад на генералния секретар Бан Ки Мун за Косово. Едно от заключенията в доклада засяга Северно Косово, където ситуацията остава нестабилна и напрегната след мнението на Международния съд относно законността на независимостта на страната. 
						Според документа ЮНМИК продължава да насърчава партиите да се въздържат от насилие. Посредством ЮНМИК Белград и Прищина продължават сътрудничеството помежду си относно изчезналите лица с посредничеството на Червения кръст. Въпросът за изчезналите лица обаче остава главно предизвикателство пред помиряването на различните общности и продължава да спъва процеса на завръщане на бежанците, се отбелязва в документа. Като отделна глава към него е добавен доклад на бившия ръководител на ЮЛЕКС Ив дьо Кермабон, обхващащ въпросите, свързани със законността, между юли и октомври. (Коха Диторе, Косова Сот, Телеграфи - 12/11/10; Кохавижън, РТК - 11/11/10)

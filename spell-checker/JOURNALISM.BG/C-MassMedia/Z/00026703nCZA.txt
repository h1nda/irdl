Опит за влизане с взлом в дома на премиера на Косово
					09/06/2008
					Младежът, който се опита да влезе с взлом в дома Хашим Тачи, твърди, че не знаел кой живее там и просто се опитвал да открадне нещо.
					От Блерта Фоничи-Кабаши за Southeast European Times от Прищина - 09/06/08
 
					 
						
Полицай охранява дома на премиера Хашим Тачи в събота (7 юни) в Прищина. [Гети Имиджис]
						Според основния заподозрян мотивът за опита за влизане с взлом в дома на косовския премиер Хашим Тачи е бил кражба.
						Късно в петък (6 юни) охраната на Тачи открила на терасата на жилището мъж, който се опитвал да влезе с взлом. Извършителят избягал, но при започналата престрелка бил ранен в дясната ръка.
						По-късно, по сигнал на собствения баща на заподозрения, полицията арестува 19-годишен мъж с криминално досие. Полицията съобщи, че все още не е известно дали вероятният крадец е действал сам, или е имал съучастници. По време на инцидента Тачи е бил извън дома си, но неговата съпруга и синът му са били там.
						"Радвам се, че семейството ми не е пострадало," каза премиерът. Той отказа да коментира евентуалните мотиви, като заяви, че съдът ще решава случая.
						"Не искам да предрешавам делото," каза Тачи на пресконференция в събота. "Имаме си съдебни институции и полиция. На тях им е необходимо време, за да разследват това нападение. В края на процеса ще знаем мотива."
						Правителствени лидери, които първоначално характеризираха инцидента като покушение върху косовските институции и нарушаване на принципа на правовата държава, изразиха скептицизъм по отношение на разказа на заподозрения. От своя страна, опозиционните политици обвиниха правителството, че се опитва да трупа актив.
						Рамуш Харадинай, бивш премиер, който оглавява Алианса за бъдещето на Косово, заяви, че властите се опитват да извлекат политическа изгода от сериозно нарушение на сигурността.
						Инцидентът става в неспокоен момент за Косово, самопровъзгласилата се държава, която се отдели от Сърбия през февруари. Страната все още се бори да бъде призната на международно равнище въпреки противопоставянето на Белград и Москва, докато сърбите в северната част отказват да се подчинят и се опитват да създават паралелни институции.
						Междувременно политическата коалиция между Демократичната партия на Косово на Тачи и нейния основен съперник, Демократичната лига на Косово, поражда безпокойства.
						В събота Тачи обеща, че Косово ще продължи да бъде стабилно. "Никой няма право да застрашава демокрацията, независимостта, свободата и сигурността," каза той. Инциденти като този в петък няма да се превърнат в пречка пред желанието на Косово да стане "горд член на семейството на ЕС и НАТО", каза Тачи.

Западни представители в Косово подкрепиха полицейския протокол
					11/09/2009
					 
						ПРИЩИНА, Косово -- Представители на Франция, САЩ, Обединеното кралство, Германия и Италия в Косово обявиха, че ще подкрепят намерението на ЮЛЕКС да подпише спорния протокол за полицейско сътрудничество със Сърбия. "Документите за техническо сътрудничество... са в съответствие с мандата [на ЮЛЕКС] за укрепване на управлението на границите и нямат отношение към независимостта, суверенитета и териториалната цялост на Косово," заявиха представителите в общо изявление от четвъртък (10 септември). 
						Междувременно косовските лидери отново подчертаха несъгласието си с протокола, който скоро трябва да бъде подписан. "Косово не е част от този опит за техническо споразумение, но Косово... ще продължи своето сериозно сътрудничество в борбата с корупцията и организираната престъпност," каза в четвъртък премиерът Хашим Тачи. Местните медии, цитирайки неназован европейски дипломат, съобщиха, че Прищина скоро ще се откаже от възраженията си срещу споразумението, с което ще даде възможност за подписването му. (Коха Диторе - 11/09/09; РТК, Клан Косова, Кохавижън, Телеграфи - 10/09/09)

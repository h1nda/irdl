Равнището на бедност в Албания бележи спад
					25/05/2009
					Икономическият растеж и реформите донесоха добри новини за бедните в Албания, но сегашната финансова криза поставя нови предизвикателства.
					От Маньола Хала за Southeast European Times от Тирана -- 25/05/09
 
					 
						
Албанският статистически институт, Световната банка и Програмата за развитие на ООН проведоха изследването. [Гети Имиджис]
						Бедността в Албания е намаляла значително в периода 2002-2009 г., според ново изследване. То е установило, че броят на албанците, живеещи под границата на бедността, се е свил от 25,4 % през 2002 на 12,4 % през 2008 г. 
						Изследването бе проведено от Албанският статистически институт, Световната банка и Програмата за развитие на ООН (ПРООН). 
						През 2002 г. е имало 800 000 бедни хора, но според изследването повече от половината от тях – 435 000 – са излезли от състоянието на бедност към 2008 г. Бедността е силно намаляла в селските райони, а реалната консумация е отбелязала ръст в цялата страна, като след 2005 г. се е увеличила със 7 %. 
						"Обширни райони в Албания продължават да регистрират спад в равнището на бедност,” се казва в съобщение за печата на Световната банка. „Централните части на страната са отбелязали най-голямо намаление на равнището на бедност след 2005 г." 
						Между причините за положителната тенденция са високият ръст на БВП, икономическите реформи, разширената инфраструктура и по-доброто управление, се казва в изследването. 
						Дясноцентристката администрация на премиера Сали Бериша отчита това като своя заслуга. „Намаляването на бедността ... показва успеха на реформите, предприети от правителството,” каза на пресконференция министърът на интеграцията Майлинда Брегу. 
						Опозиционните партии обаче твърдят, че новините не са само добри. Те посочват разминаване между различните райони и части от населението. 
						 "Регионалното неравенството в доходите на всяко семейство в Албания е голямо. Бедността в окръг Лежа достига 31 %, в Кукъс - 37 % и в Дебър - 41%, които са над националните средностатистически стойности,” заяви Ервин Бушати от Социалистическата партия, имайки предвид трите северни планински района на страната.
						 Действително, изследването установи, че темповете на намаляване на бедността в планинските райони изостават от другите в страната. 
						"Данните сочат забележимо забавяне в намаляването на равнището на бедност в планинските региони, където разпространението й продължава да бъде най-високо и което не се е променило особено от 2005 г. насам," заяви Световната банка. 
						Изследването се опираше основно на данни от проучвания за измерване на жизнения стандарт, събрани през април-юни 2002, май-юли 2005 г. и юни-август 2008 г. от извадка на близо 3 600 души. 
						Резултатите не отразяват въздействието на глобалната финансова криза. Представители на Световната банка и ПРООН предупреждават, че спадът на бедността може да спре или тенденцията да се обърне, ако не бъдат предприети подходящи мерки. МВФ сигнализира, че на Албания може да й предстоят трудни времена, прогнозирайки спад на ръста на БВП до 0,4 % тази година от 6,8 % през 2008 г.

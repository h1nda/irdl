Хърватия и Албания бяха приветствани като членки на историческа среща на върха на НАТО
					06/04/2009
					Лидерите на НАТО номинираха новия генерален секретар на Алианса и поздравиха двете нови членки, Албания и Хърватия.
					От Наташа Радич за Southeast European Times от Загреб -- 06/04/09
 
					 
						
Знамена на НАТО и неговите държави членки, проектирани върху фасадата на сградата на парламента в Тирана. [Гент Шкулаку]
						С двете нови държави членки, Албания и Хърватия, броят на страните, членки на НАТО, достигна 28. На срещата на високо равнище по случай 60-ата годишнина от създаването на НАТО, която се проведе на 3 и 4 април в Страсбург, Франция, лидерите на организацията обсъдиха бъдещето на Алианса. Това бе първата среща на НАТО, в която участва президентът на САЩ Барак Обама. 
						Според съобщения в медиите лидерите на НАТО са се договорили в Афганистан да бъдат изпратени още 5 000 войници, но европейските членове са продължили да настояват за изпращането „само на военни инструктори и допълнителни сили за сигурност за предстоящите избори“. 
						Те също така избраха датския премиер Андерс Фог Расмусен, който ще замести Яп де Хоп Схефер като генерален секретар на 1 август. Турция първоначално бе против тази кандидатура, но я прие след като други лидери на НАТО се съгласиха да разгледат въпросите, по отношение на които Турция проявява „загриженост“ и които според съобщения в медиите са „закриването на кюрдски сателитен телевизионен оператор със седалище в Дания, установяването на контакти между НАТО и ислямските страни, назначаване на турчин за помощник на Фог Расмусен и даването на висши командни постове в НАТО на турски генерали“. 
						Решението на Франция да се върне в структурата на военното командване на НАТО, след като прекара четири десетилетия извън нея, бе исторически момент и сложи край на възникналото по време на председателството на Шарл де Гол разцепление. 
						Всяка от двете нови членки на НАТО, Албания и Хърватия, изпрати на срещата своя президент и министър-председател. Делегациите и на двете страни бяха видимо доволни от постигнатото пълно членство в Алианса. „Ние постигнахме цел, която преследваме от 20 години,“ заяви министър-председателят на Хърватия Иво Санадер. След като се завърна в Тирана, неговият албански колега Сали Бериша пожела на своите сънародници „щастлив първи ден от членството в НАТО“. Обама похвали новите членове за „положените изключителни усилия по време на реформите“. 
						Албанците, които според проучванията изразяват 96 % подкрепа за НАТО, празнуваха по улиците след завръщането на тяхната делегация в неделя. Хърватите, при които същият показател е 55 %, не организираха публични чествания, макар че правителството покани изтъкнати чуждестранни гости на нощ на операта в Загреб. 
						Масови и понякога съпроводени с насилие демонстрации помрачиха усилията на лидерите на НАТО да покажат единство. Десетки хиляди протестиращи се събраха в Страсбург по време на срещата на върха, като чупиха витрини на магазини, запалиха хотел в събота и достигнаха до сблъсъци с полицията само на 3 км от мястото на срещата. Френската полиция арестува повече от 300 демонстранти.

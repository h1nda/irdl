Френски официален представител призовава за помирение между Косово и Сърбия
					03/03/2010
					Френският външен министър Бернар Кушнер се срещна с официални представители в Белград и Прищина в понеделник и изрази надежда за мирното им съвместно съществуване. Макар че Франция смята независимостта на Косово за "необратима", тя продължава да бъде неприемлива за Белград. 
					От Игор Йованович и Блерта Фоничи-Кабаши за Southeast European Times в Белград и Прищина – 03/03/10 
 
					 
						
Френският външен министър Бернар Кушнер направи обръщение пред Събранието в Косово в понеделник (1 март). [Лаура Хасани/SETimes]
						Сърбия може да продължи да отказва да признае Косово и въпреки това да продължи по пътя към интеграция в ЕС, заяви външният министър на Франция пред официални представители в Белград в понеделник (1 март). 
						Външният министър Бернар Кушнер каза на своя сръбски колега Вук Йеремич, че за да продължи процесът, трябва да се постигне компромисно решение с Косово. 
						Йеремич заяви, че приемането на бившата провинция като независима държава не може да бъде част от решението. Косово обяви своята независимост от Сърбия през февруари 2008 г. 
						 "Ние искаме да работим с Франция, Европа и международната общност за намиране на компромисно решение, което ще осигури траен мир и стабилност и ще ускори процеса на европейска интеграция за целите Западни Балкани", заяви Йеремич. "Това е стратегически приоритет - европейската интеграция на Западните Балкани. За да се случи това, ние трябва да постигнем компромис." 
						Кушнер също се срещна и със сръбския президент Борис Тадич и с вицепремиера за европейска интеграция Божидар Делич. От канцеларията на Тадич цитираха Кушнер да казва, че Франция подкрепя пътя на Белград към ЕС и подчертаха, че няма допълнителни условия за членство. 
						Сръбските официални представители поканиха Франция да инвестира в строителството на метро в Белград, както и на магистрала, известна като "Коридор 10". Търсят се френски инвестиции и в секторите на енергетиката и инфраструктурата. 
						По време на посещението си в Белград Кушнер положи венец на гроба на убития премиер Зоран Джинджич, застрелян през 2003 г. от човек, свързан с организираната престъпност. 
						След срещите си в Белград, Кушнер отпътува за Косово и говори на специално заседание на парламента. Той изрази надежда, че Сърбия и Косово един ден ще се отправят по пътя към ЕС като независими държави. 
						"И така … диалогът между тези две държави е предпоставка за този път", каза той. "Независимостта на Косово е необратима. Вашата независимост не може да бъде поставяна под въпрос; това е историческа стъпка, която никой не може да промени и всички трябва да приемат." 
						Бивш специален представител на Генералния секретар на ООН в Косово Кушнер отбеляза огромните трудности, които страната е преодоляла, за да постигне независимост и заяви, че е възможно помирение между Косово и Сърбия. 
						 Председателят на Парламента Якуп Красничи заяви, че в институциите в Косово се осъществяват реформи според плана "Ахтисаари" и подчерта сътрудничеството с Международната гражданска служба и ЮЛЕКС. 
						Посещението приключи драматично, когато сръбски журналист - Будимир Ничич от "Гласът на Америка" - попита Кушнер за ролята му в трафика на човешки органи от отвлечени жертви по време на конфликта в Косово опрез 1999 г.. 
						Kушнер сряза Ничич с думите: "Вие нормален ли сте … би трябвало да отидете на лекар; не говорете подобни глупости." 
						Обидата бе заклеймена във вторник от Независимата асоциация на сръбските журналисти.

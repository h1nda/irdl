Главаш бе арестуван в БиХ
					13/05/2009
					 
						САРАЕВО, Босна и Херцеговина (БиХ) -- Хърватският депутат Бранимир Главаш беше задържан в сряда (13 май) въз основа на международна заповед за арест, издадена от Хърватия. Поради факта обаче, че притежава двойно босненско и хърватско гражданство, той не може да бъде екстрадиран в Хърватия, тъй като БиХ не екстрадира свои граждани в чужбина. Главаш избяга в БиХ, след като беше осъден миналата седмица на десет години затвор за военни престъпления, извършени срещу сръбски цивилни по време на войната на Хърватия за независимост в началото на 90-те години на 20-и век. В интервю за излизащия в Сараево всекидневник "Дневни Аваз", публикувано във вторник, Главаш заявява, че е готов отново да се изправи пред съда, но само ако процесът се води в БиХ. (ХРТ, Индекс - 13/05/09; БХРТ, Б92, Фена, ХИНА, РТРС, СРНА, Онаса, Танюг, Дневни Аваз, АП - 12/05/09)

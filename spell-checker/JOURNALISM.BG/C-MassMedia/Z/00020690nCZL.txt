МНСБЮ прехвърля първото си дело на сръбската съдебна власт
					20/11/2006
					 
						ХАГА, Холандия -- Съдебният състав по отнасяне на дела до друга инстанция към Трибунала на ООН за военни престъпления реши в петък (17 ноември) да прехвърли делото срещу Владимир Ковачевич, офицер от бившата югославска армия, известен с прозвището "Рамбо", на сръбската съдебна система. Това е първото подобно дело, което се прехвърля в Белград. Ковачевич е обвинен за артилерийския обстрел на хърватския град Дубровник през 1991 г. Той бе освободен под гаранция в Сърбия през 2004 г. По-рано тази година обаче се установи, че Ковачевич не е в състояние нито да представи защитната си теза, нито да издържи съдебен процес. Той ще остане в Сърбия под строг надзор, докато състоянието му позволи срещу него да започне съдебно производство.
						Други новини -- Прокурорите на ООН от Хагския трибунал се разпоредиха медицински експерти да прегледат сръбския националистически лидер Воислав Шешел. По график той трябва да се яви пред съда на 27 ноември по обвинения за участие в престъпен заговор за изтезаване, убийство и прогонване на хиляди хора от несръбски произход от Босна и Хърватия. Неговата Сръбска радикална партия обяви, че той е започнал гладна стачка. (Б92 - 18/11/06; Уеб сайт на МНСБЮ, ХРТ, Ройтерс - 17/11/06)

СДИ организира петиция за конституционен референдум в Албания
					12/05/2008
					 
						ТИРАНА, Албания – Лидерът на Социалистическото движение за интеграция Илир Мета направи обръщение пред множество, събрало се в Тирана в събота (10 май) в знак на протест срещу конституционните промени, подкрепяни от двете водещи партии в страната. Мета отново подчерта, че никой няма да предотврати провеждането на референдум срещу тези промени въз основа на петиция. „Ще се борим докрай, ще защитим конституцията,” каза Мета. Митингът в събота беляза началото на акция на СДИ за петиция за провеждането на референдум срещу неотдавна одобрените от парламента промени, предложени от управляващата коалиция и опозиционната Социалистическа партия. Мета заяви, че неговата партия ще използва всички законови процедури, за да попречи на премиера Сали Бериша да блокира референдума. (Коха Йоне, Сот, Кориери - 12/05/08; BallkanWeb, Газета Шкиптаре - 11/05/08)

Проваля ли се РЕКОМ?
					02/07/2011
					На фона на твърдения за корупция и злоупотреба със средства ръководителят на РЕКОМ Наташа Кандич твърди, че ще продължи да отстоява позицията за военните престъпления .
					От Лиляна Ковачевич за Southeast European Times в Баня Лука - 02/07/11
 
					 
						
Наташа Кандич [отпред]. [Ройтерс]
						Съобщенията в босненските медии, че директорът на Центъра за хуманитарно право (ЦХП) Наташа Кандич е напуснала РЕКОМ, след като 2,5 милиона евро са били изразходвани, без да разходите да бъдат отчетени пред донорите, предизвикаха тревога. 
						РЕКОМ е регионален проект на повече от 1500 организации на гражданското общество и индивиди, които подпомагат правителствата в създаването на регионална комисия за установяване на истината за военните престъпления в бивша Югославия между 1991 и 2001 г.. 
						"Не е вярно, че съм се оттеглила от процеса РЕКОМ. Вече не съм член на координационния съвет на РЕКОМ, но съм в секретариата на Коалицията за РЕКОМ, който осъществява нейните дейности", каза Кандич за SETimes. 
						Тя обясни, че възнамерява да работи пълноценно за представянето на жертвите на военни престъплания в съда и определи този свой ход като прагматичен. 
						"Процесът РЕКОМ трябва да продължи да съществува дълго време и бъдещите поколения ще се радват на резултатите от него, така че споменът за войната ще означава уважение към жертвите, а не въведение към нова война," каза тя. 
						Кандич също каза, че е удовлетворена от кампанията на РЕКОМ за събиране на един милион подписи в подкрепа на създаването на регионална комисия за истината. Почти половин милион подписи бяха събрани в Сърбия, Косово, Хърватия и Босна и Херцеговина (БиХ), каза тя. 
						Някои членове на РЕКОМ напуснаха след основаването на инициативата, като обвиниха Кандич в съзнателно пренебрегване и злоупотреба с институцията и парите й за собствено прокламиране. 
						Председателят на Асоциацията на бошняците жертви на войната, "Извор", Един Рамулич твърди, че Кандич е превърнала РЕКОМ в своя частна инициатива. 
						РЕКОМ нямаше регистрирана [банкова] сметка и всички средства се отпускаха чрез сметката на ЦХП, каза Рамулич за босненските медии. 
						"Целта на Кандич е била да изразходва средствата на РЕКОМ, за да създаде медиен [интерес], който да доведе до кандидатурата й за Нобелова награда за мир за принос за помирението в региона", каза Рамулич за SETimes. 
						Той също постави под съмнение валидността на много от събраните подписи. Според информацията, с която той разполага, има само 14 000 подписа в БиХ и общо 100 000. 
						Кандич отхвърли обвиненията и каза за SETimes, че тя "е спечелила толкова много награди и признания, че не й е необходима още една". 
						Всички твърдения за финансови нередности са отхвърлени от финансовите отчети и одити, които могат да се видят онлайн в уебсайта на ЦХП, каза тя. 
						"Целият проект РЕКОМ е замислен напълно погрешно, прекалено амбициозно и напълно нереалистично", каза за SETimes ръководителят на Хелзинския комитет за човешки права на Република Сръбска Бранко Тодорович. 
						Той също каза, че фактът, че нито правителството на БиХ, нито асоциациите на жертвите на военни престъпления подкрепят РЕКОМ, осигурява на Белград и Загреб монопол както върху процеса на установяване на фактите, така и върху процеса на помирение. 
						"Единствената силна страна на РЕКОМ са парите, а не в приемането на асоциациите на жертвите. Това е надут балон, който навреди на процеса на установяване на фактите, на помирението и на изграждането на доверие", каза Тодорович.

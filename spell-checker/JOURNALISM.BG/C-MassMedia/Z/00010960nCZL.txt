Сърбия и Черна гора приема отбранителна стратегия
28/05/2004
 
БЕЛГРАД, Сърбия и Черна гора - Сръбско-черногорският Съвет за отбрана (ВСО) прие късно вечерта в сряда (26 май) стратегия за отбрана. Президентът Светозар Марович, който оглавява ВСО, нарече акта "значителна крачка", която ще оформи кандидатурата на страната за участие в програмата на НАТО "Партньорство за мир" и други международни структури.
Други новини: ВСО уволни началника на военното разузнаване на страната заради коментарите му относно проникването на агенти в екстремистки групировки. Полковник Момир Стоянович каза през февруари, че неговата служба е проникнала в терористични групировки, сред които "Ал Кайда", в Косово и Албания. Той твърдеше, че те планират действия срещу Сърбия и Черна гора.
Междувременно белградското радио Б92 съобщи, че трибуналът за военни престъпления в Хага може да прехвърли някои от делата от по-ниско ниво за разглеждане в Белград. Новината бе публикувана, след като сръбската прокуратура състави обвинителен акт срещу 18-о лице във връзка с клането във Вуковар през 1991 г. (Танюг, Б92, AФП - 27/05/04)

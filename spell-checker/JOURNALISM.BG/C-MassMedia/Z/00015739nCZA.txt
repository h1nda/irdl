Законопроект отново възбужда териториален спор между Хърватия и Словения
					29/08/2005
					Хърватия привика посланика си в Словения за консултации, след като правителството в Любляна одобри законопроект за създаване на защитена екологична зона в оспорвания залив Пиран
					(ХИНA - 28/08/05; Гласът на Америка, ЮИЕ сикюрити монитор, ХРT - 27/08/05; AП, AФП, ХИНA, ЮИЕ сикюрити монитор, Транзишънс онлайн - 26/08/05)
 
					 
						
Хърватското правителство остро се противопостави на предложения словенски закон за създаване на защитена екологична зона в Адриатическо море. [АФП]
						Законопроект, приет от словенското правителство миналата седмица, бе посрещнат с остри критики от страна на Хърватия. Мярката, която предвижда създаването на екологична зона и епиконтинентален шелф в оспорвания залив Пиран на Адриатическо море, бе приета в четвъртък (25 август) и внесена за гласуване в парламента. 
						В протест, подаден същия ден, Загреб окачестви хода като "политически вредно решение", което противоречи на предходни споразумения, в които двете страни декларират, че ще се стараят да поддържат "добросъседски отношения на базата на взаимно доверие, приятелство и сътрудничество".
						Говорителят на хърватското правителство Влатко Мачек заяви, че решението на Словения е юридически необосновано, тъй като страната, чието адриатическо крайбрежие е с дължина едва около 20 км, няма свободен пряк достъп до международни води, освен ако не премине през италиански или хърватски териториални води. 
						Ходът "е отражение на териториални претенции към Хърватия," каза Мачек. 
						Като допълнителен знак на протест Загреб привика посланика си в Словения Марио Нобило за консултации и поиска обяснение от словенския посланик в Хърватия Петер А. Бекеш. 
						Новите събития стават три месеца, след като правителствата на двете държави проведоха съвместно заседание на о. Бриюни на 10 юни. Те се споразумяха да предотвратяват инциденти в залива Пиран и да избягват предприемането на едностранни ходове, докато изчакват решението на граничния спор. 
						Изглежда, че приемането на словенския законопроект е било провокирано от неотдавнашните преговори на хърватското правителство с Италия за определяне на границите на континенталния шелф в Адриатическо море. Словения не бе поканена. Хърватските власти обаче твърдят, че единствена цел на преговорите е била изясняването на подробности, свързани със споразумението от 1968 г. между бивша Югославия и Италия. 
						Последното развитие на събитията разпали нови призиви и от двете страни за търсене на решение на териториалния спор посредством арбитража на Международния съд в Хага. В коментар, публикуван в неделя, водещият словенски ежедневник Дело писа, че няма причини Словения да продължава да отлага международния арбитраж относно границата си с Хърватия. 
						Подобни изказвания дойдоха и от хърватската партия "Демократичен център". "Проблемът с определянето на границата със Словения трябва да бъде решен чрез международен арбитраж," заяви партията в неделя, окачествявайки този път като "единственото адекватно средство за решаване на проблема". 
						Междувременно Хърватия би могла да предприеме през идните дни стъпки към установяване на временен режим на риболова в залива Пиран, съгласно който по протежение на демаркационната линия да бъде установена буферна зона с цел избягване на инциденти между словенски и хърватски рибари, предаде ХИНА, цитирайки неназован висш хърватски дипломат.

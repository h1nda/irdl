Македонски детски театър носи радост
					04/08/2010
					Културата е сила, която може да преодолява предразсъдъците и да прекосява границите, казва режисьорът Любомир Чадиковски. 
					От Марина Стояновска за Southeast European Times от Скопие -- 04/08/10
 
					 
						
Режисьорът Любомир Чадиковски работи в театъра от неговото създаване преди повече от 20 години. [Томислав Георгиев/SETimes]
						В продължение на повече от 20 години младите хора масово посещават наградените постановки на македонския Театър за деца и юноши, навлизайки с света на фантазиите, емоциите и фолклора. С репертоар, включващ пиеси като "Красавицата и звяра", "Малкият принц", "Малката Русалка" и "Крали Марко" театърът продължава да омайва своята публика. 
						Кореспондентът на SETimes Марина Стояновска беседва с режисьора Любомир Чадиковски, който работи в театъра от неговото създаване. 
						
						SETimes: Какво е чувството да чествате 20-годишнината на театъра? И как поддържате интереса сред най-трудната публика, децата? 
						
						Любомир Чадиковски: Чувството е безкрайно, когато знаеш, че си издигнал храм, посветен на децата. В Македония има куклен театър още от 1946 г., но ако можехте да видите възхода и падението на тези постановки, лесно бихте заключили, че пред тях стоят много предизвикателства. 
						Началото бе трудно във всяко отношение - нямаше нито обучени актьори, нито техника или място, само една ентусиазирана любов към професията, останала непроменена във времето. Двадесет години дейност е внушителен период за една културна институция, която знае много добре към какво да се стреми в бъдещето, без да забравя миналото. 
						За да задържиш вниманието на детската публика, трябва да не забравяш за кого е предназначено представлението, което готвиш. Наред с други неща, трябва да си сигурен, че са зачетени нейните етични параметри. 
						
						SETimes: Как се прави известен един детски театър? 
						
						Чадиковски: Да се създаде известност на каквото и да било изисква упорита работа и точна визия за постоянно развитие. Необходим е богат репертоар и умение да се поставят представления за публика от деца на възраст от 2 години нагоре. Вниманието на децата трябва да се стимулира с интересни реплики, носещи образователни послания, бляскави костюми и декори, както и добра музика. Нашата задача е да извличаме емоция и фантазия от приказките. 
						
"Културата е единственото нещо, което ни сближава," казва Чадиковски. [Томислав Георгиев/SETimes]
						
						SETimes: Вашият репертоар е пълен със световноизвестни сюжети, но съдържа и македонски народни приказки. Коя категория предпочитат децата? 
						
						Чадиковски: Възрастта на децата определя нашия репертоар. Момичетата са по-романтични от момчетата. Но това е и причината да имаме много представления, за да задоволим вкусовете на всички членове на публиката. Имаме 24 редуващи се представления. 
						
						SETimes: Преди няколко години най-популярната пиеса на вашия театър бе "Македонска приказка". За какво става дума в нея? 
						
						Чадиковски: Става дума за представление без сценарий, но с драматургия. То включва пеене на традиционни македонски песни и представя фолклорни предмети и национални носии отпреди повече от 100 години. То е куклено шоу, което трае 51 минути и в него играят 5 актьори. В края на представлението актьорите излизат на сцената и свирят на два големи тъпана, създавайки атмосфера, изпълнена с духа на македонските традиции. 
						
						SETimes: Колко струва поставянето на театрална пиеса за деца? С какви своеобразни предизвикателства се сблъсквате, когато създавате костюми, кукли и декори? 
						
						Чадиковски: Най-скъпо излиза лошата пиеса. Пиеса, която стои в репертоара 10-15 години, говори сама за себе си. Нашите пиеси излизат много по-евтино от тези за възрастни. По-трудно е да се разработи съдържанието на пиеса, която трае 50 минути, но същевременно има всички драматургични елементи. Способността на едно дете да внимава не трае повече от един час. 
						
						SETimes: Каква помощ получи театърът в резултат на процеса на либерализиране на визите и вашите пътувания из Балканите и извън тях? 
						
						Чадиковски: Пътували сме много и сме печелили много награди в държавите, където сме изнасяли представления, но процедурите за получаване на визи за 15 човека бяха истинска мъка. Либерализирането на визите предлага много възможности за по-лесно участие във фестивалите в Европа, където всички изкуства представляват македонската култура без затруднения. 
						
						SETimes: Вие си сътрудничите с много балкански режисьори и сценографи. Намирате ли, че културата е обединяващ фактор? 
						
						Чадиковски: Културата е единственото нещо, което ни сближава. Колкото повече се опознаваме, толкова повече се уважаваме. Театърът е най-гъвкавият инструмент за подобен род сътрудничество. Един проект може да включва участието на много автори от различни страни, без това да се отразява на окончателния резултат от самата пиеса. Подобно сътрудничество създава началото на много приятелски връзки и обмен на много опит. То е просто прекрасно.

Председателят на ОССЕ Моратинос посети Прищина, докато хиляди се събраха на митинг в Белград срещу плана на Ахтисаари 
					28/02/2007
					 
						ПРИЩИНА, Косово, Сърбия -- Изпълняващият длъжността председател на ОССЕ, испанският външен министър Мигел Анхел Моратинос, отново потвърди във вторник (27 февруари) дългосрочния ангажимент на организацията към Косово независимо от бъдещия статут на провинцията. Той разговаря с президента Фатмир Сейдиу и с представители на различни етнически общности след подобни дискусии в понеделник с лидери в Белград. Моратинос призова всички да се въздържат от насилие и да подходят конструктивно към текущия процес на определяне на статута.
						Междувременно във вторник в Белград близо 20 000 души се събраха пред американското посолство, за да протестират срещу предложението на пратеника на ООН Марти Ахтисаари. Множеството, предимно сърби от Косово, настояваше провинцията да остане част от Сърбия. Демонстрантите също така призоваха Русия и Китай да използват правото си на вето в Съвета за сигурност на ООН срещу всяка резолюция, даваща независимост на Косово.
						Преговорите между делегациите на Белград и Прищина продължиха в сряда във Виена, като този път се съсредоточиха върху религиозното и културно наследство в Косово. Преговорите във вторник по въпроси на децентрализацията не доведоха до никакви споразумения. (Блиц, Данас, Политика - 28/02/07; Уеб сайт на ОССЕ, Бета, Б92, Танюг, РТС, АП, Ройтерс - 27/02/07)

Румъния потвърди намаляването на заплати и пенсии
					10/05/2010
					 
						БУКУРЕЩ, Румъния -- След среща с мисия на МВФ в неделя (9 май) финансовият министър Себастиан Владеску потвърди обявените по-рано намаления на заплатите в публичния сектор с 25 % и съкращаването на пенсиите и помощите за безработни с 15 %. Мерките бяха оповестени за първи път от президента Траян Бъсеску в четвъртък, но МВФ искаше да гарантира стриктното им изпълнение. Бъсеску твърди, че ако тези мерки не бъдат наложени, Румъния най-вероятно би трябвало да договори нов заем от международните финансови институции след изтичането догодина на настоящото споразумение за 20 милиарда евро, от които 13 милиарда от МВФ и 6 милиарда от ЕС. 
						Целевият бюджетен дефицит е 6,8 % от БВП. Джефри Франкс, ръководител на мисията на МВФ в Румъния, каза, че Фондът ще отпусне следващия транш от заема в размер на 850 млн. евро едва след като правителството осъществи заплануваното свиване на разходите. (Блумбърг, Зиарул Финанчиар, Котидианул - 10/05/10; AФП - 09/05/10)

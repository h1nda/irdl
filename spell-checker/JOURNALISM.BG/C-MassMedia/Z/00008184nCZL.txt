Едуард Джоузеф: Има още какво да се подобри в Македония
01/09/2003
&lt;FONT size="1" color="gray" face="verdana"&gt; [Томислав Георгиев]&lt;/font&gt;&lt;br&gt;&lt;br&gt;
Едуард Джоузеф, директор на Интернешънъл Крайсис Груп в Македония, е прекарал повече от десет години в Югоизточна Европа. Преди да завърши мандата си в Скопие през юли той разговаря с кореспондента на Southeast European Times Слободанка Йовановска за статута на Косово, военното присъствие в Македония и позицията на страната по Ирак и Международния наказателен съд.
От Слободанка Йовановска за Southeast European Times -- 01/09/03
 
 
Southeast European Times: Как виждате ситуацията в региона сега в сравнение с последните десет години?
Едуард Джоузеф: След падането на Слободан Милошевич най-голямата драма в региона е вече зад нас. Но все още съществуват открити въпроси, като например статутът на Косово и проблемът за организираната престъпност. Като цяло, има положително движение към западна интеграция в региона.
SE Times: Интернешънъл Крайсис Груп подкрепя независимостта на Косово. Изчислили ли сте всички рискове за Македония и реакциите, които такова решение би могло да предизвика в региона?
Джоузеф: Мисля, че е много интересна позицията на премиера Бранко Цървенковски по Косово. Той два пъти заяви, че е по-важно Косово да стане място, където ще има върховенство на закона, отколкото така силно да се тревожим за неговия статут. Това е мъдър подход. Македонското правителство и международната общност трябва да работят по-усилено за изграждането на "мостове" между Македония и Косово, за разширяване на контактите и за по-непосредствена работа с КФОР, ЮНМИК и полицията в Косово по въпросите на сигурността. Това е насоката, от която се нуждаем.
SE Times: Съгласен ли сте с мнението на македонското правителство, че е време да се прекрати международното военно присъствие в Македония?
Джоузеф: Това е много съществен въпрос за Македония. Страната не може да си позволи да надценява своите възможности да се справи с престъпността и екстремистите. И Македония не може да подценява заплахите, които те предизвикват. Ако погледнете досегашната статистика, ще видите, че само през тази година са извършени 42 убийства, което е значително увеличение в сравнение с предишните три години. Ясно се вижда, че има сериозни слабости в дейността на македонската полиция, въпреки че министърът на вътрешните работи Хари Костов направи много подобрения, след като пое поста от Любе Бошковски. Македония трябва да бъде внимателна, като казва, че не се нуждае от съществена международна помощ в областта на сигурността. ЕС трябва да предложи сериозна полицейска мисия по земя, която да бъде интегрирана с неговите наблюдателни екипи, както и със системата на командването на ЕУФОР и която да бъде в състояние да върши сериозна работа.
SE Times: Македонците смятат, че САЩ фаворизират албанските интереси в региона и че съществува силно партньорство между Вашингтон и Тирана. Съгласен ли сте с това мнение?
Джоузеф: Моето мнение е, че македонците преувеличават. През последните години Скопие и Тирана имат много добри отношения, които се потвърждават от такива действия, като арестуването на Гафур Адили и провеждането на съвместни учения на армиите на двете страни край Криволак. Македонските медии трябва да отделят по-голямо внимание на такива конкретни действия и да престанат да се позовават на някакви "специални отношения" между Вашингтон и Тирана.
SE Times: Смятате ли, че Македония направи правилен избор, като подкрепи САЩ по Ирак и по въпроса за Международния наказателен съд (МНС)?
Джоузеф: С молбата за подписване на споразумението за МНС Македония бе поставена в много трудна ситуация от САЩ и ЕС, но правителството се справи по най-добрия възможен начин. САЩ и ЕС трябва да помнят, че Македония не е Полша и даже България; тя не е пред влизане в НАТО или ЕС. Македония е изправена пред различно предизвикателство - да оцелее в една пост-конфликтна ситуация. Тя се нужда от добри отношения със САЩ и с Европа и чуждестранните дипломати не бива да забравят това.
Аз бях много доволен, че президентът Борис Трайковски и премиерът Бранко Цървенковски се обединиха по въпроса за името в споразумението за МНС. Мисля, че това помогна много, за да може Вашингтон да използва конституционното име на страната. Според мен това е вече една форма на официално признание, въпреки че спорът с Гърция остава. САЩ могат да играят изключително важна роля в решаването на проблема, за да бъде напълно признато конституционното име "Република Македония".
SE Times: Все още съществува известен скептицизъм сред македонците относно демократичния характер на Демократическия съюз за интеграция (ДСИ). Какво е Вашето мнение?
Джоузеф: Делата говорят по-добре от думите. Ако погледнете действията и думите на ДСИ и неговия лидер Али Ахмети, ще видите, че партията се ориентира към единство на страната. Ахмети постоянно подканва македонските сили за сигурност да се справят с престъпниците и екстремистите. Разбира се, все още има много проблеми, особено в изолираните македонски села. Но никой, който отчита действията й, не може да отрече, че ДСИ е наистина за интеграция, въпреки че партията и нейният лидер направиха отделни грешки и биха могли да бъдат по-убедителни по някои въпроси.
SE Times: Какво мислите за позициите на македонските и албанските ръководители към Охридското споразумение?
Джоузеф: Срамно е, че правителството не се опитва наистина да уважава Охридското споразумение. Причините за това са очевидни. Споразумението не бе подкрепено и все още не се подкрепя от много македонци, но факт е, че то предотврати пагубна война и постави основите за стабилна и реформирана държава. Време е ръководителите на правителството, особено премиерът, да се изправят и да почетат годишнината от подписването на Охридското споразумение.
SE Times: Правителството постави като най-важен приоритет борбата с корупцията. Оправда ли очакванията за успех тази кампания?
Джоузеф: Това е много сериозен въпрос в Македония. От една страна, правителството направи много добър старт с проведените разследвания и арести. От друга страна, много тревожно е, че нито един от случаите не е предаден на съда, включително случаят с Амди Байрам, който бе спрян. Правителството носи отговорността да проведе по подобаващ начин разследванията. И важно е правителството да покаже, че прави това, което Цървенковски обеща - да разследва също и симпатизантите на СДСМ. Именно затова случаят с приватизацията на Фершпед, например, е толкова важен. Поради тази причина медиите трябва да престанат да игнорират изявленията на председателката на държавната комисия за борба с корупцията Слагяна Тасева.
SE Times: Какъв вид местна и териториална децентрализация бихте препоръчали на македонското правителство?
Джоузеф: Бих препоръчал на правителството да има куража да се изправи пред критиките на опозицията и на другите по въпроса. Много хора ще направят и вече направиха необуздани изявления за това какво ще означават за Македония тези деления. Правителството трябва да се придържа към критериите за устойчивост и справедливост в определянето на общините и не бива да се крие от политически атаки, след като вземе решение. Необходимо е да се върви напред към решаването на тази изключително важна задача за децентрализация на правителството. Смехотворно е, че гражданите в момента трябва да се обръщат към централното правителство за такива обикновени неща, като получаването на разрешения за строеж.

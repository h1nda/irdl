Нов съдебен процес за убийството на Динк възобнови призивите за правосъдие 
					13/02/2008
					Турция трябва да гарантира, че всички онези, които стоят зад убийството на журналиста Хрант Динк, ще бъдат изправени пред правосъдието, за да не урони имиджа си в ЕС, каза във вторник европейски депутат.
					(Заман – 13/02/08; Би Би Си, Търкиш Прес, Bianet, Репортери без граници – 12/02/08)
 
					 
						
Съпругата на убития турски журналист от арменски произход Хрант Динк, Ракел (в средата), пристига с дъщеря си Делал (вдясно) в съда в Истанбул в понеделник (11 февруари) [Гети Имиджис]
						Турските власти бяха разкритикувани във вторник (12 февруари) за бездействието си във връзка с исканията за пълно разследване на убийството на турския журналист от арменски произход Хрант Динк, за да се гарантира, че всички замесени в заговора ще бъдат изправени пред правосъдието. 
						Ден след третото съдебно заседание по делото срещу 19 обвиняеми в убийството на учредителя и редактора на истанбулския двуезичен турско-арменски седмичник „Агос” наблюдателите изглеждаха все по-недоверчиви относно това дали някога ще се установи цялата истина за случая. 
						„Ние отново подчертаваме подкрепата си за онези, които призовават съдебната система да си свърши работата по това дело," се казва в изявление на организацията със седалище в Париж „Репортери без граници”, която отстоява свободата на печата. „Съжаляваме, че не са налице условия за излизане на истината наяве ... При тези обстоятелства се съмняваме, че съдиите ще успеят да установят веднъж завинаги отговорността и вината на различните участници”. 
						Динк, на 53 г., бе застрелян пред редакцията на своя вестник на 19 януари 2007 г. През юли 2006 г. той получи шестмесечна условна присъда, след като бе признат за виновен по обвинения в "обида на турската национална идентичност” във връзка със статия, в която бе определил убийствата на приблизително 1,5 милиона арменци по време на Първата световна война като „геноцид”. 
						Огюн Самаст, краен националист от черноморския град Трабзон и основен заподозрян по делото, призна вината си за убийството, посочвайки като мотив за деянието си изявленията на Динк по арменския въпрос. Сред другите обвиняеми са Ясин Хаял и Ерхан Тунджел, информатор на полицията. 
						В репортажите след убийството на журналиста се посочваше, че полицията е получила повече от едно предупреждение за убийството, но не е предприела никакви действия за предотвратяването му. Адвокатите на семейство Динк също многократно твърдяха, че е имало унищожаване на доказателства и че властите са отказали да разследват предполагаемото участие в заговора на представители на силите за сигурност в страната. 
						„Съдебният процес не може да продължи по задоволителен начин, тъй като документи, съдържащи информация за повече от 6 000 телефонни обаждания, направени от някои от обвиняемите, са унищожени от служители на сигурността в Трабзон," каза адвокатът Ердал Доган. 
						Холандският депутат в Европейския парламент и съпредседател на Съвместната парламентарна комисия Турция-ЕС Йост Лагендик присъства на съдебното заседание. Той разкритикува турското правителство, че не спазило обещанието си за надлежно разследване на случая, така че да се разкрие кои са участвали в него. 
						„Ясно е, че полицейските служители и силите за сигурност са знаели за тези планове, но не са действали,” каза той пред „Би Би Си”. „Или някои от тях вероятно са участвали активно в планирането. Това съдебно дело трябва да проучи всички тези неща и ако това не се случи, то ще остави много мръсно петно върху имиджа на Турция.”

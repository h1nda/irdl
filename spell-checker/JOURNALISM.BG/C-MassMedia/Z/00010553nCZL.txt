Страните от Югоизточна Европа обещават да засилят сътрудничеството си
22/04/2004
На среща в Сараево ръководители на девет държави от Югоизточна Европа обещаха да подобрят регионалното и икономическо сътрудничество.
(Различни източници -- 20/04/04 - 22/04/04)
 
 
Лидери на девет държави се срещнаха в Сараево в сряда (21 април) на еднодневна среща на върха на Процеса на сътрудничество в Югоизточна Европа. [АФП]
Президенти и премиери на девет страни от Югоизточна Европа (ЮИЕ) обещаха в сряда (21 април) да засилят регионалното и икономическо сътрудничество. Лидерите се срещнаха в Сараево на седмата среща на върха на Процеса на сътрудничество в Югоизточна Европа (ПСЮИЕ), която отбеляза и края на едногодишното председателство на Босна и Херцеговина (БиХ). Румъния ще председателства ПСЮИЕ през следващите 12 месеца.
Основните въпроси, обсъждани на еднодневната среща, бяха борбата срещу организираната престъпност, насърчаването на свободната търговия, създаването на регионален енергиен пазар, развиване на съвременна регионална транспортна мрежа, модернизиране и либерализиране на граничния контрол, разработване на младежки програми и ускоряване на темповете на завръщане на бежанците.
"Договорихме се за тесни икономически и търговски отношения между страните от ПСЮИЕ чрез реализиране и предлагане на конкретни нови проекти", се казва в приетата декларация. Лидерите обещаха също да предприемат мерки за по-нататъшното развитие на регионалните енергийни пазари и транспортни мрежи.
На форума присъстваха президентите на БиХ, България, Румъния, Сърбия и Черна гора, изпълняващият длъжността президент на Македония, както и премиерите на Албания, Хърватия, Гърция и Турция. Хърватия участва със статут на наблюдател, но се очаква да стане деветият член на групата по време на румънското председателство.
В началото на заседанието, председателствано от президента на БиХ Сюлейман Тихич, участниците отдадоха почит на македонския президент Борис Трайковски, който загина при самолетна катастрофа през февруари.
Страните от ЮИЕ полагат големи усилия да "променят стереотипа за изостанал, проблемен и зареден с конфликти регион" цитира АП думите на Тихич при откриването на форума. Присъстваха и ръководители на ЕС, ОССЕ, ООН, НАТО и други международни организации.
В обръщението си към форума Пади Ашдаун, върховният представител на международната общност в БиХ, каза, че целта е мир и сигурност в региона. "Тук са се събрали нужните хора, за да разговарят по нужните въпроси", каза той.
Лидерите на държавите от ЮИЕ казаха, че регионът се е превърнал от район на разделение и конфликти в регион на толерантност и взаимно разбирателство.
"На всички нас ни се иска проявите на насилие в Косово миналия месец, които доведоха до човешки жертви и финансови щети, да не хвърлят сянка върху нашето сътрудничество", каза турският премиер Реджеп Тайъп Ердоган, като изрази съжалението си, че бунтовете са унищожили исторически и религиозни паметници.
Участниците в срещата се съгласиха, че по-нататъшното присъствие на НАТО в части от Балканите остава от голямо значение за регионалната стабилност.
"Стабилните, ръководени от НАТО части на КФОР ще продължават да играят важна роля в Косово. Освен това вече приветствахме готовността на НАТО да разгледа варианти за бъдещото си присъствие в Босна и Херцеговина, включващо разполагането на нов щаб на НАТО в Сараево", се казва в декларацията на срещата.
Групата, която вече включва четири страни членки на НАТО -- България, Гърция, Румъния и Турция - също изрази надежда, че и други страни в региона ще могат да се присъединят към алианса.
Срещата на върха се проведе един ден след препоръката на Европейската комисия Хърватия да бъде приета като кандидат за членство в ЕС.
"Успехът на Хърватия в известен смисъл е успех за целия регион и добър пример за другите страни да изпълнят своите задължения", каза президентът на Сърбия и Черна гора Светозар Марович.
След като Европа вече показа, че се отнася сериозно към региона, каза Ашдаун, и другите страни в региона трябва да последват примера на Хърватия и да покажат, че и те се отнасят сериозно към Европа.

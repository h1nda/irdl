Гръцката опозиция няма да подкрепи правителствения план за строги икономии 
					18/05/2011
					
						АТИНА, Гърция - Във вторник (17 май) Антонис Самарас, лидер на опозиционната партия "Нова демокрация", отхвърли призивите на представители на ЕС за въвеждане на нови мерки за строги икономии, които да помогнат на воденото от ПАСОК правителство да постигне своите икономически цели. В понеделник, по време на двудневната среща на финансовите министри от еврозоната в Брюксел, която се фокусира върху начините за предоставяне на помощ на Гърция да преодолее своята криза, председателят на еврогрупата Жан-Клод Юнкер и еврокомисарят по икономическите и валутните въпроси Оли Рен призоваха Гърция да си осигури писмената подкрепа на опозицията за програмата за строги икономии. 
						Според Самарас настоящият план на правителството е вреден и неговата партия няма да го подкрепи. Междувременно Рен каза във вторник, че Европейската комисия може да поиска от частните кредитори и банките доброволно да удължат сроковете за изплащане на дълга на Гърция. Той обаче подчерта, че преструктурирането на дълга на Гърция „не е на дневен ред”. (Имерисия - 18/05/11; Та Неа, ЕРТ, Сигма Лайв - 17/05/11)

Бизнес: Трафикът през летище Прищина се засилва
					08/10/2010
					Все повече хора посещават столицата на Косово. Хърватия получава заем от ЕИБ; Черна гора предоставя концесии за изграждането на пет водноелектрически централи.
					 
						
Все повече пътници използват летището в Косово. [Гети Имиджис]
						Според съобщение от вторник (5 октомври) Международно летище Прищина е регистрирало рязко увеличение на пътникопотока. Приватизираното неотдавна летище посочва, че очаква броят на обслужените пътници да се увеличи от 1,2 млн. през 2009 г. на 1,3 млн. до края на годината. През май турско-френският консорциум „Лимак-Аеропор дьо Лион” спечели 20-годишен договор за експлоатация на летището. 
						 *** 
						
						Албанският министър на икономиката Илир Мета съобщи във вторник (5 октомври), че правителството подготвя законодателство за либерализиране на енергоразпределителните услуги, което има за цел да подобри обслужването на клиентите. Мета е поискал от настоящото енергоразпределително дружество ЧЕЗ да повиши прозрачността след оплаквания от общини в цялата страна за намаляване на доставките на енергия. „ЧЕЗ Груп” спечели договор на стойност 102 млн. евро, чрез който през 2008 г. придоби 76 % от акциите на албанската електроразпределителна компания. 
						*** 
						Европейската инвестиционна банка отпусна кредит от 200 млн. евро на Хърватия. Заемът трябва да помогне на страната да финансира инвестиции, които да я доближат до стандартите на ЕС, и да покрие дългосрочните си потребности. Със средствата ще бъдат подкрепени проекти в областта на водоснабдяването, железопътната инфраструктура, развитието на човешките ресурси и регионалната конкурентоспособност. 
						*** 
						
						Черна гора предостави на 2 октомври концесии за изграждането на пет водноелектрически централи на местното дружество „Кролинг”. Компанията ще инвестира 18,8 млн. евро в изграждането на четири водноелектрически централи в община Шавник, които ще произвеждат 16,5 GWh електроенергия годишно. Друга централа ще бъде изградена в община Плав, като се очаква тя да произвежда 10,6 GWh електроенергия годишно. 
						*** 
						Постоянният представител на МВФ в Сърбия Богдан Лисоволик заяви в сряда (6 октомври), че сръбското правителство се надява, че няма да иска подновяване на стендбай споразумението с фонда на стойност 2,9 млрд. евро, което изтича през април 2011 г. Лисоволик посочи, че ако правителството приеме закона за фискалната отговорност, той ще осигури необходимата рамка за икономическо развитие, поради което помощта от МВФ няма да бъде необходима. 
						*** 
						
						Турският автомобилопроизводител „Мермерлер Аутомотив” планира да изгради нов завод за производство на китайската марка автомобили „Чери”, заяви в сряда (6 октомври) Мурат Мермер, главен изпълнителен директор на компанията, за Анадолската информационна агенция. Заводът, който се планира да бъде изграден в северозападния град Карасу, трябва да бъде пуснат в експлоатация през август 2012 г. Очаква се през първите пет години заводът да създаде 3 000 нови работни места. 
						*** 
						Американската компания „Лъфкин Индъстрис”, водещ световен доставчик на оборудване и услуги за петролната индустрия, съобщи във вторник (5 октомври), че планира да инвестира 126 млн. щ.д. в нов завод в Плоещ, в румънския окръг Прахова. Очаква се съоръжението да започне да функционира след две години и да създаде около 320 нови работни места. 
						*** 
						Кувейт и Кипър подписаха във вторник (5 октомври) споразумение за избягване на двойното данъчно облагане. Двете страни се споразумяха да работят заедно и за насърчаване на взаимните инвестиции. 
						
						(Различни източници – 01/10/10-08/10/10)

Косово води борба срещу наркоманията
					03/02/2009
					Т.нар. "рекреационни дроги" са широко разпространени сред младежите в Косово, особено в градските райони. 
					От Беса Бечири за Southeast European Times от Прищина -- 03/02/09
 
					 
						
Наркоманията не е само личен проблем, тя обременява и семействата на наркоманите, по-широката общност и обществото като цяло, каза директорът на центъра. [Архив] 
						Косово е разположено на пътя на контрабандата на хероин от Афганистан за Западна Европа и някои рекреационни дроги, преминаващи транзитно през Косово, проникват на местния пазар. Експертите твърдят, че злоупотребата с наркотици в Косово расте с по-високи темпове от контрабандата на наркотици.
						Фламур, на 38 г., злоупотребявал с рекреационни дроги от 17 години, когато решил да ги откаже преди четири години. Той казва, че натискът на семейството и обществото са го накарали да се откаже. „Бях напълно изолиран,” казва той. Днес той помага на други да се освободят от пристрастяването си в малък център за рехабилитация в предградията на Прищина.
						Центърът, основан от бивш затворник и двама негови приятели, се казва „Лабиринт”. Негов директор е Сафет Блакай, бивш затворник. 
						„Лабиринт” предлага консултации с психиатър, фармакотерапевтични услуги и заместващо лечение с фармацевтични средства, както и с психотерапия на индивидуално, семейно и групово ниво. Около 570 наркомани на възраст между 13 и 50 г. получават лечение там. 
						„Лабиринт” е малък частен център, финансиран от американското посолство, УНИЦЕФ и швейцарската фондация „Здравно партньорство”. Той обаче не е клиника. В Косово няма държавни институции или специализирани клиники, предлагащи рехабилитация за наркомани.
						Един от съучредителите на „Лабиринт”, психиатърът Буяр Бериша, казва, че властите в Прищина са направили свой приоритет предотвратяването срещу пристрастяването. Центърът е поел инициативата да разработи предпазна стратегия, която трябва да бъде въведена до 2013 г. Засега проектът се развива успешно. Между разнообразните му постижения са предлагането през последните десет месеца на поверително, анонимно и безплатно консултиране и изследвания за употребяващите инжекционни наркотици.
						Бериша изтъква, че злоупотребата с наркотици в Косово е по-широко разпространена сред младежите на възраст между 22 и 24 години, особено в градските райони на Прищина, Печ, Гниляне и Митровица.
						"Възнамеряваме да включим в програмата си колкото е възможно повече наркомани, за да намалим индивидуалния и социалния риск от злоупотребата с наркотици, което на свой ред би намалило криминалната активност и престъпността,” казва Бериша.
						Междувременно Блакай, който координира също психолозите в косовските затвори, казва, че 7 % от затворниците са зависими от наркотици още преди да влязат в затвора. Той казва, че обществото трябва да помага на възстановяващите се от наркомании да се интегрират отново в нормалния живот.
						Блакай призовава обществото като цяло да осъзнае, че наркоманията не е само личен проблем, тъй като тя е бреме за семействата на наркоманите, по-широката общност и обществото като цяло.

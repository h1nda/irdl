Гръцки фермери блокираха границите с България и Македония 
					19/01/2010
					 
						АТИНА, Гърция -- В понеделник (18 януари) фермери блокираха пропускателните пунктове на автомагистралите по северната граница на Гърция с Македония и България с искания за сигурни субсидии, гарантирани цени на техните произведения, по-ниски производствени разходи и осигуряване на банкови кредити. С помощта на трактори фермерите блокираха ключови автомагистрали в Гърция и контролно-пропускателните пунктове по границата с България "Промахон-Кулата" и "Екзохи-Илинден". Тези действия накараха властите веднага да поискат от Европейската комисия да предприеме „незабавни” стъпки за сваляне на блокадата. Българският министър-председател Бойко Борисов заяви, че ако до сряда не бъде намерено решение, страната му ще поиска компенсации за всеки ден, през който продължават блокадите.
						Други новини -- Средно по сила земетресение от 5,2 по скалата на Рихтер разтърси централната част на страната в понеделник. Епицентърът е бил в западната част на Ефпалио, на около 160 км западно от Атина. Не се съобщава за жертви и щети, въпреки че земетресението е прекъснало електроподаването в село Трикорфо. (Синхуа, Новините, АНА-МПА, ДПА - 18/01/10)

Половината от младежите в Косово искат да емигрират
					07/05/2007
					Населението на Kosovo е едно от най-младите в Европа - повече от половината са под 25 години, като броят им продължава да расте. Но тъй като в страната им съществуват малко възможности, мнозина се надяват да успеят другаде.
					От Блерта Фоничи-Кабаши за for Southeast European Times в Прищина – 07/05/07
 
					 
						
Много млади хора в Косово трудно си намират работа. [Гети Имиджис]
						Освен икономическите проблеми и продължаващата несигурност, свързана със статута, Косово се изправя пред друг сериозен проблем: повечето млади хора желаят да заминат в чужбина. Според доклад на ПРООН, публикуван миналия месец, повече от 50 % от косовските младежи желаят да емигрират. Това е доста тревожно, като се има предвид, че младежите съставляват повече от половината от населението на провинцията. 
						 ПРООН включи в проучването си около 1200 души между 16 и 29 години, включително 800 албанци, 200 сърби и 200 души от други малцинства. 
						"Младежта в Косово се сблъсква с голяма част от икономическите и социалните проблеми, което обяснява до голяма степен нежеланието им да участват в обществения живот и дори да живеят тук", заяви представителят на ПРООН в Косово Фроде Мауринг. 
						Младежите на Косово са от решаващо значение за построяването на бъдещето, твърди Мауринг. Понастоящем обаче те са уязвими, бедни, безсилни и нямат добри модели за подражание. 
						Докладът на ПРООН за провинцията е третият от този вид. Той анализира проблемите на младежта и възможностите, които им се предоставят, ролята на младите хора в развитието на Косово и проблемите, свързани с образованието, заетостта, вземането на решения, гражданското единство и участието в живота на обществото като цяло. 
						 Той предоставя данни по фактори като бедността сред младежите, нивото на безработица и готовността за емиграция. Статистиката е предназначена за политиците и агенциите по развитието, тъй като те се стремят да увеличат шансовете на младите хора за по-добър живот. 
						 "Докладът анализира техните проблеми и възможности от гледна точка на човешкото развитие", твърди Мауринг. 
						Историите на отделни индивиди излъчват чувство на безнадеждност, което изпитват много млади косовари, когато потърсят перспективи за себе си. 
						
"Правителството носи отговорност за осигуряването на перспективи за развитие и за по-добро бъдеще за тези млади хора, които ни носят такава радост," заявява премиерът Агим Чеку. [Гети Имиджис]
						 "Не работя, защото нямам никакви възможности пред себе си", заяви Милаим Билали, 24-годишен за Southeast European Times. Според него, работа в Косово има само за хора с подходящи връзки. "Баща ми е учител и няма власт като родителите на някои други." 
						 Лулзим Бериша, 25-годишен студент по математика, вижда мрачни перспективи пред себе си. "Как мога да бъда оптимист?, пита той. "Може би мога да си намеря работа като учител например, но ще получавам само 180 евро на месец... какво бих могъл да направя с такава заплата?" 
						Работещите за институциите на ЮНМИК са по-оптимистично настроени, тъй като смятат, че ще си намерят работа в бъдещите структури на ЕС в Косово. "ЮНМИК си отива, но идва ЕС", заявява млад човек, пожелал анонимност. "Вярвам, че мога да си намеря работа." 
						Тъй като работи за ЮНМИК от 1999 г. той не е склонен към песимизъм. "Няма да емигрирам, дори да мога да печеля повече пари, защото Косово е моето родно място", казва той. 
						 Приятелката му, която работа за ОССЕ, също твърди, че се чувства по-сигурна. "Смятам, че мисията на ОССЕ в Косово ще остане, защото косоварите все още не са готови за демократизация и някои други сектори, в които ОССЕ дава насоките." 
						Не всеки обаче може да си намери работа в международна организация. По-чести са случаите като този на Ментор Гаши, 27-годишен, който твърди, че безуспешно си търси работа. 
						 "Ако това лято не мога да си намеря [работа] ще се опитам да отида при брат ми, който работи в Германия", каза той пред Southeast European Times
					
						Данните в доклада на ПРООН разтревожиха политическите лидери на Косово, тъй като голям брой косовари са проявили желание да напуснат провинцията във време, когато се решава нейното бъдеще. Лидерите не Косово апелират към младите хора да променят мнението си, да обмислят дългосрочните перспективи и се надяват, че становището им ще се промени. 
						"Правителството носи отговорност за гаранатирането на перспективи за развитие и по-добро бъдеще за младите хора, които са радост за нас", твърди премиерът Агим Чеку в изявление, включено в доклада на ПРООН. "Заетостта сред младежите, укрепването на младежките НПО, неформалното обучение, включването на младежта и интеграцията, образованието и здравеопазването са някои от приоритетите на нашата дейност", добавя той. 
						В същото време лидерите на Косово твърдят, че перспективите за подобряване на икономиката не могат да се отделят от политическия въпрос за статута. Докато не се реши този проблем, в Косово ще има големи бариери пред привличането на инвестиции, възможностите ще бъдат малко, а регионът, да не говорим за Европа като цяло, ще продължи да живее в напрегната атмосфера.

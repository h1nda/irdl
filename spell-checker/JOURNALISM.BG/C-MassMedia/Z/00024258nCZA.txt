Планът за противоракетен щит на САЩ може да бъде коригиран в зависимост от потенциалната заплаха 
					18/10/2007
					Американски представители посочиха, че Вашингтон може да промени подхода си към разработването на противоракетна отбранителна система в Европа, в случай че Иран се откаже от плановете си за обогатяване на уран.
					(ФТ - 18/10/07; AФП, Ройтерс, Ню Йорк Таймс, ДПА, Гласът на Америка - 17/10/07)
 
					 
						
"Имаше напредък и полижителен тон и всички се съгласихме, че ще продължим да работим," каза след разговори с представители на НАТО и Русия помощник държавния секретар Даниел Фрийд. [Гети Имиджис]
						Високопоставен американски представител каза в сряда (17 октомври), че темпът на разработване на отбранителния щит, който Пентагонът възнамерява да изгради в Източна Европа, ще зависи от равнището на заплаха от ракетни нападения от "непредсказуеми държави" като Иран. 
						Ако Техеран се откаже от плановете си за обогатяване на уран, Вашингтон може да промени подхода си към проекта, каза помощник държавния секретар Даниел Фрийд след консултации със съюзниците от НАТО и руски представители в главната квартира на Алианса в Брюксел. 
						Американският план включва разполагането на наземни ракети прехващачи в Полша, както и сложна радарна система в Чешката република. Русия обаче остро се противопостави на плана, страхувайки се, че той може да подкопае респекта към собствената й военна сила. 
						Фрийд подчерта в сряда, че "истинският повод за безпокойството" на Вашингтон не е Русия, а Иран. 
						Противоракетният щит е "насочен към основния проблем, който според нас се разраства, и това е Иран. Ако този проблем изчезне или отслабне, естествено ще си извадим заключения," е казал той пред репортери в Брюксел, цитиран от АФП. "Това е система, основаваща се на заплаха, и ние бихме се повлияли, ако Иран се откаже от своя план за обагатяване [на уран], заработи с международната общност и има по-различен подход към нещата." 
						Опитвайки се да разсеят тревогите на Москва, Съединените щати предложиха повече сътрудничество с Русия, включително и чрез обмен на данни от системите за ранно предупреждение за ракетни атаки, провеждане на съвместни изследвания и учения. 
						По-рано тази година руският президент Владимир Путин предложи радарът за ранно предупреждение в Гарбала, Азербайджан, да бъде включен в американската противоракетна отбранителна система на мястото на този, който Пентагонът иска да инсталира в Чешката република. Той предложи още да бъде използван радар, разположен в Южна Русия. 
						Радарът в Гарбала обаче е от различен тип, който би могъл да допълни, но не и да замени чешката система, казаха американски представители. 
						По време на преговорите с Путин и колегите си в Москва миналата седмица американският държавен секретар Кондолиза Райс и министърът на отбраната Робърт Гейтс представиха ново предложение. То бе основано на идеята за обща регионална архитектура, която да "отбранява не само Русия и Съединените щати, но и съюзниците от НАТО, срещу ракетна заплаха", заяви в петък в Москва висш представител на американската администрация. 
						Междувременно разговорите по заплануваната система за противоракетна отбрана с Полша и Чешката република ще продължат, предаде в четвъртък британският всекидневник "Файненшъл Таймс", цитирайки високопоставен американски представител. Но Съединените щати са готови да отложат задействането на щита, докато Вашингтон и Москва не постигнат договореност за ракетната заплаха от Иран. 
						"Намерението ни е да продължим с изграждането на противоракетна отбрана в Европа," е казал говорителят на Пентагона Джеф Морел пред "Файненшъл Таймс". "Но темпът, с който тя ще се изгражда и влиза в експлоатация, може да се коригира според заплахата." 
						В Брюксел Фрийд призова държавите да обединят усилията си, за да премахнат "иранската заплаха от балистични ракети и ядрени оръжия". 
						Също в сряда американският президент Джордж Буш предупреди за рисковете от "трета световна война", ако се позволи на Иран да разработи ядрени оръжия. 
						"Затова казах на хората: "Ако искате да избегнете трета световна война, ми се струва, че би трябвало да имате интерес да му се попречи да придобие необходимите знания за производство на ядрено оръжие," каза той пред репортери във Вашингтон.

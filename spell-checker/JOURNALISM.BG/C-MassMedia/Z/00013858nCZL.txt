Върховният главнокомандващ на Силите на САЩ в Европа потвърди плановете за създаване на бази в България и Румъния 
					10/03/2005
					 
						ВАШИНГТОН, Съединени щати -- Върховният главнокомандващ на Силите на САЩ и НАТО в Европа, генерал Джеймс Джоунс, каза в сряда (9 март) пред комисия на Камарата на представителите, че много скоро ще започнат преговорите за създаване на военни бази на САЩ в България и Румъния. Джоунс каза, че в момента Пентагонът е "в стартова позиция, за разлика от концептуалната позиция" по отношение на плановете си за предислоциране на войските. Той каза, че една ротационна бригада, която обикновено включва между 3000 и 5000 военнослужещи, ще бъде разположена в двете балкански страни като част от плановете на Пентагона за преструктуриране на разполагането на военните части по света. Джоунс похвали България и Румъния, че проявяват "изключителна съпричастност" и изрази голямото си желание част от Европейското командване на САЩ да се намира на тяхна територия. (Гласът на Америка - 09/03/05)

Почина босненски генерал, обвинен от Трибунала в Хага
09/03/2003
 
САРАЕВО, Босна и Херцеговина (БиХ) -- Бивш генерал, босненски мюсюлманин, който бе обвинен от трибунала на ООН за военни престъпления, почина от инфаркт късно в петък (7 март) в Сански Мост. 56-годишният Мехмед Алагич е един от най-високопоставените служители, обвинени от трибунала. Той бе арестуван през август 2001 г. и впоследствие бе освободен до започване на процеса. Алагич бе обвинен във връзка с жестокостите, извършени от командваните от него военни части срещу хърватски затворници и цивилни. Очакваше се процесът да започне по-късно тази година.
Междувременно в събота, съдия от съда в кантона Зеница-Добой обяви, че босненският сърбин Томо Михайлович, обвиняем във военни престъпления, се е предал доброволно на местните власти в Зеница. Властите във Федерация БиХ повдигнаха обвинение през 2000 г. за извършените от него военни престъпления срещу несръбски граждани в областта Теслич през 1992 г., като участник в паравоенна част. (ПБС БиХ, РТРС, НТВ Хаят, Хърватско радио Херцег-Босна, БиБиСи - 08/03/03)

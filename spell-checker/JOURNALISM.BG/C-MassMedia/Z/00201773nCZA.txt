Проучване измерва обществения пулс в Косово 
					19/08/2011
					Въпреки икономическите и политическите проблеми последното проучване на ПРООН показва леко повишаване на общественото доверие към правителствените институции.
					От Мухамет Брайшори за Southeast European Times от Прищина - 19/08/11
 
					 
						
Общественото доверие към Конституционния съд в Косово се покачва. [Мухамет Брайшори/SETimes]
						Докато безработицата все още надвишава 40 %, международното признаване се забавя, а пречките по пътя към евроинтеграцията остават, перспективите пред хората в Косово продължават да са несигурни. Според последното изследване на нагласите на Програмата за развитие на ООН "Обществен пулс" недоволството остава високо. 
						Макар че проучването - публикувано през юли - показа леко повишаване на общественото доверие към държавни институции като Конституционния съд, голямото мнозинство остава недоволно от политическата и икономическата ситуация. 
						Повече от половината анкетирани са изразили безпокойство относно цялостната политическа посока, като близо 80 % обвиняват правителството и политическите партии. 
						Междувременно икономическите проблеми на страната - включително безработицата - оставят недоволни 68 % от косовските албанци и 86 % от косовските сърби. Учителят от Прищина Лулзим Гаши, на 32 г., изрази широко разпространеното в Косово мнение. "Няма нищо положително, вървим назад, политиците дават обещания, но хората страдат ежедневно от бедност и безработица. Как да им имаме доверие?", каза той за SETimes. 
						Предвид ограничените перспективи за заетост, усещането, че образованието и опитът ще се отразят на шансовете за заетост в публичния сектор, е малко под 25 %. Междувременно 34 % и съответно 19 % смятат, че семейните връзки и подкупите помагат за намирането на работа. 
						"Страната е в икономическа криза, която все още не е обявена от правителството. За политиците северната част на Косово е предизвикателство и то ще бъде използвано за прикриване на проблемите. Но за хората е ясно, че икономиката и Северно Косово ще бъдат на дневен ред през идните месеци и може би години," каза политическият коментатор Фатлум Садику за SETimes. 
						 Повече от половината, 55 % от анкетираните, казват, че биха се присъединили към публични протести по политически причини, докато 67 % казват че биха го направили заради икономиката. 
						Социологът Афердита Чена обаче смята, че има разминаване между резултатите от проучването и действителността. 
						 "През юни, когато "Ветевендосе" организира протеста срещу корупцията, се потвърди фактът, че хората в Косово не показват готовност да протестират по въпроси като корупцията, по-доброто здравеопазване или образованието [заради] страха, че подобни протести може да навредят на политически процеси като диалога със Сърбия или отношенията с ЕС. Такова е усещането," каза Чена за SETimes. 
						Въпреки икономическата ситуация косовските албанци остават оптимисти, като 63 % от тях смятат, че нещата ще се оправят през следващите две години. От своя страна, косовските сърби остават песимисти, като само 20 % предвиждат някакво икономическо подобрение през същия период. 
						"Сегашната икономическа ситуация в Косово показва, че и двете страни страдат от ниските заплати, огромната безработица и икономическите политики, които досега не са демонстрирали никакъв успех в подобряването на живота на хората," каза Садику за SETimes. 
						Докато много експерти разглеждат диалога между Косово и Сърбия като ключ към бъдещата икономическа и политическа стабилност, обществеността изглежда твърдо скептична. Според проучването на ПРООН диалогът се разглежда като полезен от 29 % от косовските албанци и 16 % от косовските сърби. 
						"Албанците очакват, че чрез диалога ще съумеят да убедят ЕС да даде възможност на хората тук [в Косово] да се придвижват свободно, без визи в ЕС, а сърбите смятат, че диалогът ще ограничи ролята на Белград в Косово," каза политическият коментатор Драгана Рашич за SETimes. "Но като цяло и двете страни гледат на този процес с песимизъм и липса на доверие една към друга."

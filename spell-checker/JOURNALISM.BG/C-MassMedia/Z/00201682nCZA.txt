Осъдиха убиеца на Динк
					26/07/2011
					Признатият за виновен убиец на журналиста Хрант Динк беше осъден от съд за малолетни и непълнолетни престъпници в Истанбул в понеделник. 
					От Йозгюр Йогрет за Southeast European Times от Истанбул – 26/07/11
 
					 
						
Демонстранти държат плакати на турски и арменски език близо до съдебната зала в Истанбул. [Ройтерс]
						Признатият за виновен убиец Огюн Самаст беше осъден в понеделник (25 юли) на 22 години затвор за "умишленото убийство" на турския гражданин от арменски произход Хрант Динк в Истанбул на 19 януари 2007 г. 
						Самаст, който е бил на 17 г. по време на стрелбата, беше осъден от съд за малолетни и непълнолетни престъпници, което го спаси от доживотна присъда без право на обжалване, която съдът първо издаде, а после отмени. 
						Самаст ще лежи 11 години в затвора съгласно разпоредбите на наказателния кодекс. Той вече е лежал четири години в затвора, което означава, че ще бъде освободен в средата на 2021 г. 
						Убиецът произнесе финалната си защитна реч на заседанието в понеделник, изразявайки съжаление и твърдейки, че е променен човек. 
						Адвокатът на Самаст, Левент Йълдъръм, говори пред репортери пред съдебната зала и заяви, че клиентът му не трябва да бъде съден за умишлено убийство. 
						"Инцидентът не е свързан с [каквото и да било] планиране. Огюн [не призна вината си] до последно", заяви Йълдъръм, като добави, че ще обжалва присъдата във Върховния апелативен съд. 
						Адвокатът на семейството на Динк, Фетхие Четин, също говори с пресата след заседанието и критикува съда за това, че не е присъдил максималните 24 години затвор. 
						Четин заяви, че са очаквали по-строга присъда поради факта, че нападението е било извършено "по расистки подбуди" и така актът е накърнил обществената култура на съвместно съществуване. 
						"Целта на наказателното право... не е само [да гарантира], че има раздадено правосъдие, но и да опазва обществения мир [и] да осигурява култура на съвместно съществуване с всичките ни различия", каза тя. 
						Движението "Приятели на Хрант" проследи всичките заседания на съда от тяхното начало, провеждайки демонстрации преди заседанията с цел да задържи обществения интерес върху съдебния процес. 
						"Освен присъдата, която Огюн Самаст получи като убиец, смятам, че истинското значение на това дело е, че същинските виновници не бяха изправени пред съда. Списъкът включва полицията, жандармерията, агенцията за национална сигурност (МИТ) и дори бивши управляващи", каза за SETimes Чигдем Матер, членка на движението. 
						Тя добави, че проблемът е, че престъпленията от омраза не са дефинирани в турското законодателство.
						И движението, и адвокатите на защитата потвърдиха, че делото не е вървяло добре през последните четири години, тъй като тези, които стоят зад Самаст, са защитавани от държавата. 
						През септември 2010 г. Европейският съд за правата на човека призна турската държава за виновна, че не е защитила правото на живот и свободата на изразяване на Динк.

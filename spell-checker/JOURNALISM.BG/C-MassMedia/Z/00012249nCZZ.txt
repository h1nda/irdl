Делова хроника
					08/10/2004
					Преглед на деловите и икономическите новини от Балканите след 1 октомври.
					(Различни източници – 01/10/04 - 08/10/04)
 
					 
						
Три наскоро ремонтирани и подсилени моста по пътя Прищина-Блаце в Косово ще бъдат открити на 12 октомври, съобщи КФОР. Работата бе извършена по силата на споразумение за 1,5 млн. евро между КФОР и Европейската агенция за възстановяване. [КФОР]
						Правителството на Румъния удължи срока за подаване на оферти за приватизационния търг за две енергоразпределителни станции -- "Електрика Молдова" и "Електрика Олтения" -- от 6 на 18 октомври. Удължаването на срока бе направено по молба на допуснатите до участие кандидат-купувачи: ЧЕЗ (Чехия), ЕОН (Германия), ППК (Гърция), Унион феноса интернасионал (Испания) и АЕС (САЩ). 
						*** 
						Чуждестранните преки инвестиции в Хърватия през първата половина на 2004 г. са спаднали с 46 % спрямо същия период на 2003 г. Най-голямата част от чуждестранните капитали отиват в търговския сектор, следван от добива на нефт и газ, пластмасовата, пивоварска и строителна промишленост. 
						*** 
						
Българският кабинет одобри промените в данъчните закони, с които намали корпоративния данък с 4,5 процентни пункта до 15 % и отмени пътния данък, който ще бъде заменен от пътни такси. Данъците върху личния доход ще намалеят с 2 процентни пункта, с изключение на тези за най-високите доходи, които ще паднат от 29 на 24 %. 
						*** 
						
Сръбското правителство започна процедура по реструктуриране на разположения в Бор производител на висококачествени медни електролитни катоди и медна тел преди бъдещата продажба на задлъжнялата компания. Според приватизационната агенция 35 % от медната топилна пещ на фирмата ще бъдат продадени, заедно с 35 % от фабриката за тел и 35 % от медната мина. 
						*** 
						Италия възнамерява да одобри заем за 10 млн. евро в подкрепа на сектора на малките и средни предприятия (МСП) в Mакедония, бе обявено по време на регионална конференция на МСП, проведена в Скопие. Средствата ще бъдат усвоени чрез Европейската бизнесасоциация. 
						*** 
						Европейската комисия реши да предостави на Хърватия общо 245 млн. евро от структурни фондове за две години -- 105 млн. евро през 2005 г. и 140 млн. евро през 2006 г. Средствата ще бъдат изтеглени от три предприсъединителни фонда: ФАР, САПАРД и ИСПА. 
						*** 
						
Aлбанската електрическа компания КЕШ и Европейската инвестиционна банка подписаха споразумение за допълнителен заем в размер на 14 млн. евро за строителство и възстановяване на електропреносната мрежа на страната. Страните вече се споразумяха за заем от 30 млн. евро за строителството на топлоелектроцентрала във Вльора. 
						*** 
						Правителството на Федерация БиХ обяви, че започва програма за насърчаване на заетостта в селскостопанския сектор. В рамките на проекта за 1,8 млн. евро ще бъде осигурена работа на 460 семейства през следващите две години. 
						*** 
						Международната рейтингова агенция "Стандард и Пуър" определи дългосрочен рейтинг в чужда валута "BB" за "Националната електрическа компания" в България. Агенцията каза, че рейтингът се дължи на слабата икономическа среда, както и на високите нужди на компанията от финансиране и краткия й срок на функциониране.

Aлбанските партии: всички погледи са отправени към ЕС през 2012 г. 
					17/12/2011
					ЕС похвали усилията на двете водещи партии в Албания да постигнат консенсус и да сложат край на политическия застой, но според наблюдатели страната едва ли ще получи от ЕС статут на страна кандидатка за членство през март следващата година.
					От Ерл Мурати за Southeast European Times в Тирана - 17/12/11 
 
					 
						
Политическите партии в Албания смекчават реториката си след една година на парламентарен бойкот, протести и груби дебати. [Ройтерс]
						Управляващата Демократическа партия (ДП) и опозицията, ръководена от Социалистическата партия, изглежда работят за постигане на консенсус за решаване на съществуващата политическа криза, която спира интеграцията на Албания в ЕС. 
						Миналия октомври външните министри на ЕС отхвърлиха кандидатурата на Албания за получаване на статут на страна кандидатка за членство в ЕС, като приведоха като аргумент политическата безизходица в страната. 
						В понеделник (12 декември), двете страни се споразумяха в парламентарната комисия за интеграция да започнат да работят по проект за Нов план за действие, за да изпълнят дванайсетте препоръки на ЕС. 
						Членът на Комисията за интеграция Таулант Бала каза за SETimes, че СП напълно подкрепя процеса на интеграция в ЕС. 
						"Можем да се надяваме на положителен отговор от Брюксел следващата година, ако диалогът между мнозинството и опозицията е стабилен," каза Бала. 
						Той обясни, че парламентът отговаря за пет от общо 12-те препоръки на ЕС, докато правителството ще се заеме с осъществяването на останалите седем. 
						По две от препоръките - престъпност и корупция, Бала обвини правителството, че не прави нищо. "Не опозицията, а полицията трябва да действа ефективно", каза той. 
						"Поведението на мнозинството, свързано с оказването на натиск върху съдебната система, изпраща негативен сигнал. Опозицията е решена изцяло да работи за това Албания да получи статут на страна кандидатка за членство, но топката сега е в ръцете на правителството", добави Бала. 
						Въпреки критиките министърът на интеграцията Майлинда Брегу е оптимист по отношение на възможни резултати за постигане на консенсус. 
						"Нищо не е невъзможно, ако диалогът продължи, и ние постигнем конкретни резултати в парламентарните комисии за консенсус по отношение на законите. Имаме всички шансове през 2012 г. да получим статут на страна кандидатка за членство в ЕС, ако Социалистическата партия не попречи на приемането на законите," каза Брегу за SETimes. 
						Тя предупреди, че всичко зависи от правителството, тъй като опозицията трябва да покаже решимост да изпълни Плана за действие, който ще бъде одобрен следващата година. 
						Председателят на Комисията за външни работи Фатос Бея каза за SETimes, че той е окуражен, че парламентът отново функционира нормално. 
						"[Това] е добра основа, която обещава, че сътрудничеството между мнозинството и опозицията ще продължи и през 2012 г. Това означава отблокиране на изпълнението на 12-те препоръки на Европейската комисия," каза Бея. 
						В опит да се подкрепи положителното развитие на събитията, делегация на Европейския парламент, водена от Едуард Кукан, посети Тирана. 
						"Необходимо е Албания да хване следващия влак за ЕС", каза пред албанските политици Кукан. 
						Политическите наблюдатели обаче не споделят оптимистичните прогнози на политиците, че Албания може да хване следващия влак за ЕС. 
						"Планът за действие, обсъден в комисията за интеграция, не съдържа специфични и изрични условия и задължения, а това не е много обнадеждаващо.Ще има разминаване в мненията и ще възникнат спорове, когато започнат дискусиите по исканията на опозицията, изборната реформа и реформата в правилника за парламентарната процедура", каза за SETimes анализаторът Илир Дима. 
						Друг анализатор Рудина Ходжа каза за SETimes, че албанските политици трябва да оценят високо нивото на инвестиции от страна на ЕС, като постигнат консенсус между двете главни партии. 
						"Консенсусът между ДП и СП подчертава повече от всякога ролята на ЕС за това двете главни политически партии да седнат на масата на преговорите. Ясно е, че цената за постигането на това е била висока. Отговорността [която имат партиите] е твърде голяма, а времето лети. Непродуктивен консенсус, само за да се излъже Европа, ще бъде бумеранг за Албания, заключи Ходжа

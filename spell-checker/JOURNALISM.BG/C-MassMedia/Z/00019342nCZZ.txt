Бизнес: Румънският производител на автомобили "Дачия" увеличава производството
					21/07/2006
					"Дачия", собственост на "Рено", смята да увеличи производството на завода си в Питещ. Още в бизнесновините: официалната безработица в България спадна под очакваната; хърватска строителна компания започва най-големия си проект досега; "Тюрк Телеком" купува голям дял от "Авеа".
					
 
					 
						
Моделът на "Дачия" "Логан Комби" на павилиона на филиала на "Рено" по време на последния ден от автомобилното изложение в Женева. [Гети Имиджис]
						
Румънският производител на автомобили "Дачия", собственост на френската "Рено Груп", представи плановете си за увеличаване на производствените мощности на завода си в Питещ от 235000 на 350 000 автомобила на година. Целта е дневното производство да се увеличи от 745 на 840 коли. "Рено" ще инвестира около 178 млн. евро в завода в Питещ между 2006 и 2007 г. 
						*** 
						Броят на националните и чуждестранните туристи във Федерация Босна и Херцеговина (ФБиХ) се е увеличил с 21,1 %, според последни официални данни. През май 2006 г. този брой е бил 34789 души. 
						*** 
						През юни официалната безработица в България е спаднала до нова рекордно ниска стойност, 9,18 %, съобщи министърът на труда Емилия Масларова. В сравнение със същия месец миналата година безработицата е намаляла с 1,93 %. 
						*** 
						Местната хърватска строителна компания "Конструктор" съобщи, че е подписала договор за 170 млн. долара за проект за строителство на магистрала в Катар. Според главния изпълнителен директор на "Конструктор" Желко Здерич това е най-голямата поръчка, получавана досега от фирмата със седалище в Сплит. Бъдещата магистрала трябва да свързва пътната мрежа на Катар с тази на Саудитска Арабия. 
						*** 
						Индексът на цените на производител в промишлеността (ИЦП) в Maкедония се е повишил с 5,5 % през юни спрямо миналата година, според държавното статистическо бюро. Но той е спаднал с 1 % на месечна основа поради намаляването на ИЦП в енергетиката (4,2 %), преработвателната промишленост (1,4 %) и производството на кокс, нефтопродукти и горива (8,3 %). 
						 *** 
						Държавната телекомуникационна компания на Tурция, "Тюрк Телеком", съобщи, че е закупила 40,5 % от "Авеа", третия по големина мобилен оператор в Турция, от "Телеком Италия Мобиле". Цената за сделката е била 500 млн. долара. След тази най-нова придобивка делът на "Тюрк Телеком" в "Авеа" е вече 81 %. Останалите дялове са собственост на местната банка "ИС Банк". 
						
(Различни източници – 14/07/06 -21/07/06)

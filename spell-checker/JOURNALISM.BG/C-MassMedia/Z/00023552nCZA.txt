Чуждестранни инвеститори проявяват интерес към албанския нефт 
					15/08/2007
					"МедОйл" и "Стриймойл Газ Лимитид" подписаха договори с албанското правителство за проучване и експлоатация на находища на въглеводороди.
					От Йонилда Кочи за Southeast European Times от Тирана – 15/08/07
 
					 
						
[Гети Имиджис]
						Двама чуждестранни инвеститори обявиха плановете си за по-нататъшни инвестиции в търсенето на нефт и газ в Албания. Първият, британската фирма "МедОйл", получи права за проучване и разработване на находища на въглеводороди в Йонийско море. 
						Същевременно международната фирма "Стриймойл Газ Лимитид" подписа договор с албанското правителство разработване и добив на въглеводороди от няколко находища в страната. 
						И двете сделки бяха одобрени на заседание на кабинета на 8 август. 
						"Тези две компании, заедно с други работещи в страната дружества, промениха драстично нефтодобива в страната, като миналата година достигнаха производство от 500 000 тона," каза премиерът Сали Бериша. "Очакваме по-нататъшно увеличаване тази година." 
						"МедОйл" ще извършва дейността си в района между п-в Карабурун и най-южния албански град Саранда. Официалната статистика прогнозира, че могат да бъдат открити запаси от 1,8 милиарда барела петрол. По договора правителството ще получава между 10 и 60 % от приходите от нефта в зависимост от дълбочината на сондиране. Анализатори изчисляват, че процентът най-вероятно ще бъде между 10 и 12 %. 
						Британската фирма ще инвестира в проекта около 20 млн. щатски долара през следващите седем години. По договор тя има право да експлоатира източника в продължение на 20 години от датата на откриване на нефт. 
						Междувременно "Стриймойл" ще сондира находищата Балш-Хекал, Горищ-Косур и Цакран-Молай, както и в Делвина. Правителството очаква, че държавната компания "Албпетрол" ще утрои приходите си в резултат на сделката със "Стриймойл". 
						Има и други инвеститори в петролната индустрия. "Банкърс Петролиъм", канадска фирма, сондира в находището Патос-Маринза от 2004 г. "Банкърс" е увеличила производството си на над 4 400 барела дневно към края на 2006 г., сравнено с 600 барела дневно през юли 2004 г., когато пое управлението на обекта. 
						Друга компания, "Оксидентал Петролиъм", търси нефт и природен газ в планината Шпирагу, на 120 км южно от столицата, от 1991 г. До момента сондажите не са се увенчали с успех. 
						Бериша заяви, че е спокоен за общото равнище на преките чужди инвестиции в Албания. "През последните седмици подписахме няколко договора с чуждестранни инвеститори ... Техният ангажимент е ясно доказателство за интереса на чуждестранните комании към Албания и тяхната решимост да инвестират тук."

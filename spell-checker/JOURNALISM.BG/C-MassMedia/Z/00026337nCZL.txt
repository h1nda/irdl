ССП на Сърбия отхвърли възможността за коалиция с ДП
					05/05/2008
					 
						БЕЛГРАД, Сърбия -- Лидерът на Сръбската социалистическа партия (ССП) Ивица Дачич заяви в събота (3 май), че неговата партия няма да влиза в коалиция с Демократическата партия (ДП) и с Либералдемократическата партия (ЛДП) след изборите следващата седмица. "Предположенията за споразумение между ССП, ДП и ЛДП са научна фантастика,тъй като ССП никога не може да бъде в коалиция с партии, които водят антиправителствена и антинационална политика", заяви Дачич на предизборен митинг в Пожаревац. 
						Междувремено лидерът на "Нова Сърбия" (НС) Велимир Илич заяви в неделя, че след като Сърбия е подписала Споразумението за стабилизация и асоцииране (ССА) с ЕС, няма шансове за правителствена коалиция с ДП. Президентът Борис Тадич, лидер на ДП, заяви в неделя, че изборите на 11 май ще позволят на гражданите да решат дали да анулират ССА. (Данас - 05/05/08; ФоНет, Б92, Блиц - 04/05/08)

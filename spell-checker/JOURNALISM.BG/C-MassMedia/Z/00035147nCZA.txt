Тихич от ПДД: "Никой не трябва да върши нашата работа"
					01/07/2010
					След историческо посещение в Белград лидерът на ПДД Сюлейман Тихич разговаря с кореспондента на SETimes Юсуф Радманович относно проблемите и евентуалните решения за БиХ.
					От Юсуф Радманович за Southeast European Times от Сараево -- 01/07/10
 
					 
						
Лидерът на ПДД Сюлейман Тихич. [AФП]
						Председателят на парламента на БиХ и лидер на Партията на демократичното действие (ПДД) на бошнаците, Сюлейман Тихич, твърди, че сътрудничеството и реалистичните решения за ключът към връщането на Босна и Херцеговина (БиХ) в политическите и регионалните релси. След посещение в Белград миналия месец Тихич смята, че добрите отношения ще помогнат за запазването на БиХ, която работи за просперитета и благосъстоянието на всички свои граждани, независимо от етническата и религиозната им принадлежност. 
						През 2006 г. политическият пейзаж на БиХ се промени с избирането на националистите на власт. Сега, четири месеца преди следващите избори, Тихич казва, че подобни грешки трябва да се избягват, а избирателите не трябва да подкрепят политиките на изключване и национализъм. 
						
						SETimes: Неотдавна приключихте историческото си посещение в Белград, първа визита на високопоставен босненски политик от 1992 г. Каква бе целта на това посещение? 
						
						Сюлейман Тихич: Целта на посещението бе да се даде тласък на възобновяването на отношенията между две съседни държави. Настоящото председателство на БиХ, което отговаря за външната политика, не е направило нито едно посещение в Белград през четирите години на своя мандат. Председателството на БиХ не е отправило нито една покана към сръбския президент Борис Тадич за официално посещение в Сараево. Това е лошо както за регионалните отношения, така и за отношенията в самата БиХ. 
						 Чаках и се надявах, че хората, които пряко отговарят за външната политика, ще предприемат някакви конкретни стъпки; не исках аз да им върша работата. След като обаче стана ясно, че те няма да го направят, ние в ПДД решихме да направим това партийно и държавно посещение в Белград и Нови пазар. 
						
						SETimes: Някои медии ви критикуват за връзките ви с Белград, като ви обвиняват, че "ухажвате бившия агресор" и че сте "агент на Белград в Сараево". Те са критични и към факта, че това не е било посещение на държавно, а по-скоро на партийно ниво. Как ще коментирате тези оценки? 
						
						Tихич: Онези, които критикуват политиката на диалог и добросъседски отношения, със сигурност не са добронамерени. Това е опит да се унищожи мултиетническият и мултирелигиозен модел в БиХ, страната, в която аз истински вярвам и работя за съхраняването на просперитета и благосъстоянието на всички нейни граждани, независимо от етническата и религиозната им принадлежност. 
						Ето защо всички онези, които осъждат подобна политика, не желаят доброто на БиХ. Те работят изключително за личните си и/или партийни интереси и се опитват да използват критиката, за да си спечелят евтини политически дивиденти.
						
						SETimes: По отношение на бъдещото сътрудничество със Сърбия -- бяха ли сключени някакви конкретни двустранни споразумения или договорености с вашите сръбски колеги? 
						
						Tихич: Дискусиите бяха съсредоточени главно върху сътрудничеството в борбата срещу организираната престъпност. Радостен съм, че видях решимостта на Тадич да се бори твърдо и систематично с този сериозен проблем. 
						Разбира се, ние в ПДД също сме решени в най-голяма степен да дадем най-доброто от себе си в тази област и да постоянстваме в борбата срещу престъпността, защото вярваме, че тя е по-опасна за БиХ от национализма или от който и да е друг проблем. Национализмът и защитаването на т.нар. национални интереси е най-често завеса за организираната престъпност, която не познава граници. 
						
						SETimes: Как виждате бъдещето на отношенията между Босна и Сърбия? Въпреки някои мнения, че Сърбия е "бивш агресор", смятате ли, че е полезно за страната ни да имаме добросъседски отношения с всички бивши югославски републики, които са вече независими държави, особено в интерес на нашия път към интеграция в НАТО и ЕС? 
						
						Tихич: Сътрудничеството и добрите отношения нямат алтернатива. Аз не съм човек, който иска да живее в миналото и да извлича политическа и материална полза от това. Искам да работя за по-добро и щастливо бъдеще за моите деца и бъдещите поколения. А това изисква решаване на настоящите проблеми. 
						Докато политиците не започнат да си вършат работата, вместо да вършат работата на историци, прокурори, съдии и други, този регион няма да се измъкне от челюстите на миналото и да се придвижи към пълно членство в ЕС и НАТО. 
						 Освен това добросъседските отношения, евро-атлантическата интеграция, просперитетът и междудържавното сътрудничество не са пречка жертвите да помнят своите изпитания. 
						
Избирателите в БиХ доведоха националистите на власт през 2006 г. [Гети Имиджис]
						Ако не се поучим и не поправим грешките си от миналото, можем само да очакваме те да се повторят. Убеден съм, че гражданите на БиХ и на други държави от региона не искат това. Ние всички искаме мир, сигурност и просперитет, членство в ЕС и НАТО. За да преследваме тези цели, трябва да си сътрудничим, да развиваме и подобряваме добросъседските отношения. 
						
						SETimes: Политическата ситуация в Босна се е влошила значително от 2006 г., когато политиците националисти се завърнаха на власт, и особено бързо през последната година. Какви са прогнозите и мислите ви относно бъдещето на страната? 
						
						Tихич: Бъдещето на страната в голяма степен ще бъде продиктувано от резултатите на предстоящите избори. Убеден съм, че избирателите ще откажат да подкрепят политиките на изключване и национализъм, които привлякоха значителен брой гласоподаватели през 2006 г. [Националистите] не изпълниха нито едно [от] дадените обещания -- те не се отцепиха от БиХ, не заличиха Република Сръбска, не сформираха трета автономна област, не постигнаха "100 % БиХ". Сигурен съм, че никой няма да гласува пак за подобни обещания. 
						
						SETimes: Босненските сърби сега открито обмислят отцепването си; босненските хървати открито говорят за по-нататъшни вътрешни разделения по етническите граници, а бошнаците предупреждават за възможно възобновяване на насилието. Също така междуетническото политическо сътрудничество между трите най-големи етнически групи в голяма степен се е разпаднало, водейки до политически застой и почти пълно спиране на процеса на реформи. Моля да коментирате. 
						
						Tихич: Вината за всички гореспоменати проблеми се приписва на безотговорните [политици], които през 2006 г. успяха [да] продадат своите високопарни обещания и националистически изказвания. Поставянето на акцент върху тези проблеми е опит да се насочи и тази предизборна кампания в същата посока, защото това е най-лесният път към победата. Щом избирателите гласуват доверие на конструктивната политика на диалог, ситуацията в БиХ ще се подобри. 
						
						SETimes: Международната общност е загубила до голяма степен влиянието си в страната, а глобалната икономическа криза утежни икономическите и социалните проблеми на БиХ. Имате ли идеи за подобряване на цялостната ситуация? 
						
						Tихич: Вярно е. Международната общност е загубила в голяма степен авторитета си, но това не я освобождава от отговорността за ситуацията в БиХ. Това бе наложено с Дейтънското мирно споразумение като временно решение с цел да се спре войната и всички, които взеха участие в неговото прилагане, продължават да носят част от отговорността за нефункциониращата държава. За да се подобри ситуацията, международната общност трябва да бъде по-решителна или да помогне в прехвърлянето на компетенциите от СВП към местните институции. 
						
						SETimes: БиХ има слабо централно правителство и е разделена на две до голяма степен автономни области. Международната общност призовава за укрепване на институциите на централното управление. Имате ли идеи как може да се постигне това? 
						
						Tихич: Това може да се постигне чрез промени в конституцията на БиХ. Стигнахме дотам два пъти -- веднъж през 2006 г., чрез Априлския пакет, и отново през 2009 г., чрез Бутмирския пакет. Някои личности обаче пропиляха усилията и [вероятно] най-добрите възможности за БиХ. 
						Причината за това е, че в БиХ израсна ново поколение политици, които са свикнали да спорят и да се обвиняват взаимно, докато тяхната работа се върши от международната общност. 
						Тези политици не са готови за диалог и не го искат; те нямат куража да предприемат крачки напред и да правят компромиси в полза на БиХ и всички нейни граждани. По тази причина ние сега стоим и чакаме някой да дойде от Брюксел или от Вашингтон и да ни донесе готови "идеални" решения. В тази страна обаче няма идеални решения, само реалистични решения. 
						Това е, което можем да постигнем чрез диалог и споразумение, и то може да бъде приемливо за всички, докато същевременно облагодетелства всички нас. Макар че международната общност носи отговорност за ситуацията в БиХ, аз смятам, че никой не трябва да върши нашата работа. 
						Този процес ще се осъществи много по-бързо и по-лесно, ако гражданите гласуват за дисквалифициране на безотговорните лица, които унищожават бъдещето на БиХ, както и нейното членство в НАТО и ЕС, в името на личните си интереси.

Сърбия обещава строги мерки срещу измамите в здравеопазването
					10/10/2011
					Въпросът за корупцията се изкачва в дневния ред на европейските въпроси. В това отношение здравеопазването се откроява подозрително.
					От Георги Митев-Шантек за Southeast European Times от Белград – 10/10/11
 
					 
						
Едно от делата за корупция на високо ниво беше свързана с ваксината срещу грип H1N1. [Ройтерс]
						Корупцията в системата на сръбското държавно здравеопазване е огромна и Брюксел оказва натиск върху страната да я намали. Властите полагат съгласувани усилия, за да покажат, че възнамеряват да се справят с нея. 
						Министърът на здравеопазването Зоран Станкович призна, че „получаваме повече съобщения за корупция... от когато и да е било преди. Броят им достигна 1 500 от януари насам.” За премахването на корупцията в здравеопазването е сформирана специална група от полицаи. 
						Обичайна практика е гражданите да плащат по няколкостотин евро като „мотивация“ за насрочването на операция в държавна болница или раждане с епидурална анестезия. Залогът обаче може да бъде далеч по-висок. 
						Едно от важните дела е за предполагаема злоупотреба при възлагането на обществена поръчка за доставка на ваксини за пандемията от свински грип H1N1 от 2009 г. 
						Международната истерия беше използвана за поръчването на три милиона ваксини след подозрителна тръжна процедура с участието на посредник. Фармацевтичният гигант „ГлаксоСмитКлайн” предложи директна продажба на правителството, но правителството пренебрегна офертата и закупи ваксината от „Новартис”, като плати цена, която е с 30 % по-висока, отколкото в съседна Хърватия. 
						Оценява се, че държавният бюджет е бил ощетен с от 1,25 до 10,5 млн. евро. 
						Сред задържаните са бившият директор на Републиканския здравноосигурителен институт и представителят на фирмата, през която са внесени ваксините, тогава собственост на сръбския магнат Милорад Мишкович. Тогавашният министър на здравеопазването Томица Милосавлевич, който е трябвало да одобри офертата и вноса на ваксините, обаче не е арестуван. 
						„Фактът, че е арестуван високопоставен служител на правителството, а полицията просто разговаря приятелски с министъра, показва липсата на сериозно намерение за прекратяване на корупцията. Пресконференцията на сегашния министър е просто устна декларация и опит да се заблуди ЕС”, заяви за SETimes д-р Драшко Караджинович, координатор на НПО „Лекари срещу корупцията”. 
						Случаят с ваксините е ясен пример за извличането на частни печалби от обществени поръчки. Корупцията обаче може да застраши и човешки живот. 
						Например има данни, че в Института по онкология и радиология в Белград управата е закупила, а лекарите са предписвали ненужно високи дози цитостатици на пациенти с рак. Случаят се гледа от съда. 
						Според съобщения техни колеги от Войводинския институт по онкология са сключили незаконен договор с чуждестранна застрахователна компания, вследствие на който притежателите на полици получават приоритетен статут, а осигурените от държавния здравноосигурителен фонд се нареждат в списъците с чакащи. Случаят, който е от 2009 г., остава в прокуратурата. 
						„Това е наистина ужасно, защото животът на страдащите от злокачествени заболявания пациенти зависи от насрочването на тяхното лечение”, отбеляза Караджинович. 
						Корупцията в Сърбия има дори още по-зловещи прояви. През 2006 г. погребална агенция в Белград постига предполагаема мълчалива договореност със служители от спешното отделение в Белград, като по същество им предлага да им плаща за умиращи пациенти. Работата на прокуратурата е да установи дали при тези обстоятелства медицинският персонал е извършвал всички необходими животоспасяващи процедури. 
						Караджинович отбелязва, че през последните девет години здравното министерство се управлява от хора от една политическа партия, в случая от „Г17 Плюс” на Младжан Динкич, в рамките на различни коалиционни правителства. През този период според Караджинович през хазната на министерството са преминали 15 млрд. евро, много голямо и привлекателно парче от баницата. 
						„Имаме система и закони, които са замислени за корупция..., докато здравеопазването остава черна каса за финансиране на политическите партии, никога няма да се стигне до промяна”, заяви Караджинович. 
						Данило Шукович, член на Съвета за борба с корупцията, смята, че внезапната активност в борбата с корупцията по-скоро отразява натиска от ЕС. 
						„Политическите пречки за членство в ЕС, като например сътрудничеството с Трибунала в Хага или решаването на косовския въпрос, бавно се отстраняват и сега корупцията се изкачва на първо място в дневния ред”, каза той за SETimes. 
						„Европа е наясно с нашата ситуация и настоява за конкретни резултати, тъй като не желае да повтори лошия опит с корупцията в България и Румъния.”

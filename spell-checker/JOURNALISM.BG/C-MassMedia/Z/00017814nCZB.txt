Призив за действие срещу глобалното затопляне
					06/03/2006
					Според доклад, изготвен по поръчка на британското правителство, сегашната рамка на политиката за решаване на проблема с глобалното затопляне може да се окаже неефективна за преодоляване на отрицателните въздействия, които могат за засегнат милиони. В Югоизточна Европа някои от предвидените тенденции, като по-чести горещи вълни, вече са регистрирани и експертите предупреждават, че повишаването на температурите изправя региона пред вероятен недостиг на вода, проблеми в земеделието и напрежение в енергийната инфраструктура. Съобразяването на екологичните прогнози със стремежа за по-добър жизнен стандарт може да предизвика голям проблем.
					От Светла Димитрова за Southeast European Times в София – 06/03/06
 
					 
						
По-сухият климат и по-голямата вероятност от суша са сред регионалните въздействия от глобалното затопляне. [Getty Images]
						В новите проучвания, които сочат, че въздействието може да се окаже по-лошо, отколкото се смяташе преди, учените прозовават за незабавни действия за справяне с рисковете от промяната в климата. Ако не се предприемат адекватни мерки през следващите две десетилетия, глобалните температури могат да се повишат между 1,5°C и 6°C през този век, което ще засегне милиони хора, предупреждава наскоро публикуваният доклад, изготвен по поръчка на британското правителство. 
						Проучването, озаглавено "Избягване на опасните климатични промени" съдържа доказателства, представени от учените на конференция, домакин на която бе британската метеорологична служба в Ексетър, Югоизточна Англия през февруари 2005 г. 
						Според доклада, сегашната концентрация на СО2 в атмосферата е около 380 части на милион, което вече е с около 100 части на милион над прединдустриалното равнище. Степента на увеличаване е най-малко 10 пъти, а вероятно и 100 пъти по-висока, отколкото през което и да е друго време през последните 420 000 години. 
						"От представените изследвания става ясно, че рисковете от климатичните промени могат да бъдат по-големи, отколкото сме смятали", заявява британският премиер Тони Блеър в увода към доклада, публикуван на 30 януари. "Сега е ясно, че емисиите на парникови газове, свързани с индустриализацията и икономическия растеж на населението в света, което се е увеличило шест пъти за 200 години, предизвиква глобално затопляне, чиято степен на нарастване е неустойчива." 
						Глобалните средни температури вече са се увеличили с 0,6 градуса по Целзий в сравнение с прединдустриалната епоха, твърдят експерти. Прогнозите показват, че те могат да се повишат между 1,4 и 5,8 градуса по Целзий до 2100 година, в зависимост от усилията, които се полагат за намаляване на концентрацията на парникови газове в атмосферата. 
						За страните от Югоизточна Европа възможни дългосрочни въздействия включват по-сух климат, продължителен спад на валежите, по-голяма уязвимост към суша и горещи вълни, както и по-ниски земеделски добиви. 
						Според климатолози, регионът на Балканите е изправен пред потенциално влошаване на тенденциите, които вече се наблюдават през последните години. Тъй като климатът става все по-сух и реките пресъхват, водните запаси могат също да намалеят и това да окаже отрицателно въздействие върху земеделието и промишлеността, чието функциониране зависи от водните запаси, като това ще доведе до повишаване на замърсяването, до увеличаване на смъртните случаи, вследствие на горещините и до повишено потребление на електричество през летните месеци. 
						В Гърция, Националната обсерватория на Атина е създала регионален модел на климата на основата на предвижданото нарастване на парниковите газове през следващия век, включвайки като фактор увеличаване на населението в света, икономическата глобализация и наличието на високи технологии. 
						Ако приемем, че увеличението на концентрацията на парникови газове ще достигне 250 процента до 2100 г., моделът предвижда до 2071-2100 г. средната максимална температура през юли на Балканите да се увеличи с 10-11 градуса в сравнение с 1961-1990 г., докато минималните темпуратури ще са се увеличили с 9 градуса. 
						Освен това моделът предвижда рязък спад на летните валежи със средни стойности едва 20 до 30 процента от сегашните нива. 
						
"Обезпокоителното в доклада от Ексетър е, че в него се изказват предположения, че това, което е било рамка на дългосрочната политика, може да се окаже нещо, което ще предизвиква повече трудности отколкото хората могат да си представят", заявява министърът на околната среда на Великобритания Маргарет Бекет. [Getty Images]
						Енергийното потребление се смята от мнозина за главна причина за проблема. Увеличението на парниковите газове в региона се предизвиква не само от автомобилните емисии и индустриалните производства, но също и от земеделието. Източниците включват метан, свързан с животновъдството и производството на ориз, както и азотен и въглероден окис от изгарянето на земеделски отпадъци. 
						За страните в преход от Югоизточна Европа, глобалното затопляне поставя проблема за съобразяване на екологичните прогнози със стремежа към по-добър жизнен стандарт. Намаляването на емисиите през годините в България и Румъния, например, до голяма степен се дължи на по-ниския БВП през прехода от централизирана към пазарна икономика. 
						В България емисиите на парникови газове са намалели с 88 процента между 1988 и 2002 г. според Европейската агенция по околна среда (ЕЕА). В Румъния емисиите са намалели с 47 процента между 1989 и 2001 г. Тъй като и двете страни се стремят към членство в ЕС и към ускорен икономически растеж, тези относително ниски равнища ще могат трудно да се поддържат. 
						Обратно, емисиите в Гърция, членка на ЕС, се увеличават постоянно през последното десетилетие, като главни фактори за това са нарастването на енергийното производство и потребление, отпадъците и земеделието, твърдят от EEA. 
						Чрез присъединителния процес, ЕС има възможността да повлияе върху екологичните политики на балканските страни, стремящи се към членство. Самите членки на ЕС обаче все още не са постигнали пълен успех в изпълнението на своите собствени критерии. От 2003 г. насам 15-те членки на ЕС са успели да намалят емисиите едва с една четвърт от предвиденото. Оттогава блокът се разшири, приемайки още 10 страни.. 
						Позицията на ЕС по проблема с глобалното затопляне, приета през 1996 г. призовава за ограничаване на покачването на температурата до средно глобално увеличение с 2 градуса Целзий над прединдустриалните равнища. Докладът от Ексетър обаче предупреждава, че съществува значителен риск дори при тези нива на затопляне особено за уязвимите екосистеми, видове и региони. 
						 Ако се постигне температурното равнище, определено от ЕС, концентрациите на парникови газове може да се стабилизира най-много до 450 части на милион около 2015 г., се казва в доклада. През следващите 25 години те ще трябва да бъдат чувствително намалени с 30 до 40 процента в сравнение с равнището от 1990 г. 
						 "След 10 години ще имаме равнище 400 части на милион. Твърдя го, без каквато и да е следа от радост", заяви сър Дейвид Кинг, главен научен съветник на британското правителство. "Но нито една страна няма да затвори електроцентрала, която осигурява енергия за населението, за да реши проблема -трябва да приемем този факт. Страхувам се, че 450 части на милион е неосъществима цел." 
						 Министърът на околната среда на Великобритания Маргарет Бекет заяви, че новото изследване е определило "критичната точка", след която може да се очаква, че промените в климата ще станат необратими. 
						"Обезпокоителното в доклада от Ексетър е, че това, което е било рамка на дългосрочна политика, може дори да се окаже нещо, което ще предизвика по-големи трудности, отколкото хората са си представяли", заяви тя за радио Би Би Си. 
						Според учените, съществуват технологични възможности за намаляване на емисиите на парникови газове, включително подобряване на енергийната ефективност и използването на енергийни източници с ниско или нулево съдържание на въглерод, като газ, ядрени източници, биомаса, вятър и слънчева енергия, особено в по-бедните страни. 
						Други технологични възможности включват улавянето и съхраняването на СО2, потенциалът за което също се смята за значителен, увеличеното биологично секвестиране на СО2 в горите и почвите чрез специални мерки, както и газове без съдържание на СО2.

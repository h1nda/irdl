Асоциации в БиХ критикуват предсрочното освобождаване на Плавшич
					16/09/2009
					 
						САРАЕВО, Босна и Херцеговина (БиХ) -- Във вторник (15 септември) асоциации на жертвите от войните изразиха разочарование и гняв във връзка с решението на Трибунала в Хага за предсрочното освобождаване от затвора на бившия босненски сръбски президент Биляна Плавшич. Плавшич излежава 11-годишна присъда в шведски затвор за ролята й в извършването на военни престъпления срещу босненски мюсюлмани по време на конфликта от 1992-1995 г. "Защо Плавшич да има право на свобода, а аз да нямам правото да намеря и погреба костите на сина си 14 години след като беше брутално убит", попита Мунира Субашич, ръководителка на асоциация на преживелите клането в Сребреница през 1995 г.
						Няколко неправителствени организации, представляващи жертви от войната и затворници лагеристи, планират протест в сряда в Сараево. Трибуналът съобщи във вторник, че Плавшич ще бъде освободена, след като излежи две трети от присъдата си. Министър-председателят на Република Сръбска Милорад Додик каза, че възнамерява да я посети в сряда в затвора. (Дневни Аваз, Фена, АФП - 15/09/09)

Белград домакин на среща на лидерите от Югоизточна Европа
09/04/2003
 
БЕЛГРАД, Сърбия-Черна гора -- Лидерите от Югоизточна Европа се събраха в Белград по-рано тази седмица, за да участват в срещата на високо равнище за обсъждането на широк кръг регионални въпроси. Като гост на срещата, гръцкият външен министър Георгиос Папандреу изрази във вторник (8 април) подкрепа за журналистите, работещи в Багдад, както и безпокойството на ЕС по повод загубите в техните редици в резултат на военните атаки.
Също на срещата, българският външен министър Соломон Паси изрази увереност, че неговата страна ще влезе в ЕС през 2007 г., като добави, че очаква преговорите за присъединяване да приключат до края на тази година. Папандреу посочи, че забавянето на преговорите се дължи на натоварения график на дипломатите от ЕС поради войната в Ирак, но то ще бъде преодоляно. Българският президент Георги Първанов получи същите уверения по време на посещението си в Гърция, която понастоящем е председател на ЕС. (Дневник, Монитор, Труд, 24 Часа - 09/04/03; АНА, БТА, Медиапул - 08/04/03)

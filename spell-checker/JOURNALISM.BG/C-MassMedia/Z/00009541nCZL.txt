Мевлана: Усмихнатото лице на исляма
19/01/2004
За разлика от терористични групи като "Ал-Кайда" и "Ал-Харамейн", поетът-мистик, който е починал преди повече от 700 години, продължава да ни напомня за по-благото лице на исляма.
От Фатих Баран за Southeast European Times в Истанбул - 19/01/04
 
 
На фона на насилието на войнстващи екстремистки групи, поетът-мистик, който е починал преди повече от 700 години, продължава да напомня за по-благото лице на исляма. Мевлана Челадин Руми, известен по-просто като Руми в англоезичните държави, е известен със своята философия, проповядваща мир, толерантност и братство между хората от различни религии, изпълняващи различни ритуали. Думите му отекват и до днес.
Поетът-мистик Руми е основал сектата "Мевлеви" (известна и като Вихрените дервиши или като суфизъм) и поезията му е подпомогнала трансформирането на ислямската мисъл. Той е упражнявал силно влияние в Турция и мнозина считат, че той е предложил модел за умерено мюсюлманско общество и мост между ислямския Близък Изток и християнския Запад. Всяка година през декември следовници и туристи се стичат в Коня, за да отдадат почит на Мевлана по повод годишнината от смъртта му.
Суфистката философия се основава на любовта, привличането, танца и мира. Човекът се разглежда като микросвят, който има потребност да са себепознае, за да разбере макросвета. Суфизмът продължава да се ползва с уважение и популярност поради придържането си към прякото духовно общуване между Бог и човешкото същество, разчупвайки ограниченията на традиционните религии.
Според Мевлана човешкото същество е триъгълник, съставен от Дух, Разум и Любов. Същността на суфистката философия може да се обобщи с една от сентенциите на поета: "Никога не мисли лошо. Правиш ли го, един ден то ще се обърне срещу теб." Един суфист трябва да живее в бедност, себеотрицание и въздържание. "Бедността е моя гордост" е популярна суфистка сентенция. Ритуалният танц на следовниците на това учение символизира разкрепостяването от земните окови, освобождението на душата и подготовката за единение с божественото.
Танцът се състои от три части, които представляват фазите на опознаването но Бога, съзирането на Бога и единението с Бога: в първата фаза танцьорите се завъртат три пъти под акомпанимента на скръбния звук на ней (традиционен музикален инструмент). Във втората фаза те свалят горните си дрехи, символизирайки освобождението на душата от земните грижи. След това те бавно започват да се въртят, десните им ръце с длани нагоре, а левите им - с длани надолу. " Това, което получаваме от Бога, го даваме на хората, като за нас не оставяме нищо" -такова е посланието на този жест.
Със своя мистицизъм, универсализъм и етични норми през последните години философията на Мевлана привлича все повече хора. През последните три-четири десетилетия се забелязва бум в популярността на Руми в Западна Европа, Великобритания и САЩ. Суфизмът открива прозорец към исляма, който контрастира с призивите към насилие, отправяни от екстремистите. Посредством този благ поет-мистик мнозина осъзнават, че ислямът може да бъде и религия на толерантността и любовта.

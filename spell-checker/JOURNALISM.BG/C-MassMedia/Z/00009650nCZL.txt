Албания ще получи допълнителна международна финансова помощ
30/01/2004
Усилията за борба с бедността и укрепване на инфраструктурата на Албания ще бъдат допълнително финансирани от МВФ и Световната банка. Сред основните проекти, по които се работи в момента, е нова топлоелектрическа централа във Вльора.
От Арди Пулай за Southeast European Times от Тирана - 29/01/04
 
 
Албания получи допълнително финансиране от МВФ и Световната банка за програмите, насочени към намаляване на бедността и развитие на инфраструктурата на страната. На 23 януари МВФ обяви, че съветът му е одобрил отпускането на заем от 5,9 млн. долара. Тези средства се предоставят в допълнение към 18-те милиона долара, които фондът вече е отпуснал за същия проект.
МВФ взе решението си след завършване на прегледа на икономическото развитие на Албания и прегледа на финансовите гаранции по Споразумението за намаляване на бедността и подпомагане на растежа в Албания (НБПР).
"Постигнатото от Албания по време на първата половина от тригодишната програма, подпомагана по споразумението НБПР, в общи линии бе задоволително, въпреки някои закъснения в структурен аспект. Растежът се възстанови, инфлацията остава ниска, а обменният курс се стабилизира", каза заместник-главният директор и изпълняващ длъжността председател на съвета на директорите на МВФ, Агустин Карстенс. "Но все още има недостиг на постъпления, което може да застраши целите на програмата за намаляване на бедността", добави той.
Карстенс каза, че подобряването на събираемостта на приходите е политически приоритет, който изисква не само подобрения в данъчната администрация и в проекта за данъчна политика, но и действия за подобряване на управлението и бизнесклимата с цел да се намали делът на сивата икономика и да се разшири данъчната мрежа. Програмата включва значителни мерки, свързани с данъчната администрация, които като цяло трябва да подобрят ефективността, обхвата и обема на данъчните постъпления.
През 2002 г. Албания подписа тригодишно споразумение с МВФ за намаляване на бедността. Документът предвижда финансиране в размер на 41,5 милиона долара.
Финансовият министър Арбен Малай каза, че споразумението демонстрира макроикономическата стабилност на страната. Албанското правителство се е ангажирало да проведе икономическите реформи, да намали сивата икономика, да засили борбата си срещу корупцията и да подкрепи частния сектор, каза Малай.
Правителството обяви също успешното приключване на преговорите във Вашингтон със Световната банка, Европейската инвестиционна банка и ЕБВР за отпускане на заем за построяване на топлоцентрала в гр. Вльора.
Съгласно споразумението трите банки ще предложат 100 млн. долара, а "Албанската енергийна корпорация" ще инвестира 12 млн. долара за първата фаза от строителството. Очаква се работата да започне през юни, като първата фаза трябва да бъде завършена за 18 месеца. Този проект се счита за един от най-важните за енергийния сектор на страната.

Словения приема посредничеството на ЕС за граничния спор с Хърватия
					27/02/2009
					 
						ЛЮБЛЯНА, Словения -- Правителството заяви в четвъртък (26 февруари), че по принцип приема предложението на Европейската комисия (ЕК) да посредничи за решаване на граничния спор между Словения и Хърватия. Премиерът Борут Пахор каза пред журналисти, че предложението е важна стъпка към постигането на решение. Той каза, че сега хърватското правителство трябва да каже дали ще приеме посредничеството на ЕК, както бе предложено от еврокомисаря по разширяването Оли Рен. Досега ЕК се въздържаше да се намесва в спора, определян от нея като чисто двустранен въпрос. През декември Словения блокира откриването на нови преговорни глави в присъединителните преговори на Хърватия с ЕС заради нерешения граничен спор.
						Междувременно в Загреб хърватският премиер Иво Санадер свика съвещание на всички парламентарно представени партии за обсъждане на отношенията със Словения и предложението за посредничество на ЕК. Срещата е насрочена за понеделник. (СTA, ХИНA, Явно, Синхуа - 26/02/09)

Сръбските демократи и радикали водят в резултатите от местния вот, проведен при ниска избирателна активност 
					20/09/2004
					Електоралната умора е основната причина за ниската избирателна активност по време на местните избори в неделя в Сърбия. Както социолозите прогнозираха, Демократическата партия на сръбския президент Борис Тадич (ДП) и ултранационалистическата Сръбска радикална партия (СРП) излязоха начело. 
					От Душан Кошанович за Southеast European Times в Белград - 20/09/04 
 
					 
						
Плакати в центъра на Белград показват четирима от деветимата кандидати за кмет преди местните избори в Белград, проведени в неделя (19 септември). [АФП]
						Местните избори в Сърбия, проведени в неделя (19 септември), бяха белязани с най-ниската избирателна активност от въвеждането на многопартийна ситема през 1990 г., тъй като едва 35 % от имащите право на глас се явиха пред урните. Електорална умора, довела до твърде често провеждане на избори през последните две години, се сочи като основна причина за това. Както предвидиха социолозите, Демократическата партия на сръбския президент Борис Тадич (ДП) и ултранационалистическата Сръбска радикална партия (СРП) излязоха начело. 
						Кандидатът на ДП Ненад Богданович спечели около 33 % от вота в надпреварата за кмет на Белград, следван от Александър Вучич от СРП, получил около 29 %. Вторият тур ще се проведе на 3 октомври. Зоран Дракулич, кандидат на Демократическата партия на Сърбия (ДПС) на премиера Воислав Кощуница, извоюва 15 % от гласовете - нелош резултат за партия, чийто рейтинг непрекъснато спада. Изборите за градски съветници доведоха до сходни резултати. От 90 мандата, ДП вероятно ще вземе 34, СРС -27, ДПС - 13, а други партии -16. 
						Богданович заяви, че очаква подкрепата на всички демократични кандидати по време на втория тур, което по същество би повторило сценария от юни, когато при президентския вот се оформи втори тур между Тадич и Томислав Николич от СРП.
						 "На път сме да превърнем Белград в европейски метропол. Искаме Белград да стане част от демократична Сърбия. Убеден съм, че белградчани няма да гласуват за изолиран Белград на втория тур, тъй като изборите за градски съветници оформиха убедително мнозинство на демократичните сили," каза Богданович. 
						Дракулич неофициално обяви създаването на евентуална коалиция между ДП и ДПС на местно ниво. Такъв развой на събитията би спомогнал за стабилизиране на сръбската политическа система, тъй като тогава правителството ще избегне натиска за свикване на предсрочни парламентарни избори. Анализаторите са единодушни, че това най-сетне ще измести фокуса към приемане на новата конституция, след което да се проведат парламентарни избори. 
						Според Кощуница местните изборни резултати по никакъв начин няма да повлияят върху правителството. "Доволне сме от резултатите и ще продължим да работим върху това, което правителството е решено да направи - приемането на нови закони," каза той. 
						Политическият анализатор Владимир Гоати счита обаче, че резултатите сочат различно разпределение на властта в сравнение с това, което съществува в парламента. По негово мнение надвисналата политическа криза може да бъде разрешена по три начина. " Първият - това биха били промени в правителството, другият - свикване на предсрочни парламентарни избори, третата възможност - пълна пасивност от страна на правителството, " каза Гоати. 
						Втори тур ще се проведе в Нови Сад, столицата на северната провинция Войводина. Мая Гойкович от СРП с 42 % от гласовете води с девет пункта пред кандидата на ДП Борислав Новакович. СРП и ДП водят и при избора на провинциални съветници, съответно с 31 % и 21 %. Унгарците от Лигата на Войводина и регионалната коалиция "Заедно за Войводина" постигнаха добри резултати, спечелвайки съответно 11 и 9 %. 
						Другите партии на етническите малцинства също така взеха участие в неделните избори, вкл. албанските партии в югоизточна Сърбия и мюсюлманските партии в района Санджак. Активността в тези области бе по-добра от други части на републиката.

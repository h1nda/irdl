Езиковото обучение в Македония може да помогне на етническите общности да се разбират по-добре, твърди изследователски екип
					06/01/2005
					Изследователски екип по въпросите на образованието препоръчва въвеждането на алтернативно двуезично обучение в училищната система на Македония. Съвместни извънкласни занимания, както и преподаване на два или повече езика, ще помогнат на етническите общности по-добре да се разбират помежду си, твърдят от екипа.
					От Мария Лазарова за Southeast European Times от Скопие -- 06/01/05
 
					 
						
Изследователският екип препоръча учениците, които говорят на македонски, да научат и езика на една от другите етнически общности в страната. [АФП]
						В свой нов доклад изследователският екип по образованието към Инициативата за политика на диалог на Европейския център по въпросите на малцинствата (ЕЦВМ) в Скопие призова за въвеждане на алтернативно двуезиково обучение в Македония. За да се помогне на етническите общности по-добре да общуват помежду си, каза екипът, училищата трябва да въведат съвместни извънкласни занимания с преподаване на два или повече езика. 
						Докладът, публикуван през декември, препоръчва училищата да изискват от учениците, обучавани на македонски език, да научат поне още един език на някоя от другите етнически общности в Македония. В региони с втори официален език изучаването на втория език трябва да е задължително, твърди изследователският екип. 
						Според Михаел Шпорлук, политически съветник към ЕЦВМ, експертите от екипа са препоръчали изучаването не само на албански, но и на всички езици на етническите общности на места, където се използва втори официален език. "Една от препоръките е и по-високо качество на обучението по македонски език за учениците от етническите общности," каза Шпорлук. 
						Препоръките са изпратени до Министерството на образованието на Македония, Бюрото за развитие на образованието, Администрацията за езиково развитие на общностите и парламента. Соня Липиткова, председател на парламентарната комисия по образование, потвърди, че комисията е обсъдила доклада. Никой от присъствалите членове не е изразил отрицателно мнение по неговите препоръки, каза тя. 
						"ЕЦВМ работи върху подобряване на статута на малцинствата," каза Константин Петковски, заместник-директор на Бюрото за развитие на образованието и член на изследователския екип. "С тези свои предложения членовете на ЕЦВМ искат да подобрят общуването между различните култури и да премахнат стереотипите в образованието." 
						Екипът предложи също учащите се да се запознават с културата и традициите на други етнически общности, а учебниците да отразяват една мултикултурна среда.

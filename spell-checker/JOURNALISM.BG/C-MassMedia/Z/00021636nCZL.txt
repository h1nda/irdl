Ръководителят на ЮНМИК заяви, че международната общност като цяло подкрепя плана на Ахтисаари 
					19/02/2007
					 
						ПРИЩИНА, Косово, Сърбия -- Ръководителят на ЮНМИК Йоахим Рюкер заяви в петък (16 февруари), че международната общност като цяло подкрепя предложението на пратеника на ООН Марти Ахтисаари за решаване на въпроса за статута на Косово, добавяйки, е то идва в "идеален исторически момент". Рюкер каза това по време на посещение в община Клина заедно с председателя на парламента на Косово Коле Бериша и изпълняващия длъжността министър за общностите и завърналите се бежанци Бранислав Гърбич. Ръководителят на ЮНМИК призова за положителен подход към пакета, предложен от Ахтисаари. Той призова всеки, който планира провеждане на демонстрации, да се въздържа от насилие. В отделни разговори в петък Рюкер увери местните сръбски бежанци, завърнали се в Клина, че пътната карта на ООН предвижда институционална защита за тях и поощрява участието им в политиката. (Уеб сайт на ЮНМИК - 19/02/07; Танюг, Б92 - 17/02/07)
 
						Лидери в Белград предричат, че Съветът за сигурност на ООН ще отхвърли предложението на Ахтисаари
						БЕЛГРАД, Сърбия -- Премиерът на отиващото си сръбско правителство Воислав Кощуница изрази в неделя (18 февруари) увереност, че Съветът за сигурност на ООН ще отхвърли предложението на пратеника на ООН Марти Ахтисаари като незаконно, тъй като то би довело до разделение на Сърбия, която е член на ООН. Кощуница намекна, че ще разчита на Русия и Китай да подкрепят позицията на Сърбия, когато въпросът бъде обсъждан в Съвета за сигурност. В събота сръбският министър на държавната администрация и местното самоуправление Зоран Лончар също предрече, че Съветът ще отхвърли плана на Ахтисаари, тъй като той би довел до загуба на 15 % от сръбската територия. 
						От своя страна обаче косовският премиер Агим Чеку заяви в петък, че международната общност няма да позволи на Русия да осуети приемането на резолюцията на Съвета за сигурност. Чеку каза, че Контактната група няма да позволи процесът на определяне на статута да се провали. (РТС, Танюг - 18/02/07; Танюг, KosovaLive - 16/02/07)

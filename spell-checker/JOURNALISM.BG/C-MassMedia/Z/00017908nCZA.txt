Наводнения в България, Гърция и Турция 
					15/03/2006
					Хиляди къщи в България бяха наводнени, след като реките излязоха от коритата си след неколкодневни силни снеговалежи и дъждове. Съседните Гърция и Турция, също засегнати от тежки наводнения, обвиняват България за лошо управление на кризата.
					(Хюриет, Катимерини - 15/03/06; AП, Ройтерс, БиБиСи, Синхуа, Македонска пресагенция, Агенция София Нюз, НТВ ЕмЕсЕнБиСи, Медиапул, Дневник - 14/03/06)
 
					 
						
Военни машини извозват на безопасно място ученици, спасени във вторник (14 март) от училището им в Одрин, Турция. [Гети Имиджис]
						България обяви извънредно положение в 15 окръга в централната и южната част на страната и затвори границата си с Турция във вторник (14 март), след като прелялата река Марица заля магистралата, която води към ГКПП Капитан Андреево. Хиляди къщи са наводнени, а над 100 селища са без електричество. 
						Най-тежко засегнатите райони са по поречията на реките Марица и Арда в Южна България, но има проблеми и в северозападната част на страната, където нивото на река Дунав се е повишило с над един метър само за 24 часа и е достигнало 6,98 метра при град Лом. 
						Железопътните връзки между София и втория по големина град в България, Пловдив, също са временно прекъснати от наводненията, които предизвикаха и свлачища в цялата страна. 
						Река Марица преминава и през Турция и Гърция, където съответно се нарича р. Мерич и р. Еврос. Тя е на границата между двете страни. 
						Във вторник гръцкото правителство обяви извънредно положение в североизточната префектура Еврос, която граничи с България на север и с Турция на изток, след като Еврос се надигна до опасно високи нива. 
						"Ние сме в състояние на висока готовност," е казал заместник-префектът на Еврос Михалис Когиумцис пред Атинската информационна агенция във вторник, цитиран от гръцкия ежедневник Катимерини. Според сведенията най-тежко засегнато е малкото градче Лавара, откъдето бяха евакуирани хората от 72 наводнени къщи. 
						Турският град Одрин, който се намира близо до границата на страната с България, също се бори с наводненията. Местните власти казаха, че България е пуснала опасни количества вода през шлюзовете на язовирите по Арда. 
						"Река Мерич, която преминава през Одрин, обикновено има отток от 500 кубически метра вода, но след отварянето на язовирите по българската река Арда този отток се увеличи до 1800 кубически метра, което от своя страна застраши града с природно бедствие," писа турският ежедневник Хюриет в сряда. Съобщава се, че Анкара е поискала от българските власти да затворят незабавно язовирите. 
						Гърция също смята, че наводненията в префектура Еврос, които се смятат за най-тежките през последните 15 години, се дължат на неправилно управление на кризата. "Водата идва към нас неконтролирано," е казал във вторник гръцкият вътрешен министър Прокопис Павлопулос, цитиран от АП. 
						В същото време политическата опозиция в България отправя остри нападки срещу правителството. Във вторник дясната партия Демократи за силна България поиска оставката на министъра на държавната политика при бедствия Емел Етем.

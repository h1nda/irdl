Трибуналът на ООН освободи под гаранция сръбски генерал
					10/06/2005
					 
						ХАГА, Холандия -- Трибуналът на ООН за военни престъпления реши в четвъртък (9 юни) да освободи под гаранция до началото на съдебния процес бившия началник-щаб на югославската армия генерал Момчило Перишич. Той е обвинен във военни престъпления по над дванадесет пункта във връзка с обсадата на Сараево и клането в Сребреница през 1995 г. Съдът каза, че е получил убедителни доказателства, че Перишич ще се върне в Хага за началото на съдебния процес. Генералът се предаде в началото на тази година, а през март заяви, че не се признава за виновен.
						Също в четвъртък адвокатът на Милан Лукич, бивш лидер на военизирано формирование на босненските сърби, каза, че клиентът му възнамерява скоро да се предаде на трибунала в Хага. Той е обвинен във връзка с убийствата в източния босненски град Вишеград. (Независне новине - 10/06/05; Ройтерс, МНСБЮ, Танюг, Б92, ФЕНА - 09/06/05)

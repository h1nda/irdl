Косовското правителство отрече намеса в работата на обществена електронна медия
					28/10/2009
					 
						ПРИЩИНА, Косово -- Правителството ще докаже, че не се намесва в работата на обществената електронна медия, заяви във вторник (27 октомври) заместник министър-председателят Хайредин Кучи в отговор на критиката на Европейският съюз за радиоразпръскване (ЕСР). В понеделник съюзът обвини правителството в превръщането на обществената електронна медия на Косово, РТК, в "медийна ръка на управляващата партия". Кучи покани представители на ЕСР да посетят Косово или по някакъв друг начин да извършат мониторинг на отразяването на предизборната кампания за общинските избори на 15 ноември. Що се отнася до финансовата стабилност на РТК, Кучи каза, че това е било многократно дискутирано с международните представители в Прищина. Трудността е, добави той, да се намери решение, което да не идва директно от правителството и да запазва редакционната независимост на медията.
						Реагирайки на критиката на ЕСР, коалиционният партньор в правителството, Демократичната лига на Косово (ДЛК), заяви, че е загрижена за свободата на словото. Тя призова всички политически партии да се дистанцират от цензурата в медиите. (Косова Сот, Зери, Коха Диторе - 28/10/09; РТК, Кохавижън, Телеграфи - 27/10/09)

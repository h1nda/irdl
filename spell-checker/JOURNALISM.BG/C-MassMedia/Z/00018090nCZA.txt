Черна гора се подготвя за майския референдум
					31/03/2006
					Референдумът за независимост на Черна гора ще се проведе според строги критерии, чиято цел е постигане на категоричнен резултат и предотвратяване на евентуална нестабилност.
					От Антонела Архин за Southeast European Times – 31/03/06
 
					 
						
Черногорският премиер Мило Джуканович се противопостави на предложението на ЕС, наричайки го "недемократично". [Гети Имиджис]
						Докато Черна гора се готви за референдума, който ще реши дали тя ще стане независима страна или ще остане част от държавния съюз със Сърбия, изходът от него е зареден с напрегнато очакване. Макар че според социологическите проучвания поддръжниците на независимостта са повече от опонентите й, остава да се види дали гласовете "за" ще преминат необходимия праг. 
						Вотът, който ще се проведе на 21 май, ще постави на гласуващите един-единствен въпрос: "Желаете ли Черна гора да бъде независима държава с пълно международно признание?" За да успее независимостта, борят на гласовете "за" трябва да надвиши 55 %, а избирателната активност трябва да бъде над 50 % от регистрираните в Черна гора избиратели. 
						Условията на референдума, приети от парламента на 1 март, бяха изготвени след преговори с ЕС, който желае постигане на категоричнен резултат и предотвратяване на евентуална нестабилност. Условията за независимост са значително по-строги от първоначално исканите от премиера Мило Джуканович, който се застъпва за независимостта на Черна гора. 
						Джуканович остро разкритикува формулата на ЕС като "недемократична" и заяви, че положителен вот при избирателна активност между 25 и 40 % би трябвало да е достатъчен за валидността на резултата от референдума. В Черна гора има 466079 регистрирани избиратели от общо 600000 души население. 
						Ако обаче предложението на ЕС не бе прието, това би открило възможността за отхвърлянето от Брюксел на резултатите и за спорове относно тяхната легитимност. 
						Неотдавнашен доклад на Tранзишън Онлайн заключи, че макар и мнозинството от черногорците да подкрепят отцепването от държавния съюз, правителството е изправено пред трудна битка. 
						"Дори и без формулата на ЕС независимостта би се нуждала от повече гласове, отколкото каузата и партиите, които я подкрепят, са печелили някога (по-точно около 38000 гласа повече). Освен това, за да осигури категорично мнозинство в полза на независимостта, правителството ще трябва да убеди достатъчно избиратели да се явят пред урните. А ЕС даде да се разбере, че всяко гласуване, бойкотирано от опозицията, ще бъде действително," се казва в доклада. 
						Социологическо проучване през януари установи, че 41,4 % от черногорците подкрепят независимостта, а 32,3 % й се противопоставят, докато 25 % не са решили. 
						Съседните страни заявиха, че ще уважат всеки резултат, стига той да е демократичен и честен, а някои вече посочиха, че биха подкрепили независима Черна гора. 
						Обръщайки се към форума "Кран Монтана" през февруари босненският премиер Аднан Терзич каза, че напълно ще подкрепи черногорската държавност, ако това означава по-кратък път към регионалната стабилност. 
						Македонският премиер Владо Бучковски междувременно заяви, че Македония ще подкрепи всяко решение на гражданите на Черна гора, стига то да бъде постигнато по демократичен път и да има стабилизиращ ефект върху региона като цяло. Целите Западни Балкани, включително и Черна гора, се намират в исторически повратен момент по отношение на европейските си перспективи, добави той.

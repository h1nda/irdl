Белгийският посланик в ООН публикува доклад за проучвателната мисия в Косово и Белград 
					11/05/2007
					 
						НЮ ЙОРК, Съединени щати -- Членовете на Съвета за сигурност на ООН се срещнаха в четвъртък (10 май), за да разгледат доклада на белгийския посланик Йохан Вербеке относно проучвателната мисия на Съвета за сигурност в Прищина и Белград в края на миналия месец. Като цяло Вербеке определи положението в Косово като стабилно, но крехко. Той подчерта, че косовските албанци се чувстват уверени за изхода на процеса за статута, докато сръбското малцинство остава дълбоко загрижено. 
						Макар че членовете на Съвета са на едно мнение относно необходимостта да се сложи край на сегашното положение в провинцията, те дават противоположни предложения. Руският посланик Виталий Чуркин предлага преговорите между Прищина и Белград да продължат, докато според американския посланик Залмей Халилзад планът на специалния пратеник на ООН Марти Ахтисаари е най-подходящото решение. Съединените щати и основните европейски страни ще внесат в петък в Съвета за сигурност проекторезолюция, в която се предвижда независимост за Косово под международно наблюдение. (РСЕ, РТК, Телеграфи, РТС, Танюг, Б92, АП, Съобщение за печата на ООН - 10/05/07)

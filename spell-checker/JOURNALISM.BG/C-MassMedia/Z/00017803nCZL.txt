Хърватски сръбски лидер се самоуби в затворническа килия в Хага
					06/03/2006
					 
						ХАГА, Холандия -- Милан Бабич, бившият лидер на сръбските сепаратисти в Хърватия, се самоуби в затвора в Хага, съобщиха от Трибунала на ООН за военни престъпления в понеделник (6 март). Бабич бе открит обесен в неделя вечерта в килията си в затворническия център в Схевенинген. 
						Една от основните фигури в балканските конфликти от 90-те години, Бабич бе осъден през юни 2004 г. от Трибунала на ООН за военни престъпления и получи присъда от 13 години лишаване от свобода. Бившият президент на отцепилата се "Република Сръбска Краина" бе един от основните съюзници на бившия югославски президент Слободан Милошевич. Бабич свидетелства в делото срещу Милошевич в края на 2002 г., а сега бе свидетел по делото срещу Милан Мартич, друг бивш високопоставен функционер от хърватската сръбска политическа общност, който е обвинен в престъпления срещу цивилни граждани от несръбски произход. (СиЕнЕн, МНСБЮ, Б92, РТС, Фокус - 06/03/06)

Германия увеличи контингента си в КФОР
					29/11/2007
					 
						ПРИЩИНА, Косово, Сърбия -- Германия увеличи своя контингент в Косово с още 500 военнослужещи с цел предотвратяване на евентуални вълнения, ако косовските албанци обявят независимост следващия месец, обяви в сряда (28 ноември) германското министерство на отбраната. Сега германският контингент наброява 2 800 души. Министърът на отбраната Франц Йозеф Юнг каза пред "Райнишер Меркур", че Берлин е добавил един батальон за засилване на регионалната сигурност независимо от резултата от преговорите за статута на Косово. Той заяви, че Германия възнамерява да запази сегашните си 300 войници в Босна и Херцеговина, в случай че евентуални вълнения в Косово се прехвърлят през границата. (БНР, АФП, БТА, Райнишер Меркур - 28/11/07)

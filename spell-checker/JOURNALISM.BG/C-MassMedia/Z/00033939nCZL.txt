ЕС и САЩ работят по конституционни промени в БиХ
					26/03/2010
					 
						САРАЕВО, Босна и Херцеговина (БиХ) -- ЕС и Съединените щати подеха нова инициатива за промяна на конституцията на БиХ, съобщи в четвъртък (25 март) членът на председателството Драган Чович. Представители на Испания - сегашният ротационен председател на ЕС - и Съединените щати са подготвили предложения, които възнамеряват да представят в началото на следващия месец на среща с лидерите на основните политически партии в БиХ. Промените имат за цел да придвижат страната напред по пътя към интеграцията й в ЕС и НАТО.
						Други новини -- Лидери на най-големите хърватски и сръбски политически партии се договориха в четвъртък да си сътрудничат в общите избори през октомври. Според споразумението сръбският Съюз на независимите социалдемократи и Хърватският демократичен съюз на БиХ са се договорили да подкрепят взаимно кандидатите си за председателството и евентуално за други постове. (РТВБН, РТС, Курир, Танюг, АП, РТРС, 24 Сата, Независне Новине - 25/03/10)

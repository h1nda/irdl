Сърбия екстрадира в БиХ бивш военнослужещ
					08/07/2009
					 
						САРАЕВО, Босна и Херцеговина (БиХ) -- Във вторник (7 юли) Сърбия екстрадира бивш военнослужещ в Сараево, където той е издирван за екзекуцията на 23-ма цивилни мюсюлмани по време на конфликта от 1992-1995 г. Зоран Марич, бивш член на босненската сръбска армия, беше екстрадиран въз основа на заповед за арест, издадена от властите в Сараево. Жертвите, сред които жени и деца, са били откарани от селата им в околностите на град Яйце и разстреляни на 10 септември 1992 г.
						Други новини от вторник -- Масов гроб, съдържащ тленните останки на най-малко шест души, бе открит в Коричански Стиене. Жертвите са може би от Приедор и са били убити през август 1992 г.
						Междувременно в сряда в Хага Трибуналът на ООН отхвърли аргументацията на бившия босненски сръбски лидер Радован Караджич, че той не трябва да бъде преследван съдебно поради споразумение за имунитет, което по негови твърдения той е сключил преди години със специалния пратеник на САЩ Ричард Холбрук. Съдът реши, че дори и да има такова споразумение, то би било лишена от правни основания и съдебният процес срещу Караджич трябва да продължи.
						Междувременно в Сърбия двама военнослужещи загинаха, когато техният МИГ-29 се разби в близост до летището в Батайница. Трети войник е бил ранен по време на рутинен полет. (Би Би Си - 08/07/09; АФП, РТРС, СРНА, МИА, РТС, Б92 - 07/07/09)

Турция обмисля реформи в системата на управление
05/05/2003
Предложеното наскоро в Турция проектозаконодателство, отнасящо се до реформа на местното самоуправление възбуди подозренията на общинските власти, светските институции, синдикатите и интелигенцията
От Фатих Баран за Southeast European Times в Истанбул - 05/05/03
 
 
Партията на справедливостта и развитието (АКП) обещава да прехвърли значителна част от централизираните бюрократични функции към местните органи, отваряйки път за въвеждане на система на управление от американски тип. Със своето значително мнозинство в парламента АКП не би имала проблем при прокарване на тези реформи. Предлаганото законодателство обаче предизвиква съпротивата на солидните светски институции, интелектуалците и синдикатите.
Страната възприе парламентарната система през 1920 година. Дори и преди основаването на републиката турците са дебатирали дали президентска система по подобие на тази в САЩ не би била за предпочитане. По това време липсата на пътища, образование и комуникации са правели практически невъзможно провеждането на преки избори, тъй като избирателите не са можели да гласуват при такива обстоятелства. Тази ситуация в допълнение към съществуващата еднопартийна система доведоха до централизацията на властта в Анкара. Три опита за въвеждане на многопартийна политическа система караха военните да поемат управлението на страната. След преврата от 1980 година обаче политическият живот в Турция постигна известна степен на стабилност.
С увеличаване на населението нарасна и обхватът на централизираното управление. От дълго време реформата е на дневен ред в Турция, но вариантите са или намаляване на администрацията или децентрализация на част от правомощията, концентрирани сега в Анкара. Критиците на системата се оплакват от години, че централното правителство не може да реши местните социални проблеми, а централизацията съдейства за неефективност и непрекъснати забавяния.
По време на президентския мандат през 1992-1993 година на покойния Тургут Йозал се разгоряха дискусии за възприемане на президентска система. Инициативата дойде от самия Йозал, който също така предложи създаването на седем региони и прехвърляне на централната власт към тях. Консерваторите и военните обаче изразиха неодобрение за идеята, като се позоваха на продължаващия, макар и с ниска интензивност конфликт с Кюрдската работническа партия(ПКК), базирана в Югоизточна Турция, където живеят повечето кюрди и стремяща се към автономия.
Мотивите на Йозал за въвеждане на такава система бяха подложени на силна критика. Мнозина смятаха, че той се стреми да прехвърли избора на държавен глава от парламента към народа като средство, с което да се задържи на поста си. Президентският мандат е понастоящем ограничен до седемгодишен период без право на преизбиране. Наследникът на Йозал, широкопопулярният Сюлейман Демирел отново повдигна въпроса, но темата отново заглъхна поради сходни подозрения.
През последните десет години редица правителства не успяха да реформират централната администрация отчасти защото те представляваха коалиции от две или три партии с различни политически убеждения. Освен това правителствените постове се раздават на влиятелни поддръжници на партиите или на техни роднини.
Призивите за предприемане на реформи обаче се засилват. Наскоро МВФ се присъедини към тези гласове, настоявайки за административна реформа и за съкращаване на ненужните работни места като част от условията за отпускане на кредити на Турция. Премиерът Реджеп Ердоган заяви на 21 април, че би приветствал президентска система за управление от американски тип с децентрализация на властта.
Местната административна реформа като част от реформата на публичната администрация бе един от основните компоненти на предизборния манифест на АКП. Проектозаконодателството бе внесено в парламента миналата седмица. Съгласно този проект повечето министерства, които имат свои общински представителства, ще прехвърлят правомощията си към местната администрация с изключение на стратегическите министерства- МВР, МВнР, министерствата на националното образование, здравеопазването, финансите и правосъдието. Надзорът над общините ще се осъществява от сметна палата, докато правомощието за освобождаване от длъжност на кметовете ще бъде прехвърлено от вътрешното министерство към съдебната власт.
Реформата ще предизвика някои промени в структурата на централната власт и ще доведе до сливане на държавни органи,подчинени на вицеприемиери и на някои министерства. АКП твърди, че тези реформи ще подобрят ефективността на публичния сектор.
Когато, обаче, детайлите станаха известни, светските институции в страната, интелектуалците и синдикатите преминаха в атака. Според синдикатите закриването на представителствата на министерствата ще доведе до безработица и налагане на допълнителни данъци.
В същото време кметовете на общините се противопоставиха срещу разширяването на правомощията на назначавани от правителството губернатори. Законопроектите също така предвиждат създаването на Комитет на местните администрации, чийто председател ще бъде назначаван от правителството. Според кметовете тези промени биха блокирали правомощията, които те биха получили благодарение на реформите.
Интелектуалците отхвърлиха някои аспекти на реформата с твърдението, че това ще означава по-тежко бреме върху плещите на многострадалното общество. Прехвърлянето на правомощието за налагане на данъци към местната органи няма да ги укрепи икономически и те ще трябва да въвеждат допълнителни данъци.
Интелектуалците също така предупреждават, че АКП, която възкръсна от пепелта на ислямистката Партия на добродетелта, може би цели промяна на светската структура на Турция. Въпреки уверенията в противното от страна на Ердоган и други представители на АКП, светските институции в Турция, както и интелектуалците, запазват своите подозрения. Президентът Ахмет Сезер обвини управляващата партия, че се опитва да инфилтрира ислямска идеология в държавната администрация. На свой ред Ердоган критикува Сезер ,че блокира предложения на правителството за назначения в публичната сфера.

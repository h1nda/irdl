Месич встъпи в длъжност, обеща по-нататъшни реформи
					20/02/2005
					 
						ЗАГРЕБ, Хърватия -- Стипе Месич встъпи в длъжността президент на Хърватия в петък (18 февруари) на церемония, на която присъстваха няколко дъжавни глави от съседните страни, както и президентите на Полша Александър Квашневски и на Украйна Виктор Юшченко. По време на своята реч Месич, който спечели втория си президентски мандат на балотаж през януари, обеща да продължи подкрепата си за демократическите и пазарните реформи, водещи Хърватия към членство в ЕС и НАТО. 
						Представители на ЕС обаче казаха, че началото на присъединителните преговори, насрочено за 17 март, може да бъде отложено поради недостатъчно сътрудничество с трибунала на ООН за военните престъпления. В интервю за местен вестник Месич заяви, че разбира безпокойството на съюза. "Хърватия е прикривала други заподозрени във военни престъпления лица в миналото. Ние сме им предоставяли място за живеене и работа и в крайна сметка никой от техните помощници не бе изправен пред съда макар, че ние знаехме кои са те", каза той. Месич, обаче, подчерта, че никой от властите в момента не помага на беглеца генерал Анте Готовина - един от тримата най-издирвани от трибунала на ООН обвиняеми - да избегне правосъдието. 
						В събота Месич изрази пред местна радио станция увереност, че сътрудничеството между хърватските и международните тайни служби ще доведе до конкретни резултати и преговорите за членството в ЕС ще започнат съгласно графика. (Ройтерс - 19/02/05; ХИНА, ХРТ - 18/02/05)

ЕС - раздвоен по въпроса за помощите за Гърция преди срещата на върха
					23/03/2010
					Председателят на европейската комисия Жозе Мануел Барозу и други представители на ЕС призоваха в понеделник лидерите от блока да съгласуват механизъм за финансова помощ за Гърция по време на срещата си на върха тази седмица, но някои от основните страни членки остават против.
					(Евронюз, АФП, Ройтерс - 23/03/10; ФT, АФП, ДПА, Гардиън, Euobserver, Гласът на Америка, АНА-МПА - 22/03/10)
 
					 
						
Германският канцлер Ангела Меркел каза, че европейските правителства трябва да помогнат на Гърция само когато тя е "на ръба на фалита, където за щастие тя не се намира в момента". [Гети Имиджис]
						Дни преди двудневната среща на върха тази седмица, в понеделник (22 март) ЕС е все още раздвоен по въпроса дали да предостави финансова помощ на Гърция, чиито проблеми с външния дълг и дефицита потопиха еврозоната в най-тежката криза в 11-годишното й съществуване. 
						Единият лагер -- към който се числят Франция, Италия и Испания -- настоява, че клубът от 16 страни, членки на ЕС, използващи еврото, трябва да покаже солидарност с Гърция и да съгласува помощен механизъм с цел предотвратяване на по-нататъшни удари върху общата валута. Другият лагер, начело с Германия, изказа сериозни резерви относно какъвто и да било спасителен вариант. 
						Германският канцлер Ангела Меркел каза в понеделник, че дори не смята да обсъжда въпроса при откриването на срещата на върха в четвъртък (24 март) в Брюксел. Германският външен министър Гидо Вестервеле отбеляза, че на този етап не е необходимо да се взема решение за парична помощ. 
						"Готови сме да покажем политическа солидарност, но не и да се поставим в ситуация, в която Германия или ЕС слага пари на масата и така отслабва натиска за провеждане на реформи в Гърция," каза министърът и лидер на Партията на свободните демократи, по-малък партньор в коалиционното правителство на Меркел. 
						Ново социологическо проучване на "Файненшъл Таймс", публикувано в понеделник, сочи, че 61 % от германците са против каквито и да било парични помощи за Гърция, а 40 % от анкетираните дори подкрепят идеята страната им да изостави еврото. 
						"Не е като да се е случило природно бедствие и затова да сме изпаднали в това положение," е казал Вестервеле, цитиран от ДПА. "Да не забравяме, че [Гърция] стигна дотук, защото е фалшифицирала данни." 
						Новоизбраното социалистическо правителство на гръцкия премиер Георгиос Папандреу разкри скоро след като встъпи в длъжност през октомври, че бюджетният дефицит на страната за 2009 г. ще достигне 12,7 % от БВП, много над разрешения за еврозоната лимит от 3 %. 
						Изправена също и пред огромен държавен дълг, който се очаква да достигне 290 милиарда евро тази година, Гърция прие редица ограничителни мерки през последните месеци, за да посрещне тежката финансова криза. Междувременно кредитоспособността на страната намаля значително, а цената на кредитите на международните пазари за нея се повиши. 
						Гърция, която трябва да рефинансира дългове в размер на около 20 милиарда евро с падеж в края на май, призовава страните от еврозоната да й помогнат да получи нови заеми срещу по-ниски лихви от тези, които инвеститорите й искат в момента. 
						Атина смята, че един ясен сигнал за подкрепа от страна на ЕС би могъл да облекчи пазарния натиск, на който е подложена страната. 
						Испанският външен министър Мигел Анхел Моратинос, чиято страна понастоящем заема ротационното председателство на 27-членния блок, каза в понеделник, че Испания ще настоява за решение на срещата на върха тази седмица. 
						"Испанското председателство ще работи по въпроса," каза той преди срещата на външните министри в Брюксел. "Това е важен момент за бъдещето на ЕС и на еврото," добави Моратинос, отбелязвайки, че Гърция заслужава да получи "това доверие, тази солидарност" за болезнените мерки, които вече е предприела, за да се справи с финансовите си проблеми. 
						Правителството на Папандреу обяви в началото на месеца драконовска програма за икономии на 4,8 милиарда евро, която предизвика непрекъснати протести. 
						Присъединявайки се към призивите за споразумение за механизъм за помощ за Гърция на срещата на върха тази седмица, председателят на Европейската комисия (ЕК) Жозе Мануел Барозу изглеждаше убеден в понеделник, че Германия в крайна сметка ще подкрепи споразумението. 
						 "Познавам канцлера Меркел. Тя е убеден европеец и не се съмнявам, че ако се наложи, тя ще бъде "за" предоставянето на финансова помощ на Гърция," каза председателят на ЕК в интервю за "Файненшъл Таймс". "Не може да има стабилност без солидарност, както и солидарност без стабилност." 
						Барозу посочи още, че всяка финансова помощ от еврозоната за Гърция под формата на двустранни заеми не би представлявала нарушение на правилата на ЕС, които изрично забраняват спасяване на една членка на клуба от нейните 15 партньори. 
						"Това не е парична помощ," каза той. "Проверили сме го от правна гледна точка... Но отказът да се даде парична помощ не значи отказ на помощ."

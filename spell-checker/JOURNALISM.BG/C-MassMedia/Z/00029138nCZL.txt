Сблъсъци между полицията и държавни служители в Атина
					29/01/2009
					 
						АТИНА, Гърция -- В сряда (28 януари) полицията се сблъска с недоволни държавни служители в центъра на Атина. Около 800 демонстранти протестираха срещу проблемите около правителствената пенсионна политика и се опитаха да влязат в сградата, в която се помещава министерството на икономиката и финансите. Полицията използва гумени палки и сълзотворен газ, за да ги разпръсне.
						Междувременно някои от фермерите, които от дни блокират главните пътища из цяла Гърция с искания за по-големи държавни субсидии, в сряда започнаха да се разпръсват. Блокадата на един от главните пътища, свързващ полуостров Пелопонес с останалата част от Гърция, приключи. Голяма част от Севера на страната обаче остава парализирана, включително ГКПП "Промахон" на границата с България, където стотици шофьори на камиони изнемогват от седмица.
						Служителите от контрола на въздушното движение също планираха стачка за сряда с искания за допълнителен персонал и повече придобивки в сферата на здравеопазването, но съдебно решение в последната минута обяви стачката за незаконна. Въпреки това международните авиолинии отмениха десетки международни полети до и от Гърция. (АНА-МПА, Катимерини, ЮПИ, ДПА, Ройтерс, БТА - 28/01/09)

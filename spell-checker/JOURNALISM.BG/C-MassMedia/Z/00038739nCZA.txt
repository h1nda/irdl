Анкара се стреми да играе ролята на посредник в Сирия
					08/06/2011
					Прави ли Турция достатъчно, за да подкрепи реформата?
					От Алакбар Рауфоглу за Southeast European Times – 08/06/11
 
					 
						
Сирийци протестират пред сирийското консулство в Истанбул. Лозунгите гласят: „Не позволявайте децата в Сирия да умират”. [Ройтерс]
						Сирийски опозиционни активисти в изгнание отправиха силно послание на конференция в Анталия миналата седмица. Сирийският президент Башар Асад, заявиха те, трябва да подаде оставка и да предаде властта на вицепрезидента, докато бъде сформиран съвет, който да ръководи прехода на правителството към демокрация. 
						Според анализатори, разрешавайки събитието под надслов „Конференция за промяната в Сирия” да се проведе на нейна територия, Турция показва подкрепа за реформата. Въпреки това в позицията на Анкара прозират различни нюанси. 
						Според Метин Йълмаз, заместник-председател на ПСР и говорител на парламентарната комисия по външна политика, управляващата партия „няма да мълчи”, докато кървавите репресии срещу демонстранти в нейната съседка продължават. 
						 „Искаме Сирия да бъде държава с добро бъдеще и демократични ценности, която зачита правата на човека”, каза Йълмаз за SETimes. Турските политици, допълни той, са ангажирани с изборите на 12 юни, но след това Анкара „ще бъде по-твърда в политиката си по отношение на Сирия”. 
						Али Йозтюркмен, представител на сирийското опозиционно „Туркменско движение” и участник в конференцията, каза за SETimes, че те разчитат на Турция. „Искаме Турция да ни помогне да превърнем нашата страна не в център на тероризма, а в единна и приятелски настроена съседка”, заяви той. 
						Участниците в сирийските протести очакват помощта на Турция и дори развяват нейния флаг по време на демонстрациите, добави той. 
						Вейсел Айхан, анализатор по въпросите на Сирия от Центъра за близкоизточни стратегически проучвания в Анкара, присъства на конференцията. Той заяви, че като домакин на конференция срещу режима на Асад Анкара изпраща послание за подкрепа към опозицията, дори и на дипломатическо ниво. 
						„Това е вторият етап от политиката на Турция по отношение на Сирия”, каза Айхан за SETimes. Първата стъпка, посочва той, беше, когато Турция призова режима на Асад да започне реформи – искане, което беше пренебрегнато. 
						 Той смята, че следващата стъпка може да бъде Турция да подкрепи международните санкции срещу Сирия, ако репресиите продължат. „Това би било голям удар срещу режима.” 
						В коментар по повод на конференцията в Анталия Айхан заяви, че участниците са изразили съгласие, че трябва да се направи всичко, за да може Сирия да се промени от тоталитарна държава в светска демокрация. Мехмет Шандър, председател на парламентарната група за приятелство между Турция и Сирия, гледа на въпроса от противоположна гледна точка. Той изразява безпокойство, че конференцията в Турция против режима може да развали отношенията на страната с Асад. 
						 „Надявам се, че тази конференция се е провела със знанието на сирийската администрация, в противен случай не би било правилно”, коментира той, като заяви, че Турция не трябва да допринася за дестабилизацията на Сирия. 
						„От месеци обяснявам на администрацията в Анкара, че като съюзник на Запада ние трябва да обясним [на Запада] сирийската реалност”, посочва Шандър, който е представител на Партията на националистическото движение (ПНД). 
						„Нестабилността в Сирия ще въвлече в неприятности Близкия изток; положението ще бъде по-лошо, отколкото в Афганистан”, предупреждава Шандър. 
						 Мухарем Хилми Йозев, анализатор по въпросите на Сирия в Центъра за турско-азиатски стратегически изследвания в Анкара, смята, че въпреки че Турция симпатизира на сирийската опозиция, тя не изключва и гледната точка на режима на Асад. 
						„Факт е обаче, че след конференцията в Анталия опозицията влезе в сирийската политика”, посочи той, твърдейки, че Турция се опитва да играе посредническа роля между двете страни. 
						Междувременно Анкара не може да отиде по-далеч от това да подкрепи опозицията, посочи Йозев, тъй като „страната ще загуби ролята си на посредник”. Тема: Регионално сътрудничество Въпрос: Дипломация

Орязани помощи и по-дълги опашки очакват набъбващите редици на безработните в Гърция
					22/03/2012
					Настроението сред безработните е унило; те са обхванати от примирение.
					От Анди Дабилис за Southeast European Times от Атина -- 22/03/12
 
					 
						
Корабостроители протестират срещу високата безработица на 15 март в Атина. [Ройтерс]
						В Гърция има 1 033 507 безработни. Ако сте имали нещастието да бъдете един от тях и да чакате на километричните опашки в мразовитата мартенска утрин в очакване на месечните помощи, щяхте да имате чувството, че всички са там. Безработицата е достигнала 21 % и се очаква да стане 25 % до края на годината. Опашките ще стават все по-дълги. 
						Мария Паисиу, на 44 г., учителка по немски език, която е работила в частно училище, каза, че от три часа чака да обявят номера й. 
						За разлика от мнозина, които казват, че ги е яд на правителството заради икономическата криза, обхванала Гърция, тя каза за SETimes: "Причината е в манталитета ни..., всички имаме вина." 
						Думите й звучат в потвърждение на изказването на вицепремиера Теодорос Пангалос, който заяви, че цялото гръцко общество е виновно - от политиците, които са наемали стотици хиляди излишни работници, до онези, които са приемали назначенията и не са влагали много усилия, за да заслужат възнаграждението си. 
						Досега редиците на безработните се изпълваха от работниците от частните фирми, станали жертва на дълбоката рецесия, в която бяха закрити над 111 000 фирми, включително 30-40 % от тези в центъра на Атина. Около 150 000 държавни работници ще бъдат уволнени през следващите три години. 
						Много компании са започнали също да прилагат едностранно намаления на заплатите, като някои работници съобщават, че възнагражденията им са намалени с 33-50 % - повече от процента, с който бяха орязани заплатите на държавните служители. 
						"Докарах ни до такова отчаяние, че да приемаме толкова малко пари," каза Паисиу, застанала непосредствено пред вратата на запусната стая, където десетки други стоят с безизразни лица в очакване на реда си да бъдат повикани. 
						На 16 март месечните помощи бяха намалени от 461,50 евро на 360 евро, за да бъдат в крак с намаленията от 22-32 % на минималната заплата, най-големи за хората на възраст под 25 г., при които безработицата сега е 51,5 %. Броят на безработните през 2011 г. нарасна на 300 000 и е вече 23,5 процента, според гръцката статистическа агенция ЕЛСТАТ. 
						Денят бе двойно по-труден за Бабис и Атина Пасхос, на 34 и 32 г., тъй като и двамата от семейството са загубили работата си. Той каза, че е предвидил, че това ще се случи, тъй като продажбите в магазина, където работел като управител, спаднали главоломно миналата година. 
						"Когато в един магазин няма работа и го виждаш всеки ден, ти е ясно...," каза той с глъхнещ глас. 
						Неговата съпруга работела във фирма за детско облекло в продължение на осем години, но загубила работата си, когато персоналът бил съкратен от 150 на 40 души. Семейството обмисля да напусне родината. "Имам братовчед в Канада, в Торонто, в ресторантьорския бизнес и смятаме да отидем там," каза той. 
						Те имат две деца, на 5 и на 3 години, и казаха, че се тревожат, че няма да си намерят работа, преди помощите да свършат след година. 
						Алекс Афуксенидис, изследовател в Националния изследователски център в Атина, каза, че ситуацията е по-тежка, отколкото изглежда, тъй като близо 500 000 души нямат никакви доходи, на фона на растящия брой на онези, за които помощите за безработица са свършили. 
						"Гърция няма осъществим пакет от политики... [за] насърчаване на растежа," каза той за SETimes. Генералната конфедерация на труда на Гърция предупреди, че "броят на хората без работа, съчетан с намалението на помощите за безработица, създават взривоопасна смес с непредвидими социални последици." 
					
				
			
					 
					
 
 

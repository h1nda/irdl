Външният министър на Черна гора Рочен каза, че трябва първо да се изпълнят стандартите на ЕС и след това да се поставят срокове за приемането на страната
					20/06/2007
					 
						ПОДГОРИЦА, Черна гора -- Външният министър Милан Рочен каза във вторник (19 юни), че правителството работи за изпълнение на критериите на ЕС и смята това за по-важно от поставянето на срокове за присъединяването. Изявлението му бе направено в реч пред международна конференция в Подгорица по въпросите на интегрирания подход към политическото убежище, миграцията и визовата политика в Западните Балкани. „Ние сме се посветили на прилагането на европейските ценности и стандарти и кандидатстването (в ЕС) и членството ще дойдат логично", каза Рочен. Той добави, че отварянето на границите на ЕС за по-младото поколение ще допринесе за по-широк регионален консенсус по общите стратегически цели на евроатлантическата интеграция. 
						Други новини -- Черногорският министър на вътрешните работи Юсуф Каламперович заяви в броя от сряда на всекидневника „Дан”, че местната полиция няма да се поколебае да задържи всеки обвиняем, издирван от Трибунала на ООН, ако бъде открит на територията на Черна гора. Миналата седмица бившият сръбски генерал Властимир Джорджевич, търсен за военни престъпления в Косово, бе арестуван в Черна гора и екстрадиран в Хага. (Виести, Мина, Блиц - 20/06/07; РТЧГ - 19/06/07)

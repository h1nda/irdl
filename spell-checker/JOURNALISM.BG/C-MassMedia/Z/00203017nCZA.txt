Бан Ки Мун настоява за разбирателство между Косово и Сърбия
		25/07/2012
		Генералният секретар на ООН Бан Ки Мун призова Косово и Сърбия да предприемат по-нататъшни стъпки за нормализиране на отношенията.
		От Линда Карадаку, Сафет Кабашай и Биляна Пекушич за Southeast European Times от Прищина и Белград – 25/07/12
 
		 
			
„Подчертах пред всички лидери решаващото значение на предприемането на по-нататъшни мерки за по-голямо разбирателство", заяви Бан Ки Мун. [Ройтерс]
			По време на срещите си с официални лица в Прищина и Белград тази седмица генералният секретар на ООН Бан Ки Мун призова Косово и Сърбия да постигнат напредък в нормализирането на отношенията между съседните държави.
			„Подчертах пред всички лидери решаващото значение на предприемането на по-нататъшни мерки за по-голямо разбирателство", заяви във вторник (24 юли) Бан Ки Мун пред репортери на Летище Прищина, където той се срещна с президента на Косово Атифете Яхяга и с премиера Хашим Тачи.
			Генералният секретар на ООН изрази загриженост за ситуацията в Северно Косово и ескалирането на напрежението през изминалата година.
			"Изключително важно е... свързаните със Северно Косово въпроси да бъдат решавани чрез мирен диалог. Вижданията на най-пряко засегнатите от напрежението общности са от първостепенно значение. Техните основни нужди и права трябва да бъдат демократично представени”, заяви Бан.
			Междувременно властите в Сърбия изразиха пред Бан желанието си ООН да участва в продължаващите преговори между Белград и Прищина. Диалогът започна по инициатива на ЕС и се води с посредничеството на Съюза. 
			„ООН трябва да играе по-активна роля в борбата за зачитане на принципите на международното право, за защита на териториалната цялост и суверенитета на международно признатите държави, членки на ООН, както и за прилагането на Резолюция 1244”, посочи в понеделник сръбският президент Томислав Николич.
			Според Мартин Несирки, говорител на генералния секретар на ООН, организацията ще запази ролята си в подпомагането и на двете страни.
			"Тъй като Европейският съюз направи първите стъпки, като поведе международните усилия в региона, това наследство трябва да бъде запазено и всички „недовършени въпроси” да бъдат решени чрез диалог и мирни средства. ООН ще продължи да бъде партньор, като ще помага на всички общности да изградят собственото си бъдеще”, каза Несирки.
			Според Тачи няма да бъде възможно ООН да се присъедини към техническия диалог, който започна през март 2011 г.
			В Белград Бан се срещна с министъра на външните работи Вук Йеремич и с номинирания за премиер Ивица Дачич. Генералният секретар на ООН заяви, че е убеден, че "Сърбия ще има цялостен принос в работата на ООН, особено през следващата година, когато Йеремич ще бъде председател на Общото събрание на ООН".
			Душан Янич, координатор на Форума за междуетнически отношения, каза, че Бан е отправил ясно послание.
			"Общото събрание се занимава с глобални въпроси, а не с интересите на Сърбия", каза Янич заSETimes. Той посочи, че ако Йеремич се опита да прокара вътрешни въпроси в световната организация, това може да причини големи вреди на Сърбия.
			В Косово причината за посещението на Бан повдигна някои въпроси.
			Белул Бечай, косовски университетски преподавател и политически анализатор, заяви, че посещението е само част от хрониките на историците. "То няма съществен ефект – обяснението за идването му в Косово [е свързано с Резолюция 1244], която отдавна остана в историята", каза Бечай за SETimes.
			Според Рамадан Илази, съосновател на косовското движение „Фол" („Изкажи се!”), посещението е свързано с края на контролираната независимост на Косово.
			"Намерението [му] е да намери нови гледни точки за състоянието и ролята на ООН в Косово. Косово се нуждае от подкрепата на ООН и ролята на организацията е незаменима в процеса на нормализиране на отношенията между Косово и Сърбия”, каза Илази за SETimes.
			В Косово Бан Ки Мун ще се срещне с членове на ЮНМИК и ще посети сръбския православен манастир „Високи Дечани", който е включен в Списъка на световното културно наследство на ЮНЕСКО.
		
	
 
					 
					
 
 

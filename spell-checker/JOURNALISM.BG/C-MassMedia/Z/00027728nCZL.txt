Taдич: Сърбия може да получи статут на страна-кандидат за членство в ЕС през 2009 г.
					14/09/2008
					 
						БЕЛГРАД, Сърбия -- Сърбия може да стане страна-кандидат за членство в ЕС до средата на 2009 г., заяви в събота (13 септември) президентът Борис Тадич. Макар че ще бъде трудно да получи този статут през първата половина на годината, средата на 2009 г. е по-реалистичен срок, заяви той в интервю за всекидневника "Блиц".
						"За нас е жизнено важно да съкратим максимално този срок. Ако можем да започнем преговорите за членство като страна-кандидат колкото се може по-скоро, ние можем да съкратим пътя си до ЕС. Целта е колкото е възможно по-бързо да компенсираме пропуснатите възможности от последните осем години", каза президентът. "Трябва да положим големи усилия, за да хванем същия влак като Хърватия, когато стане въпрос за интеграция в ЕС."
						Други новини - Сръбският външен министър Вук Йеремич се срещна с държавния секретар на САЩ Кондолиза Райс в петък (12 септември), за да обсъдят инициативата на неговата страна да поиска мнението на Международния съд (МС) за обявената независимост на Косово. Йеремич заяви по време на срещата, че е поискал от Съединените щати да не се противопоставят на хода на Сърбия. В отговор Райс е заявила, че Вашингтон ще обсъди аргументите на Сърбия, преди да вземе окончателно решение." (Блиц, Taнюг, РТС, Б92, Бета, - 13/09/08)

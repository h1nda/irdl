БиХ и Сърбия-Черна Гора обсъждат завръщането на бежанците
30/07/2003
 
САРАЕВО, Босна и Херцеговина (БиХ) -- Министърът по въпросите на бежанците и човешките права Мирсад Кебо бе домакин на среща с представители на комисията на Сърбия-Черна Гора за бежанците и изселените лица, проведена в Сараево във вторник (29 юли). Кебо заяви, че около 120000 бежанци от БиХ живеят в Сърбия-Черна Гора без изяснен статут. Всеки, който желае да се завърне, трябва да притежава тази възможност, каза той и призова за сътрудничество в този процес. В скоро време се очаква подписването на двустранни споразумения по въпроса. (Танюг, БХТВ1, Би Би Си - 29/07/03)

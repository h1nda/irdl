Гейтс се срещна с министри на отбраната от Балканите и призова Скопие да реши спора за името
					14/10/2008
					Разширявайки регионалното сътрудничество, министрите на отбраната от Югоизточна Европа се срещнаха на конференция в Охрид с министъра на отбраната на САЩ Робърт Гейтс.
					От Горан Трайков за Southeast European Times от Скопие -- 14/10/08
 
					 
						
Охрид бе миналата седмица домакин на среща на министрите на отбраната от Югоизточна Европа. [Томислав Георгиев]
						Сътрудничеството между министрите на отбраната от Югоизточна Европа (МОЮЕ) започна през 1996 г. и скоро прерасна в традиция за годишни срещи. Министърът на отбраната на САЩ Робърт Гейтс присъства на тазгодишната среща в Охрид, Македония, провела се между 8 и 10 октомври. 
						МОЮЕ има дванадесет членки – Албания, Босна и Херцеговина, България, Хърватия, Гърция, Италия, Македония, Румъния, Словения, Турция, Украйна и Съединените щати – и четири наблюдателки – Грузия, Молдова, Черна гора и Сърбия. Американският адмирал Марк Фицджералд, командващ на обединените въоръжени сили на НАТО в Неапол, също участва в срещата. 
						Гейтс разговаря също с македонския премиер Никола Груевски, министъра на отбраната Зоран Коняновски и президента Бранко Цървенковски. „И ние като мнозина от вас бяхме разочаровани от изхода на срещата през април, когато Македония не получи покана да се присъедини към Алианса на срещата на върха в Букурещ,” каза той пред държавните представители. Гърция блокира кандидатурата на Македония заради дългогодишния спор за името на Македония. 
						Същевременно обаче Гейтс призова македонците да бъдат "колкото се може по-съзидателни и целеустремени ... за да имаме възможност да се опитаме да уредим членството им в НАТО при срещата на външните министри през декември". 
						Понастоящем Македония и Гърция разглеждат предложение на посредника на ООН Матю Нимиц, съгласно което Македония да използва името "Република Северна Македония" в международните си отношения, докато нарича себе си Македония вътре в страната и в отношенията си със страните, които приемат използването на това име. 
						В обръщение към участниците в срещата Гейтс помоли министрите да обмислят изпращането на военни инструктори в Афганистан. „Тъй като ситуацията в Ирак продължава да се подобрява, ви призовавам да обмислите изпращане на военните си части в Афганистан, където има неотложна нужда от инструктори за тяхната нарастваща по численост армия,” каза Гейтс. 
						Постоянните членки на МОЮЕ разполагат с 5 100 военнослужещи в Афганистан. Според репортажи в международните медии обединеното командване на НАТО и САЩ смята почти да удвои своите сили там през следващите три до четири години и те да достигнат 134 000 военнослужещи. 
						"Вашата помощ не само ще помогне на Афганистан да защитава и да се грижи по-добре за своите граждани, но и ще затвърди вашата важна роля в гарантирането на мира и стабилността в света,” каза Гейтс. 
						Тазгодишната министерска конференция отбеляза 10-годишнината от споразумението на МОЮЕ – подписано в Скопие – което доведе до сформирането на Многонационалната бригада на Югоизточна Европа. 
						Македония заема двугодишното ротационно председателство на процеса на МОЮЕ, а до юни 2009 г. и на комитета, ръководещ Многонационалните мироподдържащи сили на Югоизточна Европа

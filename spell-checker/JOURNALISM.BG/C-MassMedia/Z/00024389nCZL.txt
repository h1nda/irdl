ЕС приветства декларацията за реформа в полицията
					30/10/2007
					 
						САРАЕВО, Босна и Херцеговина (БиХ) -- ЕС приветства в понеделник (29 октомври) декларацията, обещаваща деблокиране на замразената реформа в полицията, подписана в неделя от лидерите на шестте основни партии в парламента на БиХ. В свое изявление говорителката на еврокомисаря по разширяването Оли Рен, Кристина Наги, похвали т. нар. от нея "дух на консенсус и компромис". Тя подчерта, че запазването на конструктивния подход ще бъде ключ и към други реформи, свързани с интеграцията в ЕС. 
						В отделно изявление в понеделник Службата на върховния представител одобри факта, че партийните лидери са поели инициативата и са подготвили декларацията след месеци на застой. Целият процес се протака вече повече от две години. (Дневни Аваз, Независне Новине - 30/10/07; РТРС, Фена, НТВ Хаят, Ройтерс, ДПА - 29/10/07)

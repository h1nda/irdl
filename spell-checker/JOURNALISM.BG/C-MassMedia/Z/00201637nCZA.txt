Само един от министрите в новия кабинет на Турция е жена
					14/07/2011
					НПО, представляващи жените, разкритикуваха липсата на женско присъствие в правителството, твърдейки, че страната се връща назад.
					От Йовгю Улучай за Southeast European Times от Истанбул –14/07/11
 
					 
						
Женските НПО стават все по-критични към правителството заради изключването на жените от управлението. [Ройтерс]
						Фатма Шахин е в уникално положение в новия кабинет на турския премиер Реджеп Тайип Ердоган: тя е единствената жена министър. Това е крачка назад спрямо миналия кабинет, в който имаше две жени. 
						НПО и женските асоциации са загрижени. "Плачевно е положението в Турция, която претендира да е достигнала напреднала форма на демокрация," каза Фезал Гюлфидан, член на борда на директорите от Асоциацията за подкрепа и обучение на жените кандидатки (КАДЕР), в коментар за SETimes. 
						Шахин, която е и първата жена депутат от Газиантеп, ще оглави министерството на семейството и социалната политика. Новото име на повереното й министерство - известно по-рано като министерство на жените, семейството и социалните политики - е източник на допълнителни противоречия. 
						"Това е асимилирането на жената вътре в семейството, виждана [единствено] като член на домашния живот," каза Гюлфидан относно преименуването. "Единствената жена министър е получила политическа роля, която подхожда на нейната [традиционна] роля в семейството," добави тя. 
						"В Турция има много жени, които живеят сами," казва тя. "По този начин те биват пренебрегвани." 
						В отворено писмо до премиера Реджеп Тайип Ердоган през юни Женската платформа за механизми на равенство - обединяваща организация, състояща се от около 80 групи на активисти - осъди решението за премахване на думата "жени" от наименованието. 
						Най-малко по пет жени биват убити всеки ден в Турция; жените са само бегло представени в парламента и на отговорните властови позиции, заяви Женската платформа, заявявайки, че преименуването отправя погрешно послание. Турция, добави тя, е почти на дъното според световните стандарти в области като бедността, образованието и здравето на жените. 
						При такива условия, изтъква Гюлфидан, правителството се нуждае от министерство, посветено изключително на проблемите на жените. 
						Селма Аджунер, политолог към Центъра за изследване на жените в Анкарския университет, е по-оптимистично настроена. Издигането на Фатма Шахин до членство в новия кабинет е "обещаващо събитие", казва тя за SETimes. 
						"Смятам, че Шахин ще работи добре, защото е близка до женските организации, все едно че е дошла от гражданското общество," каза Аджунер, посочвайки, че по-рано министърът е оглавявала комисията по разследване на убийствата на честта и насилието срещу деца. 
						"Трябва да се даде време на Шахин, да се види нейната работа," заключава тя.

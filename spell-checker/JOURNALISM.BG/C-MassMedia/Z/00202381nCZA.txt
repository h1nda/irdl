Гърците се стараят да възстановят опетнената си репутация
					23/02/2012
					Гърците в чужбина създават по-положителен имидж на своята изпаднала в икономически колапс страна.
					От Мария Паравантес за Southeast European Times от Атина -- 23/02/12
 
					 
						
Членовете на екипа "Преоткриване на Гърция" се срещнаха в Атина. [Преоткриване на Гърция]
						Гърците по света предприемат пиар инициативи с цел възстановяване на репутацията на родината си, както и за повишаване на духа на народа й и доверието в нейната икономика. 
						Докато медийното внимание се е съсредоточило върху гръцките финанси и необходимостта от двата пакета заеми от еврозоната за спасяване на страната от фалит заради дълга й, някои гърци са критично настроени към репортажите, които според тях описват страната като убежище за мързеливи измамници, които не плащат данъци. 
						"Най-ефективният начин за контриране на негативните стереотипи и предубедената информация е да изградим и укрепим нашите мрежи и партньорства между всички сектори и през всички граници," каза за SETimes Афродита Буикидис, програмен директор на медийния проект "Преоткриване на Гърция".
						Организацията ангажира студенти и дипломанти по журналистика от гръцко-американски произход, които да опровергават негативните описания на Гърция чрез публичен диалог, каза Буикидис. 
						В Гърция настъпват промени, но алтернативните и независимите медии са тези, които играят основна роля в практикуването на журналистика, базирана на търсене на решения, добави тя. 
						"Много хора искат да четат положителни новини и когато четат за времена на криза или институции, които не работят, те питат: "Какво можем или мога да направя по въпроса?", каза Буикидис. 
						
						Сайтът GoodNews.gr
						 е започнал да публикува репортажи за т.нар. от него "друга Гърция". Той акцентира върху новини от Гърция за хора, които създават, изобретяват, строят и откриват. "С други думи, хората, които дават на обществото, които ни вдъхновяват," каза за SETimes представителят на сайта Стратос Сафиолеас.
						Сафиолеас каза, че е убеден, че Гърция ще преодолее сегашното си затруднение, защото разполага с човешки капитал; освен това хората имат опит в преодоляването на трудности. 
						"Гърците са добре образовани, вещи и родени с традиция за преодоляване на несгодите. Гърция е стратегически важна. И последно, Гърция е световна марка. Няма значение колко е опетнена - демокрацията, философията, технологията са запечатани в световното съзнание като родени в сянката на Акропола," каза той. 
						Друга инициатива, Repo(we)rGreece, (Нови сили за Гърция) опровергава онова, което тя нарича погрешни схващания за Гърция, посредством платформа, представяща истории за успешни начинания. 
						"Това, което ни мотивира, бе, че сега гръцкият народ се описва в негативна светлина," каза за SETimes Александрос Костопулос, човекът зад тази инициатива с едногодишна история.
						Групата каза, че използва опита си в управление на репутацията, за да помага на "всички онези гърци, които работят усърдно и имат истории за успешни начинания, които да разкажат, служейки като най-добрите посланици в нашата инициатива." 
						Костопулос обясни обаче, че впечатленията не могат да се променят за един ден; схващанията трябва да се изграждат с времето. 
						"Ние знаем какво се обърка, сега е време да поправим нещата и най-добрият начин за постигане на това е чрез насочена към резултатите кампания на ниво обикновени хора," каза той. 
						Дори и изтъкнати личности като стратега Петер Економидес, бивш член на екипа на "Епъл", който спомогна за създаването на нейната кампания от 1997 г. "Мисли различно", казват, че една вдъхновена и организирана кампания за ребрандинг може да превърне Гърция в "Ябълката на Средиземноморието". 
						"[Гърция е] една от най-големите търговски марки, която никога не е била налагана чрез брандинг," каза той. 
						Економидес признава, че една страна не е като компютъра или софтуера, но има поуки, извлечени от брандинга, които биха могли да се приложат в случая. 
						"Брандингът се крепи на социологията, психологията и антропологията и ако вярваме в тези науки, тогава можем да вярваме и във възстановяването на цели държави," каза той. 
						Докато гърците приветстват акцента върху положителните постижения, някои предупреждават, че само една всеобхватна промяна в работната етика и по-бързи икономически резултати могат да доведат до промяна във възприятията. 
						"Има нужда от реални и широкообхватни промени в идеите и манталитета, както и от смяна на политиците в управлението. Сега те изглеждат повече от неотложни," каза за SETimes 30-годишният писател от Солун, Василейос Терзопулос, който е учил в чужбина и се е завърнал в Гърция.

Деца охраняват барикадите в Северно Косово
					19/10/2011
					Напрежението по границата в Северно Косово е високо, след като КФОР съобщи за планове за премахване на барикадите по пътищата водещи, към ГКПП "Ярине" и "Бърняк". 
					От Мухамет Брайшори за Southeast European Times от Митровица - 19.10.2011 г.
 
					 
						
Ученици се присъединиха към възрастните на барикадите в Северно Косово. [Лаура Хасани/SETimes]
						За да попречат на КФОР да разтури барикадите, „паралелните структури” са организирали денонощни дежурства на хора по тях. В понеделник (17 октомври) ученици се присъединиха към възрастните там, с което повдигнаха въпроса дали това нарушава правата на децата и ги излага на риск. 
						Първа повдигна въпроса Либералдемократическата партия (ЛДП) на Сърбия, която се оглавява от Чедомир Йованович. 
						ЛДП публикува изявление, в което се заявява, че й са се обадили „разтревожени родители от северната част на страната, които са казали, че някои директори на училища възнамеряват да изкарат своите ученици от училище на барикадите без разрешение от самите родители”. 
						„Това е много опасно и е огромен психологически натиск върху тях. Всичко това може да доведе до голяма трагедия и се нуждаем от спешна реакция. Държавата трябва да разследва, осъди и предотврати тези действия”, подчертава ЛДП. 
						Психологът Мирвете Клокоти заяви пред SETimes, че институциите трябва да действат в интерес на децата. 
						„Полицията и КФОР трябва да предприемат необходимите стъпки за забрана на използването на деца като щит по политически въпроси. Това е нарушение на национални и международни правни актове за правата на децата и което е дори по-важно, излага децата на риск, когато никой не знае какво ще се случи”, казва Клокоти. 
						Професорът по изследвания на сигурността Авдула Хасани каза пред SETimes, че това не е ново явление. 
						„Ако си спомняте, когато барикадите се появиха за пръв път през юли и частите на КФОР се опитаха да се придвижат по-нататък, на тях им попречиха жени и деца, препречили пътищата”. Той добави: „Някои хора използват децата и жените като щит, защото знаят, че никой няма да използва насилие или други действия за отстраняването им от пътищата, и в това има политически последствия, защото барикадите остават, а никой не желае хуманитарна катастрофа.”
						Горан Димитриевич, жител на Северна Митровица, каза пред SETimes, че децата са на барикадите заедно с родителите си, за да защитят нацията. 
						„Пропаганда от страна на Прищина е, че върху децата се оказва натиск и [те са там] без разрешение от родителите им. Как да е „без разрешение”, когато те стоят там заедно с родителите си? Ние всички желаем да защитим нашата нация и няма възрастови различия”, казва Димитриевич. 
						Горан Кръстич, журналист от Митровица, каза за SETimes, че дори целта на барикадите да е справедлива, използването на деца трябва да бъде избягвано. 
						„Хората по барикадите имат законни причини да стоят там, но мисля, че не е необходимо децата да бъдат там, защото могат да бъдат изложени на риск в тази неясна ситуация”, заяви Кръстич. 
						Хасани казва, че КФОР и Косовската полиция ще бъдат внимателни, като се има предвид, че са замесени деца. „Механизмите на сигурността винаги анализират подобни ситуации и кое може да предотврати осъществяването на плановете им, а поставянето на децата там е препятствие и аз вярвам, че те ще се погрижат да бъдат избягнати всякакви инциденти, които биха застрашили децата и [други] цивилни граждани като цяло”, каза той. 
						Клокоти казва, че подобно излагане на опасни места и ситуации може да бъде травмиращо. 
						„Това е моята главна тревога…, защото това е огромна тежест и натиск върху тях. Тяхна основна задача е да ходят на училище и да получат добро образование, а [не] да напускат училище по политически причини. Един от принципите на образованието за всеки учител и директор на училище е, че политиката няма нищо общо с училището.”

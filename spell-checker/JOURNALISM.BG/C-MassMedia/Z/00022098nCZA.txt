Ружица Джинджич оглавява хипотетично "женско правителство" в социологическо проучване
					02/04/2007
					Макар че новата конституция предвижда равно представителство на мъжете и жените в парламента, това още не е постигнато.
					От Давор Куникушич за Southeast European Times от Белград --02/04/07
 
					 
						
В състава на сръбският парламент жените са едва 20,4 %. [АФП]
						Преди последните избори много партии обещаваха, че в следващия парламент ще има повече жени. Законодателният орган бе сформиран, но обещанията не произведоха резултат. Броят на жените депутати е все още под 30 %. 
						По инициатива на Европейското движение в Сърбия (ЕДС) всекидневникът "Блиц" проведе проучване, в което на анкетираните се дава възможност да изберат женско правителство. За негов "премиер" бе избрана Ружица Джинджич, депутат от Демократическата партия (ДП) и вдовица на убития премиер Зоран Джинджич. 
						Новата конституция на Сърбия предвижда равно представителство на двата пола в народното събрание, посочи ЕДС. Тъй като жените са едва 20,4 % от депутатите, действителното положение се разминава с конституционното изискване. Независимо от всичко има подобрение. В предишния парламент този процент бе само 10,8 %. 
						"Опитваме се да наложим присъствието на жените в политиката, но квотите не могат да бъдат изпълнени за един ден. В някои по-млади партии, образувани в по-късни години, е по-лесно, но в партии като нашата, която съществува от 16 години, е трудно да се промени структурата," каза представителят на ДП Милан Маркович. От 64 депутати на ДП в парламента само 15 са жени. 
						Сръбският премиер Воислав Кощуница смята, че налагането на квоти за половете не дава резултат. "Аз съм твърдо против вземане на решение съгласно кодекс, който изисква в избирателните списъци да има 20 % жени, 10 % младежи и 5 % национални малцинства. Това не е добре," каза той. 
						Душан Баятович от Сръбската социалистическа партия казва, че жените трябва да се борят за правата си. "Ако някой иска да получи нещо в обществото, като общо правило той трябва да си го вземе," смята той. 
						Една партия, която спази предизборното си обещание, бе "Г17 Плюс". От нейните девет места в парламента седем са попълнени от жени. Заместник-председателят на партията също е жена. 
						"Г17 Плюс" подкрепя конструктивната критика на женското правителство и на ЕДС," заяви партията в отговор на инициативата на "Блиц". Изтъкването на положителни примери може да допринесе още повече за постигане на равенство между мъжете и жените в политиката."

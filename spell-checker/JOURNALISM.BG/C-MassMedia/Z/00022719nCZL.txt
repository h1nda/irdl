В специален съд в Белград започна съдебен процес срещу групата на „пътната мафия”
					29/05/2007
					 
						БЕЛГРАД, Сърбия -- В понеделник (28 май) в специалния съд за организирана престъпност в Белград започна процесът срещу група, наречена „бандата на пътната мафия”. Делото включва 53-ма бивши служители, включително членовете на висшата управа на държавната компания "Пътища на Сърбия", които са обвинени в отклоняване по електронен начин на пътни такси. Щетите са оценени на над 6,5 млн. евро. Случаят се квалифицира като най-големия електронен обир в историята на сръбското правосъдие. 
						Също в понеделник сръбският специален прокурор за организирана престъпност Слободан Радованович внесе обвинителен акт за корупция и подкупи, контрабанда и злоупотреба със служебно положение срещу 28 души. Те са обвинени в участие в престъпна схема за отклоняване на вносни стоки - акцизни стоки, нефтени деривати и скъпи търговски артикули - от митнически контрол, избягвайки данъци в размер на повече от 10 млн. евро. 
						Други новини -- Главният прокурор на Трибунала на ООН за военни престъпления Карла дел Понте възнамерява да посети Белград следващата седмица. Тя ще представи своя следващ доклад за сътрудничеството в областта на военните престъпления пред Съвета за сигурност на ООН в средата на юни. (Танюг, РТС, Бета, Б92 - 28/05/07)

Кой ще получи парата за късмет?
					24/12/2008
					Македонците отбелязват зимните празници с богата гама от традиции и празненства.
					От Валентин Нешовски за Southeast European Times в Скопие -- 24/12/08
 
					 
						
Млади македонци вадят кръст, хвърлен в реката като част от празненствата за Богоявление, един от многото обичаи, спазвани в балканската страна. [Toмислав Георгиев]
						"Коледе, леде, паднало греде ... " Няма македонец, който да не е събуждан от тази песен, която се пее в ранните часове на 6 януари. Тази дата, известна като Бъдник, е навечерието на Православната Коледа. 
						Зимните празненства в Македония започват обаче доста преди това. През декември много хора отиват в планината, за да откъснат дъбови клонки, с които да украсят домовете си. Клонките се запалват на Бъдник. Междувременно възрастните жени засаждат пшеница в саксии. Зелените кълнове символизират живота, плодородието и благоденствието. 
						През последната седмица на декември селяни и граждани избират "Кръстник" - уважавана личност, чиято задача ще бъде да се грижи за благоденствието на общността през идната година. 
						В навечението на Коледа цялото семейство се събира на масата. Сервира се само вегетарианска храна, тъй като това е последният ден от 40-дневните пости, спазвани от вярващите. Главата на семейството разчупва голяма питка, раздава по парче на всеки член на семейството.В едно от парчетата има пара, която носи късмет. Всеки очаква с нетърпение да види, кой ще я получи. 
						Макар че македонците празнуват Коледа само веднъж според стария Юлиански календар, когато става въпрос за Нова Година, те са по-либерални. Празнува се Нова Година и според Грегорианския, и според Юлианския календар. От десетилетия пред прочутата таверна "Идадия" в Дебар Маало, район на Скопие, се събират хора, за да пеят песни и да играят народни танци на 1 януари. 
						На 5 януари вече е време да се съберат дърва за огромен огън; хората тогава се събират, за да пеят коледни песни, с които се оповестява раждането на Христос и да пият греяна ракия. Децата ходят от врата на врата, пеят песни и обикновено получават дребни пари, ябълки, круши и сладкиши. 
						На 14 януари следва друго празненство, когато на много места се провеждат маскетбалове. Дори по домовете си хората слагат маски. Целта е да се прогонят злите демони. 
						Водичи, или Богоявление е на 19 януари. Обичаят на този ден е да се хвърли кръст в река или езеро; смелчаци се хвърлят да го извадят. С този ритуал приключва цикълът от зимни празненства и хората започват да очакват пролетта.

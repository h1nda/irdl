Ашдаун ще предаде задълженията си на върховен представител в БиХ във вторник
					30/01/2006
					 
						САРАЕВО, Босна и Херцеговина (БиХ) -- Официалната церемония по предаването на задълженията на върховен представител на международната общност от британеца Пади Ашдаун на Кристиян Шварц-Шилинг от Германия ще се проведе в Сараево във вторник (31 януари). Шварц-Шилинг пристигна в босненската столица в неделя. В изявление пред журналисти на летището той каза, че е приятел на БиХ и искрено се надява на сътрудничество с политиците. 
						Междувременно Ашдаун обяви в петък, че разрешава на 160 бивши държавни чиновници, на които по-рано бе забранено да заемат публични или избираеми длъжности заради възпрепятстване на прилагането на Дейтънското споразумение, отново да участват в избори. Ашдаун заяви, че решението му се основава на променената ситуация в държавата.
						Други новини -- Конституционният съд на БиХ реши в събота да се произнесе през март относно законността на законите в Република Сръбска и Федерация БиХ за символите на автономните области. Членът на председателството на БиХ Сюлейман Тихич твърди, че някои текстове от законодателствата на областите относно гербовете, химните и знамената не са съобразени с конституцията на БиХ. (Независне новине - 30/01/06; Фена, Независне новине - 29/01/06; Независне новине - 28/01/06; ПБС БиХ, РТРС - 27/01/06)

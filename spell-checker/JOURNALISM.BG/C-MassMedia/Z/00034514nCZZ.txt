Дипломатически дневник: Хърватия и Сърбия се обединяват в борбата срещу мафията
					11/05/2010
					Хърватия и Сърбия планират да създадат регионален център за подпомагане на разследванията на организирана престъпност. Още в дипломатическите новини: Канада подкрепя евро-атлантическата кандидатура на Хърватия; Чехия одобри заем от 120 млн. евро за Сърбия.
					 
						
Вратата е отворена и за други балкански страни, желаещи да се присъединят към регионален център, който ще бъде създаден от Сърбия и Хърватия. [Гети Имиджис]
						
						Хърватският вътрешен министър Томислав Карамарко и сръбският му колега Ивица Дачич се споразумяха в петък (7 май) да бъде създаден регионален център за борба с организираната престъпност. Съвместни следствени екипи ще бъдат създадени като част от центъра, каза Карамарко след срещата в Осиек, Хърватия. Центърът ще бъде отворен за членство и за други страни от региона, каза Дачич. 
						*** 
						Испания, в качеството си на председател на ЕС, ще помогне на Албания да се справи с политическата криза, предадоха медиите в Тирана. Испанският външен министър Мигел Анхел Моратинос ще проведе във вторник (11 май) разговори с албанския си колега Илир Мета в Брюксел. За Албания е важно да върви напред, ако се стреми да стане член на ЕС, каза Моратинос. 
						*** 
						Канада твърдо подкрепя евро-атлантическа кандидатура на Хърватия, каза в петък (7 май) канадският премиер Стивън Харпър по време на двудневното си посещение в страната. Хърватия винаги е била западна държава и напредъкът й във всички области не е изненада, каза Харпър след разговори с премиера Ядранка Косор. Тя призова канадските компании да инвестират в Хърватия и изказа подкрепата на Загреб за кандидатурата на Канада за непостоянно място в Съвета за сигурност на ООН. 
						 *** 
						Председателят на долната камара на италианския парламент, Джанфранко Фини, посети Сърбия в понеделник (10 май). Той обсъди кандидатурата на Сърбия за членство в ЕС, регионалното сътрудничество и двустранните отношения с президента Борис Тадич, председателя на парламента Славица Джукич-Деянович и премиера Мирко Цветкович. 
						*** 
						
						Сръбският вицепремиер Младжан Динкич и чешкият министър на промишлеността и търговията Владимир Тошовски подписаха споразумение за икономическо сътрудничество на 4 май. Чехия ще отпусне на Сърбия заем от 120 млн. евро за електрификацията на железопътния участък Ниш-Цариброд, каза Динкич. Заемът ще бъде изплатен за десет години, с едногодишен гратисен период. Строителните работи ще се изпълняват от чешки и сръбски фирми.
						*** 
						
						Сръбският президент Борис Тадич призова норвежките компании да инвестират в Сърбия по време на посещението си в Норвегия миналата седмица. Той откри бизнес форум в Осло на 4 май, заявявайки, че Белград има ясен план за икономическо развитие през следващите десет години, който включва големи инвестиции в сектора на инфраструктурата. 
						 *** 
						Еврокомисарят по разширяването Щефан Фюле потвърди в четвъртък (6 май) подкрепата на ЕС за европейската перспектива на Косово. По време на посещение в Прищина той напомни на властите, че върховенството на закона е ключ към успеха на Косово по пътя му към членство. Що се отнася до евентуални косовско-сръбски разговори, той каза, че "има много за обсъждане". 
						*** 
						
						Черна гора пое в сряда (5 май) от Италия едногодишното председателство на Адриатическо-йонийската инициатива. По време на среща в Анкона черногорският външен министър Милан Рочен определи инициативата като механизъм за укрепване на съседските взаимоотношения и сътрудничество и за напредък към членството в ЕС и НАТО. 
						*** 
						
						Македонският външен министър Антонио Милошоски и гостуващият му български колега Николай Младенов обсъдиха в сряда (5 май) възможността за подписване на двустранно споразумение за приятелство и сътрудничество. Младенов каза, че страната му ще продължи да подкрепя кандидатурите на Македония за членство в ЕС и НАТО. 
						
						(Различни източници -- 04/05/10-11/05/10)

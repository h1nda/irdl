Инструмент за борба с престъпността поражда въпроси относно законността му 
					27/06/2012
					За да се борят с престъпността и корупцията, държавите в региона прибягват до подслушване. Въпросите за законността на това действие обаче стават заплетени.
					От Ивана Йованович за Southeast European Times от Белград -- 27/06/12
 
					 
						
Подслушването не винаги се извършва законно. [Нада Божич/SETimes]
						Броят на хората в Сърбия и в Югоизточноевропейския регион, които се подслушват, се е увеличил през годините, най-вече заради желанието на държавите да се борят с организираната престъпност и корупцията. Този инструмент за борба с престъпността обаче не винаги се използва законно. 
						Нарастващият брой на хората в Сърбия, които се подслушват незаконно, принуди омбудсмана Саша Янкович и комисаря по информацията Родолюб Шабич да призоват миналия месец Конституционния съд да издаде временна мярка, която да забрани на полицията да събира информация за комуникацията между хората без съдебна заповед. 
						Янкович и Шабич заявиха, че техните служби получават всекидневно множество оплаквания от хора, чиито телефонни и интернет комуникации се следят незаконно. 
						"Броят на посегателствата върху частните интернет и телефонни комуникации от страна на тайните служби е няколко хиляди", заяви Янкович пред всекидневника "Данас" след внасянето на искането. 
						Те внесоха и инициатива за оценка на конституционността на наказателнопроцесуалния кодекс, който влезе в сила преди два месеца. Спорната клауза в кодекса позволява на полицията да събира списъци, места и друга информация за телефонния трафик на гражданите само с одобрението на прокурор, но не и на съда. 
						Наблюдението на електронните комуникации се извършва в съответствие с конституцията и със законите, уреждащи работата на службите за сигурност и полицията, както и в съответствие със Закона за наказателния процес. 
						"Първото и основно изискване да се следят комуникациите, което е описано в конституцията (чл. 41) е, че [подслушването] може да се извършва само с решение на съда. Второто условие е, че мярката трябва да бъде необходима за опазването на сигурността на страната или на наказателните производства. Третото условие е, че тези мерки могат да се вземат само за определен период", заяви за SETimes Владимир Джерич, член на сръбския правен екип към Международния трибунал. 
						Представители на полицията обаче казаха, че ще събират данни както обикновено, докато съдът не реши, че ръководните принципи на наказателния кодекс трябва да се променят. 
						"Целта на това действие е безопасността и стабилността на държавата - трябва да има последователност... Всички действия тук се съгласуват със съответните служби", каза за SETimes Светлана Гогич, генерален секретар на Сръбския полицейски профсъюз. 
						Други държави в региона имат в известна степен по-строги закони. 
						Според Весна Шкаре Ожболт, бивша служителка в хърватската съдебна система, обекти на подслушване са лица или групи, замесени в терористични дейности и организирана престъпност. 
						Критериите за подслушване са уточнени в конституцията и в Стратегията за национална сигурност, както и в Закона за сигурността и системите за разузнаване. 
						"Законът не позволява нищо. Има процедури, които трябва да се спазват. Затова, ако службите искат да подслушват разговор на дадено лице, те трябва да получат разрешение от Върховния съд", каза Ожболт за SETimes. 
						В Босна и Херцеговина (БиХ) Агенцията за разузнаване и сигурност може да извършва подслушване единствено с одобрението на председателя на съда или на съдия, посочен от председателя. Агенцията трябва да предостави информация, оправдаваща следенето, и трябва да информира в рамките на 30 дни гражданина, който е бил подслушван, за действията спрямо него. 
						Миналата пролет обаче босненският всекидневник "Независне Новине" публикува списък с 5 000 мобилни номера, за които се твърди, че са били подслушвани през последните три години от Агенцията за разузнаване и сигурност и от Държавната служба за разследване и охрана. 
						"Като имаме предвид законите, това би означавало, че съдилищата през последните три години са одобрили 5 000 разследвания със специални разузнавателни средства, или по около пет одобрения дневно, което повдига въпроса за законността на тези действия", заяви за SETimes Петър Ковачевич, директор на Агенцията за защита на личните данни в Босна и Херцеговина. 
					
				
			
					 
					
 
 

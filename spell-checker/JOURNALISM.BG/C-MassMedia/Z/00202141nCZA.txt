Инциденти с мини в Добой предизвикаха дебат за безопасността
					10/12/2011
					Поредица от смъртоносни инциденти в рамките на два дни наложи спешно решаване на дългогодишен проблем.
					От Лиляна Ковачевич за Southeast European Times в Баня Лука – 10/12/11
 
					 
						
Операция по обезвреждане на мини близо до Сараево. [Ройтерс]
						Обществеността в Добой, за която подобни инциденти не са новост, бе разтърсена отново, след като четирима души загинаха, а няколко бяха сериозно ранени при отделни експлозии на мини преди десет дни. 
						Добой, който се намира на около 60 км на север от Сараево, бе стратегическо място по време на конфликта през 1992-1995 г. Воюващите страни са използвали мини, за да подсигурят разделителната фронтова линия покрай района около града. 
						Шестнайсет години след края на войната, съпрузите Салих и Сахза Хасанамиджич отишли на хълма Бараковац близо до града, за да събират гилзи от патрони, казват приятели и роднини, за да ги продават като скрап. 
						Двамата попаднали на непочистено минно поле и задействали необезвредена мина. Сахза била сериозно ранена от експлозията и скоро след това починала. Салих, ветеран от войната, оцелял само с леки наранявания. 
						"Екипът за гражданска защита дошъл на мястото на инцидента, за да почисти района, така че полицията да може да проведе разследване и открили мина. Теренът е труден, има окопи, тъй като там е била фронтовата линия по време на войната", каза за SETimes Симо Джурович, който участва в операции по обезвреждане на противопехотни мини на "Гражданска защита". 
						По-късно през деня експлодира мина, докато петима железопътни работници от РС почиствали района около линията в Севарлие, близо до Добой. Душан Петрович и Мирослав Никич починаха в болницата, докато други трима бяха сериозно ранени. 
						Емир Агич ловил риба в река Босна близо до мястото на инцидента и бил първият, който чул експлозията и виковете за помощ. 
						"Млад човек, също железопътен работник, ме извика да помогна на колегите му. Повиках още пет рибари, изкачихме се през храстите и ги понесохме на ръце. Скоро след това пристигна линейката", каза пред медиите Агич. 
						Местните рибари казаха, че районът, където е станала експлозията, е бил покрит с мини по време на войната. Ръководството на железниците на РС обаче заяви, че не е имало предупредителен знак за опасността. 
						Боян Топалович, един от ранените работници, каза, че компанията е уверила работниците, че районът е обезопасен. Инцидентът и особено споменът за разкъсаните му приятели, той ще помни цял живот, каза той. 
						"Две парчета от шрапнел ме улучиха, но аз успях да извикам линейка, излязох на пътя и спрях коли, за да искам помощ", разказа той. Един ден след инцидентите в Добой мъж на средна възраст бе убит в село Ясеница, което се намира на разделителната линия между Модрица и Градачац. Той попаднал на минно поле, докато рязал дървета. 
						През 16-те години след края на войната, 1 670 души са били ранени от мини в БиХ и 583 от тях са починали. Нещо повече, 113 работници по обезвреждане на мини са били ранени, докато са извършвали операциите, а 46 са починали. 
						Около 62 кв км от община Добой са минирани, което я прави един от най-опасните области в страната. Осемдесет и четири души са пострадали от експлозии на мини в община Добой след края на конфликта. Трийсет от тях са починали. 
						Двама работници по обезвреждане на противопехотни мини са били убити, а двама са били ранени при три отделни инциденти в Добой. 
						Само през тази година седем души са били убити, а 11 ранени при десет инциденти с мини в БиХ. 
						"Най-честите причини, които водят до инциденти, са пренебрегването на знаците, сочещи наличието на мини, и навлизането в подозрителни райони, за да се секат дървета, да се берат горски плодове или да се събират материали за вторични суровини", каза говорителката на Центъра за противоминни операции на БиХ (БХ ЦПО) Светлана Трифкович. 
						Трифконич обясни, че най-голямата концентрация на мини освен край Добой е в девет други градове, включително Бръчко и Бихач. 
						БиХ е една от страните, чието население е изправено пред най-голямата заплаха от инциденти с мини. 
						"Мините са най-опасни за хората от селските райони, които до голяма степен са зависими от достъпа до земя, в която има необезвредени мини", каза Трифкович. 
						Официални представители на БХ ЦПО твърдят, че решение на сложния проблем с мините е възможно само чрез активно и ефективно участие на местните васти на всички нива. Необходимо е също постоянно да се изостря вниманието по отношение на опасностите от противопехотни мини за хората в застрашените области чрез брошури, плакати и презентации. Само през тази година през програмата за обучение за рисковете от мини са преминали приблизително 16 000 души. 
						На 62 места в страната има центрове за психично здраве, свързани с Центровете за първоначална рехабилитация (ЦПР), които осигуряват безплатни медицински грижи за жертвите. 
						Създадени са седем "обезболяващи клиники" с персонал, обучен да осигурява помощ за жертвите на мини, докато НПО с помощта на чуждестранни донори осъществяват проекти за оказване на помощ на жертвите на мини, главно да си намерят работа. 
						Компетентни институции преценяват, че БиХ може да бъде изчистена от мини до 2019 г. със среден годишен разход от 41 милиона евро. 
						"Босна разполага с достатъчно хора и съоръжения, за да изчисти районите с мини, но понастоящем плановете не се изпълняват, главно поради липсата на пари", каза говорителката на БХ ЦПО Трифкович. 
						"Инициативи на оцелели от противопехотни мини" (ИОПМ) в БиХ е НПО, която обхваща повече от 40 общности, засегнати от мини. През 14-те години на съществуването си организацията е осигурила подкрепа на повече от 2 900 оцелели от повече от 80 общини. 
						"Като част от населението с увреждания, оцелелите от противопехотни мини в БиХ имат право на придобивките, определени в различни закони и политики на страната. БиХ постигна значителен напредък при удовлетворяването на потребностите на оцелелите в сектора на здравеопазването, но все още не са разработени прлограми, насочени към дългосрочните потребности по отношение на икономическите възможности и социалните права", каза Амира Кавгич, координатор на организацията. 
						Оцелелите от минни експлозии не са обект на равноправно отношение, посочи тя, тъй като жертвите от войната имат повече права и придобивки, отколкото цивилните. Съществуващите несътветствия се дължат също и на факта, че прилагането на законите е отговорност на кантоналните/общинските власти. 
						Много често те разполагат с ограничени ресурси и не могат да осигурят на оцелелите основни придобивки, които се полагат на хората с увреждания, каза Кавгич.

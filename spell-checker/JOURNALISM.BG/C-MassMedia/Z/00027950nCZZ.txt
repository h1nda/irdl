Бизнес: Чешка фирма спечели търга за албанското електроразпределително дружество
					03/10/2008
					Чешкото eнергийно дружество ЧЕЗ спечели с оферта за 102 млн. евро търга за приватизацията на албанското електроразпределително дружество. Още в деловите новини: германската верига "Медиа Маркт" откри нов магазин за битова електроника в Гърция; Европейската комисия ще изгради слънчева централа в Северен Кипър. 
					 
						
Властите се надяват приватизацията да намали недостига на електроенергия в Албания. [Гети Имиджис]
						Чешкото eнергийно дружество ЧЕЗ спечели в понеделник (29 септември) търга за приватизацията на албанското електроразпределително дружество ДСО с оферта за 102 млн. евро. ЧЕЗ ще инвестира 200 млн. евро през следващите пет години, съобщи албанското министерство на икономиката. Правителството очаква продажбата на разпределителната мрежа на ДСО да намали недостига на електроенергия в страната. 
						*** 
						Германската верига "Медиа Маркт" откри нов магазин за битова електроника в Гърция. Извън Германия новият магазин в Атина е най-големият в Европа. Той е с площ 9 300 кв.м. и в него работят повече от 300 души. Общата инвестицията е в размер на 20 млн. евро. 
						*** 
						Европейската комисия (EК) започна проект за изграждането на пилотна слънчева електроцентрала в Северен Кипър, която ще започне да произвежда електричество през 2009 г. EК е отделила около 14 млн. евро за развитие на енергийния сектор в Северен Кипър. Комисията ще инвестира в слънчевата енергия, заяви в четвъртък (25 септември) Ален Боторел, ръководител на Службата за подпомагане на програми на ЕС в Никозия. 
						*** 
						
						Албанското правителство подписа в понеделник (29 септември) два договора на стойност 38 млн. евро за изграждането на индустриални паркове във Вльора и Шенгин. Договорите предвиждат албанската компания “ИДЕА Вльора” и германската “ATX Интърнешънъл" да инвестират съответно 21 и 17 млн. евро.
						*** 
						Шведски експерти ще помогнат на Косово да усъвършенства методите на данъчната администрация съгласно договор за 2,3 млн. евро между правителствата на Косово и Швеция. Министърът на икономиката и финансите Ахмет Шала заяви в сряда (1 октомври), че данъчната администрация е важен въпрос за правителството, и обеща пълна подкрепа за изпълнението на проекта. 
						*** 
						Европейската инвестиционна банка е дала съгласието си да отпусне на Сърбия заем от 540 млн. евро за изграждането на паневропейски транспортен коридор номер 10 в Сърбия, съобщи в сряда (1 октомври) министерството на икономиката. Около 300 млн. евро ще бъдат използвани за отсечката Лесковац – Прешевац, а с 300 млн. евро ще бъде финансирана отсечката Ниш - Цариброд (Димитровград). 
						
						(Различни източници – 26/09/08-03/10/08)

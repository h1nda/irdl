Сърбите бойкотират институциите в Косово
					04/03/2008
					Докато косовските сърби продължават да протестират срещу независимостта, стотици сръбски полицаи напуснаха работните си места.
					От Блерта Фоничи-Кабаши за Southeast European Times от Прищина -- 04/03/08
 
					 
						
Сръбски член на Косовската полицейска служба (КПС) регулира движението в Митровица. Стотици косовски сръбски полицаи напуснаха работните си места, отказвайки да служат на властите в отскоро независимо Косово. [Гети Имиджис]
						В понеделник (3 март) косовски сърби спряха влак, пътуващ от Централно за Северно Косово. Това бе последното от поредица от действия, с които общността изразява недоволството си от обявяването на независимост на Косово от Сърбия. 
						Влакът, пътуващ от Фуше Косово (Косово поле) за Лесак, бе спрян на гара Звечан, община с преобладаващо сръбско население. 
						"Там той бе задържан за известно време и после върнат обратно,” каза Бешим Хоти, говорител на КПС в Митровица. 
						Сръбската държавна железница обяви, че сега тя контролира отсечката от жп линията в Северно Косово. Председателят на УС на „Железница Сърбие” Бранислав Ристивоевич, който е и съветник на сръбския премиер Воислав Кощуница, твърди, че фирмата е взела под свой контрол 60-километров участък от линията, която е под юрисдикцията на ЮНМИК от 1999 г. 
						Междувременно сърбите основаха кризисен щаб в анклава Грачаница, на 5 км от столицата Прищина. Решението бе взето, след като стотици сръбски членове на КПС напуснаха работните си места, отказвайки да работят за новопровъзгласената държава Косово. 
						Началникът на новия щаб Драгутин Йованович каза, че сръбските полицаи няма да се подчиняват на заповедите на КПС. „Кризисният щаб призовава за неотложна среща с ръководителя на ЮНМИК Йоахим Рюкер, началника на полицията и с представител на КФОР за приключване на настоящата ситуация,” каза той. 
						Сърбите в Грачаница основаха този щаб, защото те не са в безопасност в Косово, управлявано от етническите албанци, каза Йованович. 
						Сръбски служител на КПС, пожелал анонимност, каза, че той и колегите му няма да се върнат в КПС, „докато не разберат, че Косово е част от Сърбия ". 
						"Не можем да работим за албанските структури. КПС не е наша,” заяви той пред местна информационна агенция. 
						Друга институция, която бойкотира косовското правителство, е Сръбската православна църква. Църквата е наредила на всички свои свещеници в Косово да прекратят връзките си с властите в Прищина, полицията на ЕС, съдебната мисия, чието разполагане в Косово започна, и представители на страните, които са признали независимостта на Косово. 
						Косовският президент Фатмир Сейдиу хвърли вината за ситуацията върху Белград. Според него сръбските власти подстрекават косовските сърби да създават напрежение и да бойкотират новата държава. 
						„Хората могат да изразяват безпокойството си по начина, по който го изразяват, но те трябва да са убедени, че Косово е и тяхна страна. Призовавам ги да се върнат към нормалния си живот и да работят в пространството, което имат, защото това е обща перспектива,” каза Сейдиу. 
						Междувременно вътрешният министър Зенун Паязити заяви, че КПС е единствената полицейска структура, която работи на територията на Косово. „Апелирах към полицаите да се върнат по работните си места," каза той пред репортери. 
						Създаването на успоредна структура е изключено, когато става дума за прилагане на закона, каза той пред телевизионния канал РТК, дори и ако сръбските членове на КПС получават възнаграждения от Белград. 
						Кметът на югоизточната община Гилан (Гниляне) Джемайл Мустафа каза, че бойкотът на сръбските полицаи е политически мотивиран. „Тези действия вредят на постиженията на многоетническото общество в Гилан, в което са инвестирали албанската общност, сръбската общност и международният фактор,” каза той. 
						"Надявам се, че много скоро всички ще си бъдат по работните места, както бе досега, в служба на закона и за опазването на реда в община Гилан,” каза той.

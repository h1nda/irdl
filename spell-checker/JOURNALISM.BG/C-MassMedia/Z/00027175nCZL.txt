Турция лобира за място на непостоянен член на Съвета за сигурност на ООН
					24/07/2008
					 
						НЮ ЙОРК, Съединени щати -- Турският външен министър Али Бабаджан лобира за кандидатурата на своята страна за място на непостоянен член на Съвета за сигурност на ООН за периода от 2009-2010 г., като проведе серия от разговори с дипломатически представители в ООН, съобщиха турските медии в сряда (23 юли). Късно вечерта във вторник Бабаджан се е срещнал с представителите на повече от 100 държави на прием в Ню Йорк, където е потърсил тяхната подкрепа. Той е разговарял с групата на държавите от Латинска Америка и Карибите, групата на най-слабо развитите държави и със Сърджан Керим, председател на 62-ата сесия на Общото събрание на ООН. Той ще се срещне също така с представители на Африканнския съюз, Арабската лига и Организацията "Ислямска конференция". Турция е една от трите кандидатки, състезаващи се за две места, предоставени на групата на западноевропейските и други държави. Другите кандидатки са Исландия и Австрия. (Заман, Сабах, Търкиш прес - 23/07/08)

Гърция е парализирана от нова стачка 
					22/04/2010
					 
						АТИНА, Гърция -- Стотици хиляди държавни служители започнаха в четвъртък (22 април) 24-часова стачка срещу строгите мерки за икономии, обявени от правителството в опит да бъде сложен край на финансовата криза. Протестиращите настояват, че решенията за намаляване на заплатите в публичния сектор и повишаване на потребителските данъци са безсмислени, тъй като подобни усилия за намаляване на разходите фактически може да удължат рецесията. Стачката засяга всички държавни институции. 
						В сряда МВФ и експерти на ЕС започнаха преговори в Атина за евентуален пакет финансови помощи в размер на 45 милиарда евро. Финансовият министър Георгиос Папаконстантину каза, че разговорите ще продължат две седмици. Гърция неколкократно заявяваше, че само от Атина зависи да реши дали се нуждае от парите. 
						Други новини от сряда -- Полицията разби мрежа за контрабанда на цигари, която според твърденията е продала 3 милиона пакета цигари от началото на годината, с което е причинила загуби от 9 милиона евро за държавния бюджет. Полицията конфискува около 100 000 пакета цигари в хангар в Ахарнон, северозападно от Атина, заедно с оръжие и боеприпаси. (Ройтерс, ДПА, РИА-Новости - 22/04/10; АФП, АНА-МПА, Ройтерс - 21/04/10)

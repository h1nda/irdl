Екстремистки организации все още предизвикват страх на Балканите
					23/03/2012
					Екстремизмът е сериозно предизвикателство за вътрешноетническите и междуетническите отношения в Западните Балкани.
					От Линда Карадаку за Southeast European Times от Прищина - 23/03/12
 
					 
						
Войници на КФОР проверяват района след стрелбата на маскирани сръбски екстремисти срещу контролно-пропускателния пункт "Ярине" на границата между Сърбия и Косово на 27 юли 2011 г. Учени твърдят, че екстремизмът поставя предизвикателства за етническите отношения в Западните Балкани. [Ройтерс]
						Според центъра за обучение за управление на конфликти „ТрансКонфликт“ екстремизмът „е едновременно причина и следствие от конфликта, като задълбочава недоверието между общностите и често допринася за изблиците на насилие и терористичните актове". 
						Иън Банкрофт, съосновател и изпълнителен директор на „ТрансКонфликт“, каза за SETimes, че екстремизмът – по-специално неговите насилствени прояви – е предизвикателство за етническите отношения в Западните Балкани. 
						„Трайният характер на бедността, маргинализацията – независимо дали тя се усеща като такава, или реално съществува – на определени групи, както и липсата на достатъчно следвоенни усилия за справяне с миналото, засилиха разделението между общностите“, казва Банкрофт. 
						Списъкът на екстремистките организации в региона не е кратък. 
						В Македония "Християнската организация" допринесе за нарастването на напрежението напоследък чрез публикувания в интернет видеоклип този месец, в който маскирани мъже изгарят албански знамена и скандират антиалбански лозунги. 
						Според Стево Пендаровски, преподавател в Американския университет в Скопие, в посткомунистическата епоха Балканите имат сериозен проблем с вътрешните екстремисти, които се борят за местни каузи. 
						„Разпадането на бивша Югославия на практика остави старите екстремисти в историята; всички те намериха своето място в съответните националноосвободителни движения“, каза Пендаровски за SETimes. 
						Той посочи, че много от старите радикали са станали част от системата. „Македония постигна нещо уникално: хиляди бивши екстремисти бяха изцяло асимилирани от политическите институции и държавната бюрокрация. Сега те нямат интерес да бъдат по улиците или в планините“, каза той. 
						
Сръбската екстремистка група „Образ“ се ориентира към интернет. [Facebook.com]
						„Рециклирането“ на екстремистите в политическата система беше успешно. „През 2001 г. те се опитваха да подкопаят държавата; днес те я подкрепят. Като цяло много стари екстремисти от бивша Югославия си спечелиха уважение, поне сред хората от своята етническа общност. Новите са далеч от този етап“, посочи Пендаровски. 
						В Сърбия две екстремистки организации – „Образ“ и СНП 1389 – също се ориентират към интернет. 
						Според Владимир Нинкович, ръководител на проекти към „ТрансКонфликт Сърбия", екстремистките групи на Балканите са мотивирани преди всичко от националистически каузи. 
						„Интернет е много добра среда за популяризиране на екстремистки идеи, набиране на нови членове, създаване на връзки – и колективно обсъждане на проблеми – с подобни организации в цял ​​свят, както и за водене на „кибервойни“ с партньори от региона“, каза Нинкович за SETimes. 
						Въпреки опасенията за тревожно нарастване на популярността на сравнително новите организации – като „Образ“, „Наши", 1389 и „Двери“ – „влиянието на тези групи не е много голямо. Нивото на организация, което те показват, обаче означава, че те не могат да бъдат пренебрегвани“, каза Нинкович. 
						„Появата на уахабизма в Босна и Херцеговина, областта Рашка/Санджак, както и в Косово и Македония, обаче поставя нови предизвикателства пред региона, които сериозно безпокоят много западноевропейски страни“, посочи Нинкович. 
						Според Пендаровски все пак има и някои нови екстремисти, но те „са способни само на полупрофесионални индивидуални действия – като неотдавнашното нападение срещу американското посолство в Сараево“. 
						Уахабитите обаче не са единствената група, която поражда страхове. 
						На сцената се появи и нова албанска група, която твърди, че ще „защити“ Северно Косово. Така наречената "Армия за освобождение на окупираните територии на Албания" (АЧТОШ) миналата година разпространи комюнике, което беше публикувано от медиите на различни държави и в което се казва, че „по-специално Косово е заплашено от създаването на „Република Сръбска“ на албанска територия.“ 
						Според Нинкович особено тревожно е, че много млади хора участват в прояви на екстремизъм. 
						„В много отношения правителствата не заемат твърда позиция по отношение на тези инциденти и това може само да насърчи извършителите. Младите хора също така остават по-податливи на манипулации и конспиративни теории, които им дават опростенческо "обяснение" за тяхното относително неравностойно положение“, обясни той. 
						Банкрофт посочи, че въпреки ограниченото влияние на самите екстремистки групи, нарастването на броя на членовете им предполага промяна в нагласите на избирателите в региона; промяна, която не може да бъде пренебрегната от политическите партии. 
						„Екстремизмът е явление, което изисква сътрудничество между правоприлагащите органи и разузнавателните служби – не само в региона, но и със съответните организации в ЕС и в международен план“, каза той. 
					
				
			
					 
					
 
 

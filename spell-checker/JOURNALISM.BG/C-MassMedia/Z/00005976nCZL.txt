Нова Агенция за държавните служби започна работа
25/02/2003
Новата Агенция за държавните служби в Босна и Херцеговина ще се опита да разграничи държавната служба от запазено място за роднини и приятели на политици и да я превърне в служба по заслуги, независима от политиката.
Бет Кампшрор за Southeast European Times в Сараево - 25/02/03
 
 
Подпечатването на документи в държавно учреждение обикновено се свързва с грубото "Какво желаете?", последвано от подпечатването им с трясък. Телефонирането до министерство за информация означава отговор, рязък като "автоматичен откос" и бързо затваряне на телефона. Намръщените служители в пощенските служби могат да провалят деня ви.
Някой ден тези сценарии ще изчезнат, ако теорията за "ефекта на снежната топка", поддържана от директора на Агенцията за държавните служби в БиХ Якоб Финци, се окаже осъществима.
"Обикновените хора почти никога не влизат в контакт със служители на държавно ниво, но имам усещането, че ако на държавно ниво се работи както трябва, това ще подобри обслужването на всички нива", заяви той. "[Предизвикателството е] как всички държавни служители да бъдат накарани да проявяват едно и също отношение - да бъдат точни, да бъдат вежливи с клиентите, да отговарят на въпросите изчерпателно. Това са малките колелца, които трябва да се въртят добре. Трябва да започнем от някъде и ние започваме от върха".
Агенцията беше открита на 6 февруари и нейната работа е да се увери, че държавните служители са назначени, защото са квалифицирани, а не защото членуват в дадена политическа партия или защото са братовчеди на някой депутат. На държавно ниво това означава работни места в президентството, Съвета на министрите, парламента и осемте министерства.
Агенцията също ще създаде централизирана база данни за служителите, ще провежда семинари, ще организира обучение, ще наема служители и ще разрешава конфликти между държавните служители и институциите.
Сега обаче работата на агенцията е като на детективите - да провери досиетата на всички служители, за да разбере дали имат подходящата квалификация и как са били наети. Ако няма доказателства, че са наети чрез открит конкурс, казва Финци, разумно е да се предположи, че човекът е назначен с роднински или политически връзки. Служителят няма да бъде уволнен; по-скоро за неговия пост ще бъде обявен конкурс и той може да кандидатства за работата.
Работещите в агенцията са преминали редица тестове, за да получат работата, включително и тест от 105 въпроса за това как работят правителствата на Босна и Херцеговина (БиХ), който би задоволил и най-взискателния специалист.
Финци заяви, че целта е да се създаде ефективно и безпристрастно обслужване, което ще се запази дори когато на власт дойде ново правителство. "Не е лесно да се управлява страна, в която държавните служители се сменят на всеки две години", заяви той, като добави, че новите четиригодишни мандати на политиците също няма да повлияят на обслужването.
Финци заяви, че е оптимист за своята теория на снежната топка, тъй като агенцията вече обменя документи и информация с агенцията на Република Сръбска. Федерацията трябва да приеме закон, за да създаде своя агенция до края на следващия месец.
Върховният представител на ООН Пади Ашдаун изглежда е съгласен, тъй като на официалната церемония е заявил, че новата Агенция за държавните служители, законът за регулиране на конфликтни интереси и ограниченият имунитет на политиците "ще направят БиХ едно от най-чистото в политическо отношение място на Балканите".

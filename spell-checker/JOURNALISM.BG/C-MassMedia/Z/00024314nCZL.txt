Лайчак обеща да разясни правната база на решенията си на премиера на РС Додик
					23/10/2007
					 
						САРАЕВО, Босна и Херцеговина (БиХ) -- Върховният представител Мирослав Лайчак се срещна в понеделник (22 октомври) с премиера на Република Сръбска (РС) Милорад Додик, за да обсъди комплекта от мерки, които Лайчак неотдавна наложи с цел да укрепи държавните институции. В неделя Додик бе заплашил, че членовете на управляващия Съюз на независимите социалдемократи ще бойкотират институциите на държавно ниво, като така на практика ще спрат работата на правителството, защото смятат, че тези мерки са неконституционни.
						На пресконференция след срещата Додик и Лайчак казаха, че са намерили обща позиция относно предложените мерки. Лайчак каза, че ще представи правно тълкуване на всяка мярка, за да успокои притесненията на РС, че те нарушават Дейтънското мирно споразумение. (Дневни Аваз, Независне Новине - 23/10/07; РТРС, НТВ Хаят, Фена - 22/10/07)

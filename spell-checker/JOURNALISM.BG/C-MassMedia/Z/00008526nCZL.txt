Албания настоява за финансиране за коридор №8
30/09/2003
Албания е сред най-ентусиазираните поддръжници на коридор №8, но съобщението от Брюксел, че ЕС е оставил коридор №8 извън списъка с приоритетните обекти за финансиране, предизвика вълнение.
От Орест Ерзени за Southeast European Times в Тирана - 30/09/03
 
 
Новината, че Транспортната комисия на ЕС не е включила в свой неотдавнашен проектодоклад коридор №8 в списъка на важните инфраструктурни проекти, които ще се финансират от ЕС до 2020, предизвика вълнение в Албания. Официални представители бяха изненадани от това предполагаемо действие на ЕС, докато опозицията, особено Демократическата партия разкритикува правителството на премиера Фатос Нано за неспособността му да убеди Брюксел да финансира коридор №8.
Тирана е сред най-ентусиазираните поддръжници на проекта, който би свързал Албания с Македония, България и Турция. От самото начало проектът се радва на подкрепата на САЩ. Американската фирма МБО финансира предпроектно проучване за нефто- и газопроводи, свързващи Бургас, България, с албанското пристанище Вльора. През октомври 1995 година президентите на четири държави, разположени по протежението на коридор № 8 - Албания, Македония, България и Турция - положиха заедно с американския президент Бил Клинтън подписите си под Меморандум за разбирателство.По време на Втората паневропейска конференция на транспортните министри коридор №8 бе официално включен сред европейските инфраструктурни проекти.
За няколко поредни албански правителства, както десни, така и леви, коридор № 8 е стратегически приоритет. Надеждите са особено големи понастоящем, когато ротационен председател на ЕС е Италия, участник в проекта и негов поддръжник. Сега, когато върху финансирането на коридор №8 е паднала сянка на съмнение, Албания е предприела активна дипломатическа дейност, насочена към изясняване на въпроса с Брюксел, успокояване на местното обществено мнение и преди всичко към гарантиране продължаването на проекта. Министърът на интеграцията Ермелинда Мекси посети Рим на 11 септември , а след това се отправи за Брюксел. Коридор № 8 е бил в центъра на дискусиите и в двете столици.
На 13 септември премиерът Нано се срещна в Бари с италианския си колега Силвио Берлускони и потърси максимална подкрепа за получаване на финансиране от ЕС. Пет дни по-късно министрите на транспорта от държавите, ангажирани с коридор № 8, се срещнаха в Бари и се очаква да проведат нова среща в България през ноември.
Ажиотажът в Албания по повод доклада на Брюксел изглежда е повлиял и върху ЕС. Албанците допускат, че Съюзът е блокирал коридор №8 поради това, че всички участници в проекта са членове на ръководената от САЩ коалиция в Ирак. Но на 8 септември говорителят на Транспортната комисия на ЕС Жил Гантлет се постара да опровергае тези слухове, настоявайки ,че коридор №8 не е бил изключен от обектите за финансиране от ЕС.
От политическа гледна точка вълнението сякаш се е уталожило. Но общественото мнение в Тирана е все още със смесени чувства относно това, дали Брюксел ще третира коридор №8 като част от европейската мрежа.

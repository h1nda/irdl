Високите цени са причината за ограниченото използване на интернет в Македония
04/08/2004
Едва 3 % от македонците имат интернет връзки - една от най-ниските стойности в Европа. Неотдавнашното покачване на цените на услугите на телефонния монополист в страната възбуди ожесточен дебат сред македонските потребители на интернет.
От Валентин Нешовски за Southeast European Times в Скопие -- 04/08/04
 
 
Покачването на цените на услугите на Македонски телекомуникации възбудиха безпокойство сред потребителите и провайдърите на интернет услуги. [Файл]
Македония се отличава с един от най-ниските темпове на използване на интернет в Европа, следвана само от Албания и Босна и Херцеговина. Изследвания показват, че едва 3 % от македонците са "онлайн" , като те използват интернет само средно по девет часа на месец. За сравнение, в западно-европейските страни 85 % от населението има достъп до мрежата 24 часа в денонощието.
Мнозина считат, че основната причина за тези ниски данни е високата цена на интернет услугите в Македония. Неотдавнашното повишение на цените от страна на Македонски телекомуникации, единственият телефонен оператор в страната, предизвика безпокойство сред потребителите и провайдърите на интернет услуги в Македония.
"Поради скъпия интернет македонските граждани все повече ще изостават от другите народи в Европа," заявява Влатко Николовски от Електронния интернет център. Според тази неправителствена организация цената на използването на интернет се е увеличила със 115 % в резултат от повишаването на цените на телефоните от 1 юли.
Правителството може да помогне, като предостави безплатен телефонен номер за интернет комуникации, казва организацията, твърдейки, че достъпът до интернет е част от основното човешко право на комуникация и информация.
Провайдърите, които зависят от пакети, предлагани от Македонски телекомуникации, са също така възмутени. Според тях компанията не е изпълнила решение на Министерството на икономиката, което изисква предлагането на тази услуги да става при същите условия за малки провайдери, при които тя прави това на собствения интернет провайдър МТнет.
Според Предраг Чемерикич от местния провайдър On-net Македонски телекомуникации и МТнет представляват монопол и липсата на равни условия на пазара допринася за малкия брой потребители на интернет в Македония. Междувременно граждански движения искат от правителството да обяви търг и да избере най-малко още един телефонен оператор, за да позволи конкуренция и понижаване на цените.
В протестно писмо, изпратено както до Македонски телекомуникации, така и до правителството, координационен орган, представляващ неправителствени организации в 23 града, настоява цените на телефонните услуги да се върнат на нивата от преди 1 юли.
Повечето потребители на интернет в Македония се свързват с интернет по телефона, тъй като кабелната мрежа все още не е развита. Някои провайдери предлагат кабелен интернет, но той е незаконен поради монопола, предоставен на Македонски телекомуникации, които заплашват да завеждат дела за компенсации. Компанията отрича, че нейната дейност е нелоялна и че цените й са твърде високи, изтъквайки, че е "удовлетворила клиентите".

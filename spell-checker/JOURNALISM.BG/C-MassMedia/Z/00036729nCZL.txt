Турция е представила позицията си по противоракетната система на НАТО
					15/11/2010
					 
						АНКАРА, Турция -- Президентът Абдула Гюл е изпратил писмо до лидерите на страните от НАТО, очертаващо позицията на Анкара по отношение на разполагането на елементи от бъдещия противоракетен щит на Алианса на турска територия, са заявили в събота (13 ноември) източници от президентската администрация, цитирани от медиите. Те обаче отказаха да разкрият подробности от писмото. В петък турският премиер Реджеп Тайип Ердоган каза пред президента на САЩ Барак Обама в кулоарите на срещата на върха на Г20 в Сеул, че Анкара е "чувствителна" относно разполагането на елементи от щита на нейна територия. Местните медии предадоха, че Анкара е поставила три условия: системата за отбрана трябва да е на НАТО, а не на САЩ; тя трябва да бъде разположена във всички страни, членки на НАТО, и Турция не трябва да се превръща в държава на фронтовата линия, какъвто е бил случаят по време на Студената война. По-рано този месец Гюл каза, че Турция няма да разположи система, насочена срещу съседен Иран. Очаква се Анкара да обяви окончателното си решение на срещата на върха на НАТО в Лисабон по-късно през седмицата. (Си Ен Ен Тюрк, РИА Новости, Прес ТВ - 13/11/10)

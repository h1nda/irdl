Главният заместник върховен представител се прицелва в статистическата система на БиХ
					29/09/2005
					На подобряването на бизнесклимата в Босна и Херцеговина пречи липсата на ефективна система за обработка на статистическите данни, каза главният заместник върховен представител на международната общност в страната, Лорънс Бътлър, пред група студенти в сряда.
					От Вирджиния Милър за Southeast European Times от Сараево – 29/09/05
 
					 
						
"Тази страна не е чак толкова далеч от процедурите за приемане в ЕС и тя се нуждае от съвместима система за национални статистически данни,” каза главният заместник върховен представител в БиХ Лорънс Бътлър. [Архив]
						Посланик Лорънс Бътлър, главният заместник върховен представител в Босна и Херцеговина (БиХ), предупреди за опасностите за икономиката на БиХ, произтичащи от липсата на единна и надеждна система за статистически данни, по време на кръгла маса със студенти от Сараевското висше бизнесучилище в сряда (28 септември). 
						В отговор на въпроси на студенти Бътлър каза, че най-голямата пречка пред изграждането на системата за икономически данни е липсата на сътрудничество от страна на Статистическата агенция на РС. БиХ не може повече да си позволи да няма ефективна статистическа програма, каза той. Обсъждат се различни варианти, например да се направи промяна в ръководството на Статистическата агенция на РС или в структурата на статистическите агенции в страната, като сегашните три агенции се обединят в една. 
						Посланикът каза, че надеждните данни са от основно значение за подобряване на бизнесклимата за чуждите и вътрешните инвеститори. Частните инвеститори определят премия за висок риск за евентуални делови начинания в БиХ отчасти и поради липсата на добри икономически данни. Инвеститорите искат да знаят какви са например нивата на реалните доходи за конкретни демографски групи. Без тази информация те няма да дойдат в БиХ. 
						Икономическите ръководители на национално и областно ниво спешно се нуждаят от работеща статистическа система, каза Бътлър. Иначе те не могат да направят правилна оценка на силните и слабите страни на икономиката и да вземат интелигентни решения за стимулиране на икономическата дейност. Тъй като трите статистически агенции нямат връзка помежду си, икономическите партньори могат само да гадаят какво е реалното ниво на селскостопанското производство и реалният дефицит по текущата сметка, каза той. 
						Ефективната статистическа система е една от последните останали цели на икономическото направление на СВП. 
						"Тази страна не е чак толкова далеч от процедурите за приемане в ЕС," каза Бътлър пред студентите, "и тя се нуждае от съвместима система за национални статистически данни". 
						Бътлър призова студентите от първото висше бизнесучилище в БиХ да "влязат в интелектуалната игра", като търсят възможности за бизнес в БиХ, които използват творчеството и интелигентността като средства за добавяне на стойност. Той посочи, че Финландия, друга страна с ландшафт, състоящ се предимно от скали и гори, е изградила благополучието си на основата на добрите проекти и доброто управление. 
						Първият випуск от магистри по бизнесадминистрация ще завърши Сараевското висше бизнесучилище през май 2006 г.

Гърците се опитват да си запазят сребърната купа на олимпийски шампион 
					02/04/2012
					Внукът на победителя от маратона през 1896 г. Спиридон Луис този месец смята да продаде купата на търг.
					От Анди Дабилис за Southeast European Times от Атина -- 02/04/12
 
					 
						
Спиридон Луис влиза в атинския стадион след победата си в маратона с време 2 часа и 58 минути през 1896 г. [МОК]
						Ако не бъде намерен спонсор, Гърция ще загуби един от най-желаните символи на славата - сребърна купа, присъдена на Спиридон Луис за победата му в маратона на първите съвременни Олимпийски игри в Атина през 1896 г. 
						Петнадесетсантиметровата купа, която сега е притежание на внука му Спирос Луис, ще бъде обявена на търг в лондонската къща "Кристис" на 18 април, четири месеца преди началото на олимпиадата там. 
						Луис каза, че иска да даде постъпленията от продажбата, които се очаква да бъдат в размер от 190 000 до 250 000 щ.д., на децата си. "Нашето семейство е било гордо, че има честта да се грижи за този важен исторически спортен трофей в продължение на последните 116 години," каза Луис. 
						"Постижението на моя дядо с победата му в първия маратон на първите съвременни Олимпийски игри ще остане част от наследството на моето семейство завинаги. Само че сега е време да гледаме към бъдещето, а не към миналото. Имам две деца и най-важното за мен е да ги подсигуря възможно най-добре. Никога няма да бъде възможно да се раздели купата на две." 
						Сегашният олимпийски стадион в Гърция, използван за игрите през 2004 г., носи името на Спиридон. 
						Няколко инициативи са в ход за запазване на купата в Гърция. 
						Утици Кириаки, директор на Солунския олимпийски музей в Северна Гърция, каза за SETimes, че се надява някой да се намеси, за да остане купата в страната. 
						"В Гърция имаме финансови проблеми. Опитваме се да се свържем с богати хора," да я купят, добавя тя. "За нас това е важно, но за други може да не е," каза тя, добавяйки, че купата е една от трите, връчени на семейството. Тя каза, че семейството ще задържи другите. 
						Йоргос Патулис, кмет на квартал Маруси в Атина, където е роден Спиридон Луис каза, че общината събира дарения. Патулис каза, че министерството на културата е трябвало да обяви трофея за национално богатство и да не допусне продажбата му . 
						"Свързахме се с "Кристис", за да се договорим за сума и да не допуснем купата да стигне до търг," каза той. 
						Драматичната победа на Спиридон Луис идва след като той взема преднина, когато австралийският бегач Едуин Флак, победител на състезанията на 800 и 1500 м, пада от изтощение. Това поставя началото на маратона като престижно състезание в бъдещите олимпиади и за основаването на маратоните в Ню Йорк и Бостън. 
						Тъй като Гърция изживява тежка икономическа криза, вниманието на мнозина е насочено повече към оцеляването. Гърция разчита на спонсори, включително на германския автомобилопроизводител Бе Ем Ве за изпращането на пълен отбор на лондонските Олимпийски игри през 2012 г. и за финансиране на отсечката й от щафетата за олимпийския огън. 
						"Въпреки факта, че като страна имаме огромни финансови затруднения..., няма да свиваме мащаба на онова, което смятаме да направим на гръцка почва за щафетата с олимпийския огън," каза за SETimes Спирос Капралос, ръководител на Гръцкия олимпийски комитет.
						"Той ще премине през цялата страна..., за да напомни на всички наши сънародници значението на факела, значението на Олимпийските игри, че всичко е започнало от тук." 
						Ирене Спану, говорителка на Музея в Маратон, каза за SETimes: "Ние се опитваме да задържим купата за музея. Работим с Гръцката олимпийска асоциация, за да намерим пари за това. Опитваме се да намерим банка или богат човек, но в днешно време тук имаме много проблеми." 
						Вула Патулиду, златна медалистка от отбора на Гърция в състезанието на 100 м с препятствия на олимпиадата от 1992 г. в Барселона и член на управителния съвет на Музея в Маратон, каза, че и тя се опитва да организира инициатива за набиране на средства. 
						"Като един от най-историческите символи на Олимпийските игри, свързан пряко с гръцката спортна и културна история, задължение на всички нас е да гарантираме оставането на купата в нашата страна и [възможността] тя да остане в наследство на бъдещите поколения гърци, като запазим историческата памет на един от най-великите моменти от съвременната гръцка история," посочва тя в апел, публикуван на сайта на музея. 
						"Този исторически предмет принадлежи на Гърция и комитетът ще вземе всички необходими мерки да съхрани това национално богатство," добави Патулиду. 
						В Съединените щати Националното гръцко дружество организира изложба, посветена на маратона, която да обиколи страната с помощта на Националния гръцки музей в Чикаго. 
						Уредничката Бетани Флеминг каза за SETimes, че се надява купата да може да се спаси за Гърция и че нейният музей би искал да я включи в националната обиколка. "За мен е изненадващо, че повечето хора не ги е грижа за това," каза тя за SETimes. 
						"Победата на Луис в този маратон галванизира гръцкия народ." 
					
				
			
					 
					
 
 

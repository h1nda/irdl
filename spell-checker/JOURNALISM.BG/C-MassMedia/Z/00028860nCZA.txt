Русия затваря кранчето за газа за Украйна
					02/01/2009
					Спор за цената на природния газ, подобен на този отпреди три години, доведе до спиране на руските доставки на газ за Украйна в четвъртък.
					(Ройтерс, AП, Гардиън - 02/01/09; AФП, Ройтерс, ДПА, Блумбърг, ФТ, Би Би Си - 01/01/09) 
 
					 
						
ЕС иска да избегне повторението на спора през януари 2006 г., когато Москва спря доставките за Украйна и за кратко намали доставките за други части на Европа по средата на зимата. [Архив]
						Русия спря доставките на газ в четвъртък (1 януари), след като двете страни не успяха да решат спора за неплатените дългове и цената на природния газ през 2009 г. 
						Преговорите бяха прекъснати, след като руският газов монополист "Газпром" поиска 180 евро за 1000 куб. метра газ за 2009 г., в сравнение със 120 евро, които нейната съседка трябваше да плаща през 2008 г. 
						Украйна отхвърли искането и даде контрапредложение, според което тя приема да плаща 144 евро за 1000 куб. метра газ, ако Русия приеме увеличението на таксата за транзитно транспортиране на руски природен газ през украйнска териртория от 1,22 евро на 1,44 евро за 1000 куб. метра на 100 км. Олех Дубина, директор на украйнската газова компания "Нафтогаз" посочи по-късно в четвъртък, че неговата страна е готова да плати 169 евро за 1000 куб. метра, а Русия да плаща транзитна такса от 1,29 евро. 
						Директорът на "Газпром" Алексей Милър тогава предупреди, че отхвърляйки предложението за 180 евро, Украйна ще трябва да плати 300 евро за 1000 куб. метра газ през 2009 г. 
						"Газпром" също поиска от Украйна да изплати целия си дълг за минали доставки, включително и глобите до полунощ в сряда. 
						"Нафтогаз" съобщи, че са били прехвърлени 1,08 милиарда евро на "РосУкрЕнерго", компания, търгуваща с газ, регистрирана в Швейцария и наполовина собственост на "Газпром". Но също бе посочено, че Украйна ще иска международен арбитраж по отношение на останалите 323,3 милиона евро или повече, които "Газпром" налага като глоби за закъснялото плащане. 
						По-рано Русия спря доставките на газ за Украйна през януари 2006 г. също заради спор за цените. Мярката повдигна въпроси за надеждността и политическата експлоатация на руски енергийни доставки. Мнозина обвиниха Москва, че се опитва да упражни натиск върху прозападно ориентираното правителството на Украйна. 
						ЕС, чиито доставки бяха нарушени поради спирането през 2006 г., заяви, че има достатъчен запас от газ за зимата. Той получава около една четвърт от необходимия му газ от Русия. След като спря доставките за Украйна, "Газпром" увеличи доставките на газ в четвъртък през другите си газопроводи в опит да успокои заподноевропейците. 
						И все пак официални представители и на ЕС и на САЩ призоваха двете страни да възобновят преговорите и да потърсят бързо решение на настоящата патова сутиация. 
						Председателството на ЕС и Европейската комисия направиха съвместно изявление, призовавайки "двете страни и техните правителства бързо да постигнат успешно решение". 
						Отбелязвайки, че двете страни трябва да имат предвид потенциалните проблеми в случай на прекъсване на доставките, говорителят на Белия дом Гордън Джонроу призова за "предвидим енергиен поток към Украйна и останалата част от Европа при прозрачни пазарни условия". 
						Украйнският президент Виктор Ющенко прояви оптимизъм, че Киев и Москва могат да постигна споразумение до православната Коледа на 7 януари. 
						"Вярвам, че сме близо до компромисно решение", каза той в четвъртък.

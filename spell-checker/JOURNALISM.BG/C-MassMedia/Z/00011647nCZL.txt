Ердоган заявява, че релсите на мястото на дерайлиралия влак не са били повредени
29/07/2004
 
АНКАРА, Турция -- В обръщение към нацията в сряда (28 юли) премиерът Реджеп Тайъп Ердоган заяви, че причина за голямата катастрофа на експресния влак миналата седмица не са били инфраструктурни проблеми. Всичко необходимо за нормалната работа на влака е било свършено преди пускането на линията през м. юни, каза той. Докато следователите продължават да разследват причините за случилото се, един от пътниците, който бе в критично състояние, почина, с което броят на жертвите нарасна на 38. Заради дерайлирането опозиционната Републиканска народна партия е внесла официално искане за свикване на парламентарно заседание следващата седмица. Партията иска да се гласува вот на недоверие към транспортния министър Бинали Йълдъръм от управляващата Партия на справедливостта и развитието. (НТВ, Анадолска агенция - 28/07/04)

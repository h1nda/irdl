Дипломатически дневник: Българският премиер Борисов бе на посещение във Франция
					13/10/2009
					Икономическите проблеми на България и инфраструктурните инвестиции са в центъра на разговорите във Франция. Още в дипломатическите новини: средиземноморските страни трябва да се съсредоточат върху борбата с тероризма и незаконната имиграция, каза в Атина генералният секретар на ОССЕ Марк Перен дьо Бришамбо.
					 
						
Българският премиер Бойко Борисов се срещна с членове на българската общност във Франция. [Гети Имиджис]
						
						Българският премиер Бойко Борисов пристигна в понеделник (12 октомври) на двудневно посещение в Париж, където ще проведе разговори с френския си колега Франсоа Фийон и президента Никола Саркози. Акцент в разговорите бяха икономическите проблеми, инвестициите в инфраструктурата, проекти за управление на водите и екологията, както и борбата срещу организираната престъпност. Борисов се срещна и с представители на българската общност във Франция. 
						*** 
						
						Сръбският президент Борис Тадич пристигна в понеделник (12 октомври) в Унгария за разговори с президента Ласло Шойом. Двамата бяха единодушни, че интеграцията на Сърбия в ЕС е ключ към стабилното икономическо развитие на региона и устойчиво решение на въпросите, свързани с националните малцинства. Шойом увери също Тадич, че Унгария твърдо подкрепя започващото през януари либерализиране на визовия режим за сръбски граждани. 
						*** 
						България подкрепя усилията за обединяване на разделения Кипър, се казва в обща декларация, подписана в края на посещението на българския президент Георги Първанов в Никозия в петък (9 октомври). "България приветства текущите преговори под егидата на генералния секретар на ООН," се казва още в документа, изразяващ надежда за трайно, справедливо, осъществимо и взаимноприемливо уреждане на въпроса. 
						*** 
						Новият гръцки премиер Георгиос Папандреу ще направи първото си официално посещение в чужбина в Кипър, съобщи правителството в изявление от четвъртък (8 октомври). Папандреу ще лети за Никозия през следващите две седмици, за да се срещне с кипърския президент Деметрис Христофиас в стремеж за засилване на двустранното сътрудничество. 
						*** 
						Борбата срещу тероризма и незаконната имиграция, заедно с гарантирането на търпимост и липсата на дискриминация, са основните задачи пред средиземноморските страни, каза в неделя (11 октомври) в Атина, генералният секретар на ОССЕ Марк Перен дьо Бришамбо. Той присъства на Средиземноморски форум, проведен в рамките на есенната среща на Парламентарната асамблея на ОССЕ. Гърция понастоящем заема ротационното председателство на организацията. 
						*** 
						Словенският премиер Борут Пахор заяви в четвъртък (8 октомври), че арбитражното споразумение с Хърватия за уреждане на дългогодишния граничен спор между двете страни най-вероятно ще бъде парафирано преди 23 октомври. Пахор възнамерява да се срещне с колегата си от хърватска страна Ядранка Косор в същия ден, извън официалната програма на хърватско-словенския бизнес форум в Загреб. 
						*** 
						
						Албанска правителствена делегация начело с премиера Сали Бериша завърши в четвъртък (8 октомври) двудневното си посещение в Косово. Бериша и косовският му колега Хашим Тачи подписаха редица двустранни споразумения за сътрудничество. Президентът Фатмир Сейдиу награди Бериша с "Медал на свободата" за заслугите му в развиването на отношенията между двете страни. 
						
						(Различни източници – 06/10/09-13/10/09)

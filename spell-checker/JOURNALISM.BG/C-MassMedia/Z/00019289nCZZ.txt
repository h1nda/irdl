Наука и технологии: България усъвършенства системата си за измерване на ултравиолетовото излъчване 
					17/07/2006
					България ще промени системата си за измерване на ултравиолетовото излъчване, за да защити ежегодното туристическо множество. Още в новините от областта на науката и технологиите: делегация от турски инженери смята да посети НАСА и да обсъди възможностите за партньорство; фирмата за разработване на софтуер ИБиЕс откри нов клон в Румъния; Хърватия ще стане най-новият член на EUMETSAT.
					
 
					 
						
Туристи са изпълнили черноморски плаж близо до град Варна. [Гети Имиджис]
						Поради големия брой туристи, които България привлича ежегодно по плажовете си, Институтът по геофизика на страната смята да създаде нова система за измерване на ултравиолетовото излъчване. Целта е да се правят по-точни ежедневни прогнози за рисковите нива, свързани с ултравиолетовите лъчи. Новата система ще бъде пусната в действие в началото на 2007 г.
						*** 
						Полицията и службите за сигурност на Босна и Херцеговина (БиХ) ще получат 4 млн. евро от ЕС за въвеждането на магистрална наземна радиовръзка, оборудване за VOIP (пренос на глас по Интернет протокол) и синхронна цифрова йерархия. Новата технология ще спомогне за подобряване на комуникациите и координацията между полицейските сили на БиХ. 
						*** 
						
Българската академия на науките (БАН) започна работа по финансиран от ЕС проект на стойност 10000 евро за защита на националното, културно и научно наследство. Той включва сканиране и представяне на архивите на БАН в електронна и цифрова форма. 
						*** 
						
Хърватия ще стане 20-ият член на Европейската организация за разработване на метеорологични спътници (EUMETSAT) през 2007 г. Страната ще може изцяло да участва в процеса на вземане на решения на EUMETSAT и ще има пълен достъп до данните, услугите и продуктите на EUMETSAT, като хърватски фирми ще имат право да кандидатстват за договори. 
						*** 
						"Майкрософт Румъния" обяви 29 % увеличение спрямо миналата година на приходите си за финансовата 2006 г. Според генералния директор Овидиу Артополеску продажбите са се увеличили над 60 пъти през последните десет години поради растежа на местния пазар на информационни технологии, а компанията очаква да удвои оборота си през следващите три години. 
						*** 
						Делегация на Фондацията на турските компютърни и програмни инженери планира да посети НАСА, съобщи ръководителят на Фондацията Йълмаз Сьонмез. Разговорите с космическата агенция на САЩ ще се съсредоточат върху евентуалното участие на турски софтуерни специалисти в проекти на НАСА. 
						*** 
						Фирмата за разработване на софтуер "ИБиЕс Румъния" обяви, че е открила нов, втори клон в Сибиу, който ще действа като център на отдела на компанията за наемане на външни услуги в близки страни и като център за разработване на Java и .NET технологии. Компанията възнамерява да открие и трети клон в района на Букурещ. 
						
(Различни източници – 10/07/06 – 17/07/06)

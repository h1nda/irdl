Млади сръбски тенисзвезди блеснаха на "Ролан Гарос"
					12/06/2007
					Макар че нито един негов представител не спечели финал, новото поколение сръбски тенисисти остави трайно впечатление на световната тениссцена. 
					От Георги Митев-Шантек за Southeast European Times от Белград - 12/06/07
 
					 
						
Сръбската тенисистка Ана Иванович насочва с бекхенд топката към белгийката Жустин Енен по време на финала при жените на откритото първенство по тенис на Франция "Ролан Гарос" в Париж на 9 юни. [Гети Имиджис]
						Трофеите бяха спечелени от Надал и Енен, но за известно време тазгодишното френско открито първенство по тенис напомняше на сръбски турнир. Не само че 19-годишната Ана Иванович стана първата сръбска тенисистка, представяла страната си на финал на престижен тенистурнир, но и други двама играчи в единичната надпревара - Новак Джокович и Елена Янкович - достигнаха до полуфиналите. Междувременно Ненад Зимонич отново си партнира с Катарина Среботник от Словения в надпреварата при смесените двойки. 
						Липсата на опит на Иванович в края на краищата се отрази на играта й и тя не бе голям проблем за Жустин Енен, която спечели с 6-1, 6-2. Все пак тя изигра много добър турнир, разбивайки Мария Шарапова в два сета и заемайки вече 6-а позиция в световната ранглиста на WTA. Кариерата на Иванович е започнала в Белград, където липсата на подхорящи съоръжения е налагала тренировките да се провеждат в изпразнен плувен басейн. Тя е роден тактик, търсещ печеливши удари - в мача срещу Шарапова тя направи от сервис 31 аса. Най-мощните й оръжия са форхендът и сервисът, наред със смъртоносното й връщане. 
						Преди да победи Иванович, Енен спечели мача си срещу Елена Янкович (6-2, 6-2) с "безупречна" игра, както се изрази сръбкинята. Янкович все пак може да почерпи успокоение от факта, че стана трета в световната ранглиста. Тази година тя спечели три титли, включително откритото първенство на Италия. Миналата година Янкович почти напусна тениса, като заяви, че вече не изпитва такова удоволствие от него, но сега настоява, че е "готова да бъде номер едно". 
						В надпреварата при мъжете Джокович се бори с висок дух срещу спечелилия впоследствие турнира Рафел Надал, но бе неуверен в третия сет (7-5 ,6-4, 6-2). Независимо че не стана първият сърбин, спечелил големия шлем, той има много причини да се гордее, след като тази година спечели три титли и зае трето място в световната ранглиста. Неговата сила е в липсата на особени слабости. Той има добър форхенд и бекхенд и отлични тактически инстинкти. Сега се готви да преследва мечтата си - да спечели турнира "Уимбълдън". 
						"Станах на 20 години преди две седмици и за възрастта си съм постигнал невероятни резултати. Смятам се за един от най-добрите играчи в света," каза на пресконференция Джокович. "Показах на себе си и на всички останали, че имам достатъчно качества да бъда сред първите трима или четирима в света. Просто ще се опитам да правя всичко по силите си и да вървя напред." Малко са онези, които се съмняват в способността му да оспори в бъдеще позициите на доминиращите имена в мъжкия тенис, Федерер и Надал. 
						При смесените двойки Зимонич и Среботник защитаваха шампионската си титла, но не успяха да повторят успеха си. Изненадващо те бяха победени с 7-5, 6-3 от Натали Деши и Анди Рам, които дебютираха като двойка. 
						След приключването на турнира светът на тениса остана завладян от силното представяне на играчите от малката балканска страна с бурна история. Тяхното добро представяне стана факт въпреки сериозните пречки и най-вече липсата на подходящи условия за тренировки. В действителност е трудно за вярване, че младите сръбски тенисисти успяха да разтърсят света на тениса, идвайки от страна без нито един затревен корт. 
						Постигането на добра спортна форма означава за тях да прекарват много време извън страната. Джокович е тренирал в Германия, Италия и сега в Монте Карло. Янкович е в Съединените щати, а Иванович в Швейцария. Всички играчи ясно посочиха, че родителите им са изиграли важна роля за техния успех. Майките и бащите им са техни спонсори и мениджъри, осигуряващи собствени средства, връзки и подкрепа. 
						Междувременно сърбите носят национална гордост на страната си. Може би успехът им на "Ролан Гарос" тази година ще ускори изграждането на модерен тенисцентър в Белград - проект, който бе одобрен миналата година от общинските власти и от Сръбската тенисасоциация.

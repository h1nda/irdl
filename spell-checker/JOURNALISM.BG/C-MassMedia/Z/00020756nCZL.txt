Германският вот отстрани и последното препятствие за присъединяването на България и Румъния към ЕС
					26/11/2006
					 
						БЕРЛИН, Германия -- Горната камара на германския парламент, Бундесрат, единодушно гласува в петък (24 ноември) за ратифицирането на договора за присъединяване към ЕС на България и Румъния, отстранявайки и последното препятствие за техното приемане на 1 януари. "Това финализира последната юридическа стъпка за присъединяването на двете страни. Така, аз приветствам България и Румъния като нови страни-членки в нашия Съюз", заяви еврокомисарят по разширяването Оли Рен след гласуването. Германският парламент призова за приемане на предпазни клаузи, за да се гарантира, че двете страни ще спазят строгите критерии на ЕС за членство. 
						Също в петък, Комисията по външни отношения на Европейския парламент (ЕП) одобри промени в новия проектодоклад на парламентария докладчик за Румъния Пиер Московичи преди гласуването в парламента. Промените се отнасят главно за положението на сираците и малцинствата. Междувременно българските и румънски кандидати за еврокомисари - Меглена Кунева и Леонард Орбан трябва да се явят пред ЕП в понеделник. ЕП ще гласува техните кандидатури следващия месец. (АФП - 25/11/06; Уеб-сайт на българското правителство, Уеб-сайт на румънското правителство, БНР, Медиапул, Ромпрес - 24/11/06)

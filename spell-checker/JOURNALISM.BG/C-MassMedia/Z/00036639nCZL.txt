Турски генерал е бил арестуван заради взрив на противопехотна мина
					08/11/2010
					 
						АНКАРА, Турция -- Генералът от армията Зеки Ес е бил арестуван във връзка с взрив на противопехотна мина преди година и половина, при който в Югоизточна Турция загинаха шестима турски войници, предадоха местните медии в неделя (7 ноември). Първоначално властите смятаха, че нападението през май 2009 г. е било организирано от поставената извън закона Кюрдска работническа партия (ПКК). През септември обаче в интернет се появи звукозапис, за който се предполага, че е телефонен разговор между Ес и генерал-майор Гюрбюз Кая. В него се чува как Ес признава, че е дал заповед мината да бъде поставена в провинция Хаккяри от съображения за сигурност, докато Кая го успокоява за допуснатата от него "грешка". 
						След взрива Турция осъществи поредица от въздушни удари срещу ПКК през границата със Северен Ирак. (ДПА, АФП, Хюриет, Заман - 07/11/10)

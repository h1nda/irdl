Сръбският премиер Кощуница представя "План за действие" за сътрудничество с МНСБЮ
					18/07/2006
					Първоначалната реакция на Брюксел е положителна, макар че лидерите на ЕС очакват конкретни резултати.
					От Игор Йованович за Southeast European Times от Белград -- 18/07/06
 
					 
						
"Планът за действие демонстрира решимостта на Сърбия да постигне пълно сътрудничество с Трибунала, в т. ч. арестуването и екстрадирането на Ратко Младич," каза след срещата финландският външен министър Ерки Туомиоя. [Гети Имиджис] 
						На среща в понеделник (17 юли) с официални представители на ЕС сръбският премиер Воислав Кощуница представи План за действие за постигане на пълно сътрудничество с Трибунала на ООН за военни престъпления. Първоначалната реакция на Брюксел е положителна, макар че лидерите на ЕС заявяват също, че очакват конкретни резултати. 
						Сърбия се опитва да убеди блока да възобнови преговорите по Споразумението за стабилизация и асоцииране (ССА), които бяха преустановени в началото на май заради неуспеха на Белград да предаде Ратко Младич, един от най-издирваните обвиняеми от Хагския трибунал. 
						"Смятам, че този документ ще улесни по-ефективното сътрудничество с Хагския трибунал и с ЕС и ще доведе до неговото окончателно приключване. Сърбия вече е демонстрирала политическа воля за подобно сътрудничество с екстрадирането на 16 обвиняеми в Трибунала за по-малко от една година. Това доказва, че Сърбия иска да сътрудничи и това е вън от всякакво съмнение. Нерешените още случаи, включително този с Ратко Младич, не трябва да променят това," каза Кощуница. 
						Планът за действие от шест точки посочва като своя основна цел откриването, арестуването и екстрадирането на Младич и други укриващи се обвиняеми. В него се призовава за назначаване на специален координатор, който да сътрудничи пряко с Трибунала на ООН. Предвижда се и медийна кампания, сътрудничество между службите за сигурност и промени в някои закони. 
						Финландският външен министър Ерки Туомиоя, чиято страна в момента е ротационен председател на ЕС, заяви, че планът "ясно демонстрира решимостта на Сърбия да постигне пълно сътрудничество с Трибунала, в т. ч. арестуването и екстрадирането на Ратко Младич".
						Той добави обаче, че планът трябва да бъде доразвит, а прилагането му да започне незабавно. Подобни изказвания направи и еврокомисарят по разширяването Оли Рен, който заяви, че осезаемите резултати са по-важни от всякакви планове. 
						Върховният представител на ЕС по въпросите на външната политика Хавиер Солана заяви, че е много доволен от Плана за действие. "Сигурен съм, че това ще бъде не само добър, но и много успешен документ," каза той. 
						Холандският външен министър Бернард Бот обаче бе по-скептичен. "Ще видим, те правят подобни изявления толкова често. Бил съм там по различни поводи и всеки път те обещават, че до седмица или 14 дни ще заловят Младич ... Още чакам," каза той. 
						Все още няма вести от Брюксел относно преговорите по ССА. Неотдавнашен репортаж на "Ройтерс" обаче цитира неназован британски дипломат, който е казал, че преговорите може да бъдат подновени през септември, ако Брюксел остане удовлетворен от плана. 
						"Ако планът е убедителен, тогава ще има в голяма степен готовност за възобновяване на преговорите," е казал дипломатът. Това обаче зависи от оценката на Трибунала на ООН за документа, е предупредил той.

Дипломатически дневник: Турският външен министър Гюл се срещна с американския държавен секретар
					30/01/2007
					Американският държавен секретар Кондолиза Райс се срещна миналата седмица в Париж с турския външен министър Абдула Гюл. Още в дипломатическите новини: външният министър на Кипър посети България; върховният представител в Босна и Херцеговина Кристиан Шварц-Шилинг отпътува за Вашингтон за консултации.
					
 
					 
						
Турският външен министър Абдула Гюл (в средата) участва в конференцията за набиране на межуднародна помощ за Ливан в четвъртък (25 януари) в Париж. [Гети Имиджис]
						
Турският външен министър Абдула Гюл присъства в четвъртък (25 януари) на конференция в Париж, чиято основна тема бе международната помощ за Ливан. Над 40 страни и международни организации участваха в еднодневната среща. Гюл се срещна с американския държавен секретар Кондолиза Райс извън официалната програма на конференцията за обсъждане на обстановката в Ирак. 
						*** 
						Външният министър на Кипър Георгиос Лиликас пристигна в понеделник (29 януари) на двудневно посещение в България. Програмата му включваше срещи с колегата му Ивайло Калфин и със заместник-председателя на парламента Любен Корнезов. 
						*** 
						
Гръцкият министър на отбраната Евангелос Меймаракис отпътува в неделя (28 януари) на официално посещение в Египет, където се срещна с колегата си фелдмаршал Мохамед Хюсеин Тантауи. Основна тема на разговорите бе отбраната, техническото и военното сътрудничество между двете страни. 
						*** 
						Върховният представител в Босна и Херцеговина Кристиан Шварц-Шилинг пристигна в понеделник (29 януари) на двудневно посещение във Вашинтон. Разговорите му с американски официални представители предшестват заседанието на Съвета за прилагане на мира през февруари, по време на което ще бъде взето решение за бъдещето на Службата на върховния представител. 
						*** 
						
Българска икономическа делегация, водена от министъра на икономиката и енергетиката Румен Овчаров, отпътува в неделя (28 янаури) на тридневно официално посещение в Кувейт. Пътуването е част от плановете на министерството да разшири икономическите връзки със страните от Персийския залив. 
						*** 
						
Председателят на Председателството на Босна и Херцеговина Небойша Радманович и македонският президент Бранко Цървенковски бяха единодушни в четвъртък (25 януари), че страните им се радват на здрави отношения, но че трябва да засилят икономическото и търговското си сътрудничество. Радманович е на двудневно официално посещение в Македония. 
						*** 
						Полският президент Лех Качински изрази подкрепата на страната си за кандидатурата на Турция за членство в ЕС по време на среща с колегата си Ахмет Недждет Сезер в Анкара в четвъртък (23 януари). Качински заяви, че членството на Турция би укрепило ЕС във военно и икономическо отношение. Качински и Сезер подписаха също протокол за двустранно политическо сътрудничество. 
						
(Различни източници -- 23/01/07-30/01/07)

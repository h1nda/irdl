Видеозапис предизвика разследвания в БиХ и Хърватия
					08/08/2006
					Видеозапис, показващ предполагаемото убийство на етнически сърбин през 1995 г., стана повод за разследвания в Босна и Херцеговина и Хърватия. 
					(Б92, Блиц, Сутрешен медиен брифинг на СВП - 08/08/06; БиБиСи, Гласът на Америка, ХИНА, Б92, Макфакс - 07/08/06)
 
					 
						
Сръбски бежанци напускат Хърватия след Операция "Буря" през 1995 г. [Уикипедия]
						Любителски видеозапис на предполагаемото убийство на етнически сърбин по време на Операция "Буря" в Хърватия през 1995 г. стана повод за разследвания в Босна и Херцеговина (БиХ) и Хърватия. 
						Хърватската държавна прокуратура излезе в понеделник (7 август) с изявление, в което се казва, че прокуратурата е получила видеозаписа и е поискала от вътрешното министерство да започне криминално разследване. 
						Смята се, че видеозаписът на предполагаемите военни престъпления е направен в началото на август 1995 г. в Двор на Уни, по време на хърватско нападение за възвръщане на контрола върху самопровъзгласилата се република Сръбска Краина. В съобщенията се казва, че записът показва членове на подразделението "Хамзе" на армията на БиХ и на отряда "Черните мамби" на хърватската армия, убиващи сърбин, който се е предал и е с вдигнати ръце, както и изгарянето на домове на бежанци. 
						Стотици етнически сърби бяха убити по време на Операция "Буря", която принуди също други близо 200000 да побягнат от Хърватия, главно към БиХ и Сърбия. 
						Два дни след излъчването на кадрите едновременно от белградското "Радио Телевизия Б92" и от ТВБН от Биелина в БиХ сръбският вътрешен министър Драган Йочич призова в неделя властите в БиХ и Хърватия да идентифицират и арестуват виновниците за престъпленията. 
						Подобен призив отправи и сръбският президент Борис Тадич, който призова хърватското правителство да превърне в свой приоритет наказването на военните престъпления. Това "е предварително условие за установяването на нормални добросъседски отношения," цитира думите на Тадич БиБиСи. 
						В понеделник говорител на хърватското правителство отрече участието на членове на хърватската армия в записаните инциденти, както и че те са станали на хърватска земя. "Несъмнено видеозаписът потвърждава, че там не присъстват членове на хърватската армия," каза Ратко Мачек. "На него ясно се вижда, че кадрите са заснети някъде в Босна." 
						Борис Грубешич, говорител на прокуратурата на БиХ, потвърди в понеделник, че Съдът на БиХ е получил видеозаписа и е в процес на събиране на допълнителни сведения. 
						Междувременно сръбският заместник-прокурор за военни престъпления Драголюб Станкович, който отпътува за Хага в понеделник, трябваше да предаде копие от записа на прокурорите на ООН. 
						Говорителят на прокуратурата на ООН Антон Никифоров обаче заяви пред репортери в понеделник, че Международният наказателен съд за бивша Югославия (МНСБЮ) вече няма мандат да започва нови разследвания. Всяко разследване "трябва да бъде извършено от Хърватия и БиХ, с евентуалната помощ на МНСБЮ." 
						Междувременно "Радио Телевизия Сърбия" излъчи в понеделник втори видеозапис, показващ Атиф Дудакович, командващ на Пети корпус от Армията на БиХ, докато нарежда на войниците си да изгорят сръбски села в района на Босненска Краина по време на продължението на Операция "Буря" в средата на септември 1995 г. 
						Цитирайки Саво Щърбац, директор на Документално-информационния център "Веритас", в репортаж на Б92 от вторник се намеква, че съществува и трети видеозапис, показващ действителни убийства на още етнически сърби.

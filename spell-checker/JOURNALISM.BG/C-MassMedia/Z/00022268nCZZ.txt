Дипломатически дневник: Драшкович лобира в ЮАР
					17/04/2007
					Сръбският външен министър посети ЮАР за разговори по косовския въпрос. Още от седмицата: черногорска военна делегация посети Германия; румънският премиер Калин Попеску Търичану се срещна с хърватския си колега Иво Санадер.
					
 
					 
						
Южноафриканският президент Табо Мбеки обсъди въпроса за статута на Косово със сръбския външен министър Вук Драшкович миналата седмица. [Гети Имиджис]
						
						Сръбският външен министър Вук Драшкович бе в Претория миналата седмица за среща с южноафриканския си колега Дламини-Зума и с президента Табо Мбеки. Драшкович лобира в ЮАР -- една от десетте непостоянни членки на Съвета за сигурност на ООН - за подкрепа на сръбската позиция по въпроса за статута на Косово. 
						*** 
						Заместникът на специалния пратеник на ООН Марти Ахтисаари, Алберт Рохан, заяви в петък (13 април) по време на посещение в Загреб, че преговорите между Белград и Прищина са били безуспешни поради липсата на компромис от двете страни. Рохан заяви, че международната общност трбява да действа бързо, за да реши проблема със статута.
						*** 
						
						Черногорска военна делегация, водена от началника на ГЩ на армията генерал Йован Лакчевич, посети Германия в края на миналата седмица за разговори по старта на дългосрочно двустранно сътрудничество в сектора. Германските представители изразиха готовност да предложат помощ за преструктурирането на черногорската армия, както и в обучението и логистиката, и да спомогнат за унищожаването на излишните боеприпаси.
						*** 
						
						Румънският премиер Калин Попеску Търичану се срещна с хърватския премиер Иво Санадер в петък (13 април) в Загреб. Двамата обсъдиха двустранните отношения и начините за засилване на икономическото сътрудничество. Търичану твърдо подкрепи усилията на Хърватия за присъединяване към ЕС и НАТО.
						*** 
						Председателят на македонския парламент Любиша Георгиевски бе в Босна и Херцеговина (БиХ) на двудневно посещение, което започна в петък (13 април). Той проведе срещи с председателството на БиХ и с председателя на Камарата на представителите на БиХ Бериз Белкич, както и с представители на различни религиозни общности. 
						*** 
						Еврокомисарят по енергетиката Андрис Пиебалгс пристигна в четвъртък (12 април) на двудневно посещение в Гърция. Той се срешна с премиера Костас Караманлис, с други членове на правителството и с представители на основните енергийни компании. 
						*** 
						В четвъртък (12 април) гръцкият министър на развитието Димитрис Сиуфас пристигна в Черна гора. Той се срещна с премиера Желко Щуранович, президента Филип Вуянович и министъра на икономическото развитие Бранимир Гвозденович.
						
						(Различни източници 10/04/07-17/04/07)

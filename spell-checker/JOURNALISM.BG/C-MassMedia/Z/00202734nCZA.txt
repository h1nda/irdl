В Тирана бе открито крило на историческия музей, посветено на комунистическия терор
					23/04/2012
					Хиляди души се стекоха да видят експозицията, посветена на безспорно най-мрачната глава от историята на Албания, 46-годишния режим на Енвер Ходжа.
					От Ерл Мурати за Southeast European Times от Тирана -- 23/04/12 
 
					 
						
Експозицията в Тирана е хроника на събитията и злодеянията, извършени срещу обществото под управлението на диктатора. [Ерл Мурати/SETimes.]
						"Изграждай затвори и концлагери за затваряне на всички, които бяха срещу нас по време на войната." Това е спешната заповед, която албанският комунистически лидер Енвер Ходжа издава на партизанския командир Дали Ндреу на 17 ноември 1944 г., деня на освобождението на Тирана. С тази заповед се полагат основите на тоталитарния режим в Албания, един от най-жестоките в Европа. Командирът, който изпълнил заповедта на Ходжа, по късно, през 1956 г., също бил застрелян заедно с бременната си годеница Лири Гега. 
						Отделът "Комунистическият терор в Албания" на Националния исторически музей предизвика силен обществен интерес. От откриването си преди два месеца той е бил посетен от над 12 500 души. 
						Според директора на музея Луан Малтези подобна секция е била открита през 1996 г., но тази показва по-пълно комунистическия терор в Албания. 
						"Създадохме работен екип от музеолози, извършихме щателно проучване на архивите на Министерството на вътрешните работи и [се консултирахме] с политически преследвани хора. Този отдел бе изцяло преустроен и обхваща периода от 1945 г. - преди идването на власт на Енвер Ходжа - до 1991 г. Той включва убийства отпреди освобождението на страната. Енвер Ходжа е бил критикуван за това от другарите си, но въпреки това е продължил да укрепва властта си," каза Малтези за SETimes. 
						В Албания е имало 23 затвора и 48 депортационни лагера. Според частични архиви, пазени в министерството на вътрешните работи, през този период са били убити 5 157 души; други 9 052 са починали в политически затвори; 17 900 са били затворени, а 30 383 са били изселени. 
						В допълнение към това крило на Националния исторически музей има и отдел, посветен на националноосвободителната война. 
						Изложбата не е убягнала от вниманието на активните членове на комунистическата партия. "Виждал съм този отдел, минавайки оттам, движен от любопитство. Разбира се, в него има известна истина, но зависи как се тълкуват фактите," каза партийният лидер Хюсни Милоши за SETimes. "Моето лично мнение е, че обществото днес не се нуждае от отдел срещу комунизма, а [по-скоро] от такъв за тези последни 20 години на плурализъм. 
						"Само си представете какво би се случило през 1945 г., ако комунистите бяха отворили отдели за крал Зог и неговите грешки. Грешки имаше и по времето на управлението на Ходжа и те не бива да се отричат; независимо от това обаче този режим не може да се нарича престъпна система. Тази система, която хвърли света в икономическа криза, е престъпна система," добави Милоши.
						С това не може да се съгласи Шпетим Матя, изселен в Звърнец, Вльора, през първите години след освобождението заедно със сестрите си. Неговият баща, Сеит Матя, бивш командир на Националния фронт, е бил обесен на вратата на затвора, веднага след освобождението на страната. 
						Със сълзи на очи Матя броди из музея, опитвайки да намери части от собствения си живот при неотдавнашно посещение. "Тази система бе жестока и по тази причина винаги трябва да помним и да казваме на новите поколения, че никога не трябва да приемат подобен вид режими," каза той за SETimes. 
						Ейси Хюса, на 22 г., е един от първите, посетили на новата експозиция. Той каза за SETimes: "Мисля, че е необходимо младите хора да научат какво е комунизъм, да осъзнаят, че Енвер Ходжа е бил рожба на този комунизъм, и да разберат, че нито една идеология не може да донесе рай на земята." 
						Запитан за нивото на достоверност, Хюса каза: "Честно казано, бих предпочел да видя този отдел в музея, а музеят бих искал да бъде в някой от онези прословути лагери (като "Спач"), какъвто е "Освиенцим" за евреите. Мисля, че този отдел бе построен твърде късно, но по-добре късно, отколкото никога.” 
					
				
			
					 
					
 
 

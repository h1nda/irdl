В Турция расте напрежението около евентуалната президентска кандидатура на Ердоган
					17/04/2007
					Военният и светският елит на Турция никога не са се чувствали напълно комфортно по време на управлението на премиера Реджеп Тайип Ердоган и неговата Партия на справедливостта и развитието. Сега партията се готви да поеме контрола и над президентството, освен че е начело на правителството на страната.
					От Дениз Гюнген за Southeast European Times – 17/04/07
 
					 
						
Турският премиер Реджеп Тайип Ердоган [Гети Имдижис]
						Регистрацията на кандидатите за президент на Турция започна в понеделник (16 април) и ще продължи до 25 април. Тъй като изборът на държавен глава се извършва от парламента, повечето политически анализатори очакват настоящият прзидент Ахмет Недждет Сезер да бъде наследен от кандидат на управляващата Партия на справедливостта и развитието (ПСР). 
						Всички погледи са обърнати към премиера Реджеп Тайип Ердоган. Макар и мнозина да виждат в негово лице вероятния кандидат на ПСР, ако стане президент, той ще трябва да се откаже от председателството на партията, с което е възможно да отслаби ПСР преди парламентарните избори. Нещо повече, перспективата за заемането на президентския пост от Ердоган предизвиква тревоги сред секуларистите в Турция. 
						ПСР води началото си от вече разтурената Партия на благоденствието, проислямистка формация, която бе забранена през 1998 г. за нарушаване на конституционните принципи на Турция. Сезер, който бе главен съдия в Конституционния съд по онова време, заяви, че партията се разпуска "поради действията й срещу принципите на светската република." 
						През 2001 г. Ердоган основа нова партия, обявявайки я за умерено консервативна -- в съответствие с принципите на християндемократическите партии в Западна Европа. След като взе властта, ПСР поведе страната към икономически бум и започна преговори за членство в ЕС. 
						Същевременно Ердоган си навлече критики чрез стъпки, в които някои виждат подкопаване на разделението между държавата и религията -- например чрез опитите си за облекчаване на забраната за носене на забрадки от държавни служителки или опитите за криминализиране на прелюбодейството. 
						Подобни действия, според секуларистите, са доказателство, че ПСР си остава старият ислямистки вълк, облякъл кожата на умерения консерватизъм. Те обвиняват партията, че се опитва да промени из основи политическия климат в Турция, като системно назначава на отговорни административни постове служители, предани на политическия ислям. 
						"Реакционната заплаха не се е отказала от своята цел да промени основните характеристики на държавата," заяви Сезер пред парламента в първия ден от парламентарната година. "Опитите за ново тълкуване на идеята за светската държава, за издигане на религията на политическо ниво и за разширяване на базата на реакционната заплаха пораждат социално напрежение." 
						Сега, когато ПСР се готви да поеме контрола и над правителството, и над президентството, тези предупреждения стават още по-разгорещени. 
						В слово пред конференция на Военната академия миналата седмица Сезер заяви, че Турската република от своето създаване "не е била изправена пред толкова значителна заплаха, както днес". Държавата има правото и задължението да "защитава демократичните и светските структури, както и единството на страната". 
						Началникът на генералния щаб на турската армия, генерал Яшар Буюканът, многократно намеква, че военните са готови да се намесят, ако основите на секуларизма в Турция бъдат застрашени. 
						"Не са ли тук онези, които посочват при всяка възможност необходимостта от ревизия на секуларизма? Не са ли те на най-високите държавни постове? Не е ли вярно, че основните принципи на Републиката са атакувани? Ако не можем да си отговорим с "не" на тези въпроси, тогава в Турция е налица заплаха от ислямски фундаментализъм и срещу тази заплаха трябва да се предприемат всички мерки," каза той. 
						В края на седмицата стотици хиляди души се събраха митинг в Анкара, за да демонстрират срещу възможността за номиниране на Ердоган. 
						Той отхвърля критиките. По време на пътуването си до Съединените щати миналия октомври Ердоган настоя, че предполагаемата заплаха за турския секуларизъм не съществува и че дебатът е безсмислен. Той призова представителите на държавните власти да се въздържат от изявления, които биха създали излишно напрежение в страната. 
						Парламентът ще избере следващия президент на 26 април или на 3 май. Възможно е да се проведат до четири кръга на гласуване.

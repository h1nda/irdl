Оставката на Тадич раздвижи пластовете в сръбското общество
					05/04/2012
					Оставката на президента Борис Тадич откри пътя за провеждане на президентски избори на 6 май.
					От Игор Йованович за Southeast European Times от Белград -- 05/04/12 
 
					 
						
Присъствието на Борис Тадич на изборите на 6 май може да помогне на другите кандидати от Демократическата партия на парламентарните и общинските избори. [Ройтерс]
						Решението на сръбския президент Борис Тадич да се оттегли от поста си десет месеца по-рано, за да се кандидатира за нов мандат, се очаква да помогне на управляващата Демократическа партия на общите и общинските избори следващия месец, както и да доведе до пряк сблъсък със Сръбската прогресивна партия на парламентарните избори. 
						Тадич съобщи в сряда (4 април), че ще се оттегли от поста, за да се подготви за президентските избори. Очаква се изборите да бъдат на 6 май, същата дата, за която са насрочени общинските и парламентарните избори. 
						Като председател на Демократическата партия Тадич ще бъде фаворит за балотажа на президентските избори срещу Томислав Николич, лидер на опозиционната Сръбска прогресивна партия. 
						Оставката на Тадич обаче повдига и няколко въпроса - дали държавата, която наскоро получи кандидатски статут за ЕС въпреки отказа си да признае Косово, е достатъчно стабилна да проведе по едно и също време и президентски, и парламентарни избори? И как добавянето на президентската надпревара ще промени изгледите за останалите избори? 
						Деян Вук Станкович, професор от Белградския университет и доцент от Института по социологически науки, каза за SETimes, че вземайки своето решение, Тадич е имал предвид интересите както на държавата, така и на партията си. 
						"Сърбия премина през период на отношения с ЕС и преговори с Косово. Мисля, че е редно след подобни събития - по време на които правителството е било критикувано много пъти - всички да се състезават на изборите и да се види ясно кой се радва на най-голяма популярност. Няма по-добра възможност за това от общите избори," каза той. 
						Решението на Тадич вероятно ще помогне и на демократите. "Според всички социологически проучвания той е много по-популярен от партията си; появата му в кампанията и в изборния ден ще донесе на демократите немалко избиратели, които иначе биха се въздържали или биха гласували за някой друг," каза Станкович. 
						Той смята, че решението на президента ще има също дълбоки последици на парламентарните избори, защото този вот сега ще се превърне в пряк сблъсък между двете най-силни партии - ДП и Сръбската прогресивна партия. 
						''Съществува явлението на т.нар. "симетрично гласуване", защото хората обикновено гласуват за един кандидат, а след това за партията, която той или тя представлява. Тъй като сега Тадич и Николич ще доминират в кампанията, може да се очаква, че електоратът ще бъде поляризиран между демократите и прогресистите, докато по-малките партии без силни президентски кандидати ще загубят гласове," каза Станкович. 
						Петър Петкович, говорител на Демократическата партия на Сърбия, която според социологическите проучвания е една от партиите, които ще спечелят по-малко от 10 % от гласовете, не мисли, че решението на Тадич ще има голямо въздействие върху общите избори. 
						''Досега, въпреки че заемаше президентския пост, Тадич участваше активно в предизборната кампания на своята партия. Сега, когато е официален кандидат за президент, мисля, че демократите няма да извлекат голяма полза от това, защото сръбските граждани са опитни избиратели, които знаят, че трябва да гласуват за програми и идеи, които ще им донесат подобрение," каза Петкович за SETimes.
						Николич не бе изненадан от оставката на президента. "Надявам се, че президентската кампания ще бъде честна и основана на програми, за разлика от парламентарната кампания до момента," каза той. 
						Повдига се обаче и въпросът за стабилността на държавата във време, когато правителството има технически мандат, а парламентът и президентът са изправени пред избори. 
						Балинт Пастор, представител на Съюза на унгарците от Войводина, член на управляващата коалиция, каза, че решението на Тадич не е добро за стабилността на институциите. Пастор каза за SETimes, че в името на институционалната стабилност мандатите на парламента и президента нарочно имат различна продължителност - съответно четири и пет години. 
						Лидерът на Социалдемократическата партия на Сърбия Расим Ляич, друг коалиционен партньор на ДП, смята, че Тадич е взел добро решение. Изборните процеси се сливат и държавата пести пари по време на продължаващата тежка криза. 
						''От друга страна, бързо ще се сдобием както с правителство, така и с президент с пълни мандати, така че да продължим по пътя към ЕС и да решаваме големите икономически, политически и социални проблеми, които имаме," каза Ляич за SETimes. 
						Станкович е съгласен, че решението на Тадич е било правилно. "Не мисля, че държавата би била стабилна, ако Тадич останеше президент, а партията на Николич спечели общите избори. Ето защо е по-добре за тях да се изправят един срещу друг на изборите сега, така че победителят да има пълна легитимност за трудните решения, които ще трябва да се вземат," каза той. 
						Според него държавата може да бъде разтърсена единствено от инциденти в Косово. 
						"Не очаквам драматични събития в Косово преди изборите, а за косовския въпрос ще бъде добре, ако Сърбия вече има легитимни представители на всички нива на властта," каза той. 
					
				
			
					 
					
 
 

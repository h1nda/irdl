Според експерт по тероризма нестабилните страни привличат терористите
		12/04/2004
		Страните, характеризиращи се с политическа нестабилност, с напрежения по повод законността на правителството и с лоши икономически условия, продължават да предоставят благодатна почва за екстремисти, предупреждава професор Стивън Слоун.
		От Валентин Несовски за Southeast European Times -- 12/04/04
 
		 
			
			Професор Стивън Слоун от университета в Оклахома е автор на редица книги за тероризма, в това число "Симулирайки тероризъм, отговаряйки на терористичната заплаха", "Сигурност и управление на кризите", "Исторически речник на тероризма" и "Конфликт с ниска интензивност: Стара заплаха в един нов свят". Той е признат авторитет по въпросите на тероризма и неговият съвет към правителствата в Югоизточна Европа е: обменяйте си разузнавателна информация.
			
Southeast European Times: Професор Слоун, през последното десетилетие Югоизточна Европа премина през бурен период. В книга си "Конфликт с ниска интензивност: Стара заплаха в един нов свят" Вие разглеждате въпроси, които са типични за ерата след започналите през 1989 г. промени в Източна Европа. Можете ли да разясните характерните черти на конфликтите на Балканите? Имаха ли те черти на конфликт с ниска интензивност, но с голям отзвук?
			
Стивън Слоун: Характерните черти на конфликтите с ниска интензивност могат да се видят в продължаващия конфликт в Югоизточна Европа. Те обаче са обусловени от новото утвърждаване на национализма, подхранват се от етническите противоречия и се усилват от религиозните антагонизми. Като такива те са дълбоко вкоренени в историческата, социалната и политическата култура на региона и следователно са особено трудни за разрешаване, въпреки Дейтънските споразумения и другите мерки. В дългосрочна перспектива, обаче, е възможно да се промени продължителния характер на конфликта, ако се извърши икономическа трансформация в региона. Това ще изисква много по-обединени усилия. Що се отнася до широкия отзвук, нестабилността може само да създаде трудности, особено ако е свързана с такива проблеми като надигане на фундаментализма и продължаващия тероризъм и насилия, но ние вече не сме изправени пред опасността от конфронтация на супер-силите.
			
Стивън Слоун, професор в университета в Оклахома.
			
SE Times: В Косово напоследък виждаме нови атаки срещу сръбското малцинство и даже срещу международните миротворци от КФОР и ЮНМИК. Характерни ли са тези събития за тероризма и очаквате ли по-нататъшна нестабилност там?
			
Слоун: Новите нападения показват, че колкото и ефективни да са операциите по поддържане на мира, ще остане възможността от възобновяване на насилията срещу етническите малцинства, както и срещу членове на КФОР и ЮНМИК. Но независимо от това в каква степен засяга отделните участници, нестабилността може да се сдържа, ако съществува ангажимент за подкрепа на миротворческите операции. Налице е усилие за съжителство от страна на косовските политически лидери. Въпреки всичко, "насилниците" ще прибягват към насилнически действия, преследвайки своите цели, както и ще продължат криминалните деяния, които се ползват от нестабилността и беззаконието.
			
SE Times: Смятате ли, че страните, намиращи се в постконфликтен период, като тези на Балканите, предоставят лесни мишени за терористите, а също и благодатна почва за установяване на организации, тренировъчни лагери и операции?
			
Слоун: Страните, характеризиращи се с политическа нестабилност, с напрежения по повод законността на правителството и с лоши икономически условия, ще продължат да бъдат привлекателни за набиране и подготовка на терористи и за провеждане на терористични операции от различни терористични групи. Балканите не само предоставят арена за операции в региона, но и могат да станат база за международни терористични актове и кампании. Съществува и винаги ще има остра необходимост от засилено национално, регионално и международно сътрудничество срещу опасността, която в крайна сметка е нетериториална и глобална.
			
SE Times: Каква е най-голямата заплаха за стабилността на Балканите в момента?
			
Слоун: Трудно е да се отговори на този въпрос. Бих само казал, че хроническият вътрешен политически/етнически конфликт може във всеки момент да избухне в големи актове и кампании на насилия и тероризъм. Предпоставките за това остават.
			
Съществува и винаги ще има остра необходимост от засилено национално, регионално и международно сътрудничество срещу опасността, която в крайна сметка е нетериториална и глобална. [AFP]
			
SE Times: В този смисъл как оценявате бъдещето на региона от гледна точка на стабилността?
			
Слоун: Въпреки предизвикателствата - в това число утвърждаването на фундаментализма, продължаващото присъствие на екстремистки групи и влиянието на организираната престъпност - положителните аспекти на глобализацията и по-нататъшното включване на региона в по-широката европейската икономическа общност могат да доведат до по-голяма стабилност и развитие там. Разпространението на демокрацията като практика и форма, както и искането за по-голяма прозрачност на правителствата, могат да предизвикат необходимите реформи.
			
SE Times: Обръщайки се към Турция, защо, мислите, терористите избраха тази страна? Очакваха ли те промяна в общественото мнение, както в Мадрид?
			
Слоун: Турция е привлекателен обект, тъй като тя успя да запази светски облик въпреки огромното влияние на разрастващия се ислямски фундаментализъм. Като такава тя представлява модел, който се отхвърля от привържениците на теократичната държава. Освен това, след дълъг период на военно управление и продължаваща ключова роля на турската армия, Турция остава страна с динамична демократическа система и в момента със закъснение се интегрира с ЕС. Това създава враждебност сред тези, които искат да отхвърлят западното влияние. Ако бе извършено терористично нападение, подобно на това в Мадрид, аз не бих могъл да кажа дали ще настъпи промяна в общественото мнение и от какъв тип ще бъде тя. Отчитайки обаче собствената й история на действия за независимост и тревогите й, свързани с кюрдите, аз мисля, че правителството няма да е склонно да се поддаде на терористично изнудване. Трябва само да се погледне на решителната позиция, която Турция прие срещу терористите, когато тя бе обект на кампании в собствените й граници през 70-те и 80-те години.
			
SE Times: Председателката на Организационния комитет на Олимпийските игри "Атина 2004" Гиана Ангелопулос-Даскалаки каза неотдавна в интервю за SE Times, че "сигурността винаги е била и ще бъде най-важен приоритет". Какво мислите по този въпрос?
			
Слоун: Разбира се, не може да бъде изключена възможността от терористични атаки. Имайте предвид, например, че независимо от изключителните мерки за сигурност по време на Олимпиадата в Атланта, нападението на едно единствено лице причини значителни щети и проблеми. Въпреки това, макар че сигурността не може да бъде стопроцентова, възможно е поне да се ограничат мащабът и силата на потенциалните актове на тероризъм.
			
SE Times: Какъв е Вашият съвет към правителствата в страните в Югоизточна Европа, които се борят с тероризъм, радикализъм и всякакъв вид екстремизъм?
			
Слоун: Аз не мога да посоча причините, които обуславят и ускоряват насилието, и как те да бъдат премахнати, но ще отбележа важността на обмена на разузнавателна информация за предотвратяване на актовете на насилие във "войната срещу всички", която е известна като тероризъм.

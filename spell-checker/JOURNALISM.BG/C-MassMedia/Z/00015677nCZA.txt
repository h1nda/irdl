Службата на Ашдаун насочва усилията си към прехвърляне на своите пълномощия 
					23/08/2005
					Пади Ашдаун обяви плановете си да започне да прехвърля широките си правомощия в Босна и Херцеговина на местни и европейски институции. 
					(Служба на върховния представител, AП, ФЕНA - 22/08/05)
 
					 
						
"Радвам се, че се намираме на етап, в който можем да започнем планирането на предаването на правомощията на институции в БиХ, както и на постоянните институции на международната общност," каза върховният представител Пади Ашдаун. [СВП]
						Върховният представител в Босна и Херцеговина (БиХ) Пади Ашдаун заяви в понеделник (22 август), че ще започне да прехвърля своите широки пълномощия на местни и европейски институции с напредването на балканската страна по пътя на интеграцията й в ЕС. 
						В рамките на този преход Службата на върховния представител (СВП) ще претърпи процес на преструктуриране, който в края на краищата ще доведе до замяната й със Служба на специалния представител на ЕС (СПЕС). 
						Ходът отразява препоръките, дадени от Съвета за прилагане на мира (СПМ) по време на юнското му заседание в Сараево, както и на "продължаващия напредък, който БиХ отбелязва от стабилизиране на мира към евроинтеграция," се казва в изявление на СВП. 
						СВП бе създадена като временна мисия през декември 1995 г., натоварена с прилагането на гражданските аспекти на Дейтънското мирно споразумение, което сложи край на конфликта в БиХ от 1992-1995 г. Върховният представител, най-високопоставеният пратеник на международната общност в страната, има широки правомощия, които го овластяват да налага решения и закони. Той има право да освобождава служители, заемащи дори и най-високите управленски постове, ако сметне, че те пречат на мирния процес в БиХ.
						"Радвам се, че се намираме на етап, в който можем да започнем планирането на предаването на правомощията на институции в БиХ, както и на постоянните институции на международната общност, като СПЕС и Европейската комисия, както се случи и в други възстановяващи се страни," цитира в изявлението си СВП думите на Ашдаун. 
						БиХ стои на прага на преговори по Споразумение за стабилизация и асоцииране с ЕС и участие в програмата на НАТО "Партньорство за мир", заяви СВП. 
						Колко бързо ще бъдат приложени мерките по време на преходния процес ще зависи от действителния напредък в БиХ и от способността на институциите да осъществяват реформите, се казва още в изявлението. 
						Ашдаун възнамерява да се срещне със служителите от всички по-главни офиси на СВП, за да обясни плана за прехвърляне на пълномощията. Освен главния си офис в Сараево СВП разполага и с регионални офиси в Баня Лука, Мостар, Бръчко, Тузла и още седем други града в БиХ. 
						Персоналът на СВП бе намален с повече от една трета от времето на най-голямата му численост през 2002 г., отбеляза канцеларията на Ашдаун, като посочи също, че е намалила с над 4 млн. евро бюджета си за 2005 г., който сега възлиза на по-малко от 17 млн. евро. В предложението за 2006 г. се предвижда допълнително свиване на бюджета на СВП до под 14 млн. евро. 
						Крайната точка на прехода, заключава службата на Ашдаун, "ще бъде паметно събитие в развитието на БиХ -точката, в която БиХ ще поеме съдбата си в своите ръце и ще тръгне решително напред към по-силна интеграция в ЕС".

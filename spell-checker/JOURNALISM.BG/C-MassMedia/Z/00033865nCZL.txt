Рен и Барозу призоваха ЕС да подкрепи финансова помощ за Гърция
					21/03/2010
					 
						БРЮКСЕЛ, Белгия/AТИНА, Гърция -- В петък (19 март), еврокомисарят по икономическите и валутни въпроси на ЕС Оли Рен призова лидерите на Съюза да се споразумеят по план за финансова подкрепа за Гърция, ако се наложи. "От съществено значение е, когато се занимаваме със страна от еврозоната, да има европейска насока и европейска отговорност", каза Рен. Призивът му идва преди срещата на върха на ЕС следващата седмица. Председателят на Европейската комисия Жозе Мануел Барозу също призова за споразумение на ЕС по спасителния план. 
						Междувременно германският финансов министър Волфганг Шаубле заяви в интервю за седмичното издание "Билд ам Сонтаг", че неговата страна няма да се противопостави на осигуряване на двустранна помощ за Атина от ЕС. "За осигуряване на помощ на ЕС за Гърция не съществува колективен инструмент. В случай на крайна необходимост, може да има координирана двустранна помощ на доброволна основа", заяви Шаубле. 
						Гръцкият кабинет се очаква да представи в парламента във вторник нови данъчни регулации като част от строгите марки, които трябва да помогнат на страната да се справи с кризата с дълга. Според медиите новият законопроект за данъците предвижда 20% данък върху доходите на Православната църква от недвижими имоти и 45% данък върху годишни доходи, надвишаващи 100 000 евро. Новите "радикални" правила ще задължат шофьорите на таксита и собствениците на бензиностанции и павилиони да издават квитанции за ДДС на клиентите. (AФП, Файненшъл Таймс - 20/03/10; Ройтерс, AФП, Катимерини, ЮПИ - 19/03/10)

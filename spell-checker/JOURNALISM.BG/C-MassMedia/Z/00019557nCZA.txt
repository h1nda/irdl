ЕС призовава за "съгласувани" антитерористични мерки 
					11/08/2006
					Изказвайки похвала на британските власти за осуетяването на мащабен терористичен заговор, в резултат на който в разстояние на няколко дни биха загинали хиляди хора, високопоставен представител на ЕС заяви, че тази нова заплаха засилва необходимостта от "съгласувани" усилия в борбата срещу тероризма.
					(Ройтерс, БиБиСи, СиЕнЕн, ЮПИ, Индипендънт, Гардиън, EUobserver, Агенция София Нюз - 11/08/06; АП, АФП, Ройтерс, БиБиСи, Интърнешънъл Хералд Трибюн, Гласът на Америка, РСЕ/РС, Айърланд Онлайн, Агенция София Нюз - 10/08/06)
 
					 
						
Пътник чака в четвъртък (10 август) на летище "Хийтроу" в Лондон, след като всички външни полети от Обединеното Кралство бяха отменени. [Гети Имиджис]
						Изказвайки похвала на британските власти за осуетяването на нападения срещу самолети, излитащи за САЩ, зам.-председателят на Европейската комисия Франко Фратини призова в четвъртък (10 август) за повече усилия в борбата срещу тероризма. 
						"Днешните събития още веднъж показват, че тероризмът е непрекъсната и глобална заплаха за Европа и други части на света, изискваща постоянни и съгласувани ответни действия от всички европейски страни, институции и народи", заяви Фратини, който е също така и еврокомисар по правосъдието, свободата и сигурността. 
						Той направи това изявление часове, след като британската полиция обяви, че е осуетила терористичен заговор, включващ няколко едновременни бомбени атаки на борда на самолети, летящи между Великобритания и САЩ. 
						"Убедени сме, че сме осуетили план на терористите да предизвикат смърт и разрушения в огромни размери," заяви Пол Стивънсън, заместник-комисар на лондонската полиция. “С две думи, това бе план за масово убийство на хора от невиждан мащаб." 
						Според изтеклата информация терористите възнамерявали да използват течни експлозиви, качени на борда в ръчен багаж, с цел сваляне на десет самолета при почти едновременни атаки. Твърди се, че "Юнайтед Еърлайнс", "Америкън Еърлайнс", "Континентъл Еърлайнс" и вероятно някои превозвачи от други страни са били сред набелязаните компании, чиито трансатлантически полети обикновено превозват над 300 пътника. 
						Двадесет и четири родени във Великобритания мюсюлмани, някои с пакистански произход, са били арестувани в нощни акции, съобщиха властите в чътвъртък. "Банк ъф Ингланд" вече блокира авоарите на 19 от заподозрените, на възраст между 17 и 35 г. Освен това пакистанските сили за сигурност са арестували двама британци с пакистански произход във връзка със заговора. Разузнавателните служби на САЩ са предали на британските власти записи на съобщенията между членовете на групата. 
						Британският вътрешен министър Джон Рийд изрази в четвъртък увереност, че всички ключови фигури от заговора са арестувани. Според някои сведения обаче петима от заподозрените може би са на свобода. 
						Великобритания повиши нивото си на готовност до степен “критично”, докато САЩ вдигнаха нивото на заплахата от терористични акции до степен “пълна готовност” или "червено" за всички пристигащи полети от Великобритания. Лондонското летище "Хийтроу", едно от най-натоварените в света, на практика е затворено за пристигащи полети. 
						Мерките за сигурност на полетите бяха незабавно затегнати. На пътниците, излитащи от Великобритания, не се разрешава да носят ръчен багаж, освен билети, паспорти и някои други необходими неща. Стотици полети в Европа бяха отменени или отложени, което наруши графиците на въздушните полети над континента. 
						Засегнати са и няколко страни от Югоизточна Европа. Всички полети от Атина до летищата в района на Лондон, включително четири полета на "Бритиш Еъруейз", три на "Олимпик Еърлайнс" и два на "ИйзиДжет", бяха отменени в четвъртък. Кипър и България засилиха мерките за сигурност на своите летища. 
						Очаква се закъсненията на полетите да продължат и през уикенда.

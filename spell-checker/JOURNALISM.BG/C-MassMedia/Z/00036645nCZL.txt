ПАСЕ би могла да обсъди евентуални санкции срещу БиХ
					08/11/2010
					 
						САРАЕВО, Босна и Херцеговина (БиХ) -- Парламентарната асамблея на Съвета на Европа (ПАСЕ) може да обсъди през януари или през март евентуални санкции срещу БиХ заради пренебрегването на решение на Европейския съд за правата на човека, предупреди в неделя (7 ноември) представителката на Съвета на Европа Каролин Раво по време на конференция в Сараево. Европейският съд в Страсбург постанови през декември, че конституцията на БиХ, създадена като анекс към Дейтънското мирно споразумение, е дискриминираща спрямо малцинствата. Съдът призова БиХ да реформира конституцията и да гарантира равно представителство на всички. Раво предупреди да не се допуска по-нататъшно забавяне на прилагането на решението и каза, че подобно неизпълнение може да спъне процеса на евроинтеграция на Сараево. (Танюг, РТВ БН - 07/11/10)

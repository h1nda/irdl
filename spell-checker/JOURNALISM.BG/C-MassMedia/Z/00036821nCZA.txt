Къде отидоха парите от югославските спестовни влогове?
					23/11/2010
					Хиляди хора, загубили пари след разпадането на страната, се опитват да си ги върнат.
					От Юсуф Рамаданович за Southeast European Times от Сараево -- 23/11/10
 
					 
						
Моника Милич оглавява Представителството на БиХ в Европейския съд за правата на човека. [Юсуф Рамаданович/SETimes]
						Жителят на Баня Лука Светозар Нишич, на 77 г., е отишъл да работи в Германия през 1963 г. Подобно на хиляди граждани на бивша Югославия, които са работили в чужбина, той е вложил спестяванията си в югославски банки, но ги е загубил при разпадането на страната. 
						"Хиляди честни, трудолюбиви хора, работили при трудни условия, се опитваха да спестяват, надявайки се да използват спестяванията си, когато остареят. Много от тези хора сега са без пукнат грош, някои са дори бездомни," каза Нишич за SETimes. 
						Преди разпадането на страната югославското правителство издаде закон, с който ограничи тегленията в чуждестранна валута. Вложителите можеха да теглят чужда валута само по определени причини, като например за решаване на здравни проблеми, но след започването на конфликтите мнозина установиха, че е невъзможно да теглят пари по каквато и да било причина. 
						Днес Нишич е председател на Гражданската асоциация за възстановяване на старите спестявания в чуждестранна валута в БиХ и диаспората, в която членуват около 17 500 души. 
						Вложителите обвиняват дошлите на власт след войната, които те определят като "престъпни групи печалбари от войните", за загубата на своите спестявания. 
						 Нишич твърди, че асоциацията разполага с доказателства, че малка група длъжностни лица са използвали парите, за да закупят имоти в скъпи туристически места по света, като например Курилските острови или Кипър, и са учредили големи компании. 
						Според вложителите длъжностните лица са присвоили спестяванията им чрез приватизационни ваучери във Федерация БиХ (ФБиХ) и чрез преки поглъщания на компании в Република Сръбска. 
						 Те казват, че дори и днес властите се опитват да ги убедят, че възстановяването на спестяванията им е безнадеждна кауза. 
						Вместо това вложителите са насърчавани да регистрират загубените си спестявания в държавата, за да могат периодично да получават малки, неопределени суми с 0,5 % лихва. 
						"Голямата част от дълговете се изплащат в облигации," обясни Нишич, "които по правило са само хартия, която лесно се обезценява". 
						Вложителите, които получават облигации, могат да ги използват на фондовите борси в Република Сръбска и ФБиХ. Тези институции, казват те, са учредени от същите длъжностни лица, които поначало са присвоили спестяванията им. 
						Бавенето на плащания във ФБиХ накара вложителите през 2009 г. да заведат съдебни искове у дома и в Европейския съд за правата на човека (ЕСПЧ) с обвинения, че е нарушено правото им на частна собственост. 
						В отговор на това правителството на БиХ създаде представителство в ЕСПЧ. 
						ЕСПЧ излезе през ноември 2009 г. с пилотно решение по делото на Сулягич срещу БиХ. В него се посочва, че БиХ е нарушила правата на ищеца, като е забавила прилагането на местния закон, уреждащ тази материя. 
						Съдът заяви, че неплащането е систематичен проблем навсякъде в БиХ, и разпореди правителството да гарантира, че всички забавени плащания ще бъдат извършени в рамките на шест месеца от окончателното съдебно решение. 
						Ръководителят на Представителството на БиХ Моника Милич каза, че има заведени 1 350 дела от името на 13 500 вложители. БиХ е обезщетила вложителите със сума от порядъка на 1,15 млн. евро. 
						 "Сега всички облигации се издават според съдебното решение и... [правителствата на автономните области] вече редовно обслужват плащания в брой съгласно законодателството на страната," каза Милич. 
						След решението по делото на Сулягич "всички подобни дела бяха отхвърлени от ЕСПЧ на същото основание", каза тя. 
						Представителството понастоящем се занимава с голямо дело срещу БиХ, свързано с влогове в чуждестранна валута в клонове на "Люблянска Банка" в Словения и "Инвест Банка" в Сърбия, които някога са извършвали дейност в цяла Югославия. 
						Това дело може след време да се реши чрез споразумение за приемственост между бившите югославски републики, макар че никой не очаква това да се случи скоро. 
						През 2001 г. представители на бившите югославски републики подписаха международно споразумение заедно с оглавяващия СВП по това време, Волфганг Петрич. В него страните обещават да "защитават и върнат старите спестявания на гражданите на БиХ". 
						Нишич казва, че СВП не е изпълнила задължението си до момента.

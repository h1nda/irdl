План на ООН настоява за преобразуване на ЮНМИК
					23/06/2008
					В представения в петък в Съвета за сигурност план на генералния секретар на ООН Бан Ки Мун се настоява ЮНМИК да се изтегли от Косово, като така се даде възможност на мисията на ЕС да поеме контрола в отскоро независимата държава.
					От Блерта Фоничи-Кабаши за Southeast European Times от Косово - 23/06/08
 
					 
						
Генералният секретар Бан Ки Мун заяви, че ООН трябва да приеме "коренно различната реалност" след едностранното обявяване на независимост от Косово. [Гети Имиджис]
						На заседанието на Съвета за сигурност в петък (20 юни) мнозинството държави, членки на ООН, са изразили съгласие с новия план на генералния секретар Бан Ки Мун за международно присъствие в Косово. 15-членният съвет обаче не гласува предложението на Бан и продължава да води дебати дали трябва да одобри юридически плана.
						Бан каза пред Съвета, че ООН трябва да приеме "коренно различната реалност" след едностранното обявяване на независимост от Косово на 17 февруари. Той заяви, че ООН не може да се справи с повечето от задачите в новата държава. "Трябва да приемем това като реален факт”, каза той.
						Генералният секретар на ООН назначи също италианския дипломат Ламберто Заниер за управител на Косово от ООН. Заниер, който бе в Прищина в петък, каза, че ще се стреми към започването на преговори между етническото албанско мнозинство и сръбското малцинство в Косово.
						Президентът на Косово Фатмир Сейдиу и неговият сръбски колега Борис Тадич присъстваха на заседанието. Тадич отново подчерта, че неговата държава никога няма да приеме независимостта на Косово и че мисията на ЕС, която се планира за бившата провинция, е незаконна.
						“ЮНМИК не трябва да се оттегля от Косово. Само Съветът за сигурност може да вземе решение за промени в ситуацията,” заяви Тадич. Русия, една от петте членки на Съвета с право на вето, също твърди, че Съветът трябва да одобри такава мисия. Страната настоява, че ЮНМИК трябва да остане в Косово, позиция, която блокира усилията на ЕС да помогне на бившата провинция да утвърди своята независимост.
						“Смятаме, че разполагането на така наречената правна мисия на ЕС е незаконно без съответните санкции на Съвета за сигурност,” каза руският посланик в ООН Виталий Чуркин.
						Много държави, членки на ЕС, не са съгласни с Русия, като защитават тезата, че за мисията не е необходимо официалното одобрение на Съвета, тъй като ООН всъщност възлага на външни институции всекидневни оперативни задължения, но продължава да бъде организацията, която носи крайната отговорност.
						Посланиците на САЩ, Обединеното кралство и Хърватия също подкрепят предложението на Бан за преобразуване на ЮНМИК. Те призоваха Белград да смекчи политиката си по отношение на Косово.
						“Приемаме изявлението на Бан Ки Мун, че новата реалност в Косово трябва да съответства на настоящите стандарти,” заяви постоянният представител на Обединеното кралство сър Джон Соърс в петък.
						Косово може да се управлява само и ЮНМИК не трябва да играе главна роля в независимата държава, каза посланикът на САЩ в ООН Залмай Халилзад. "Съветът трябва да бъде обнадежден от бързия напредък, който Косово постигна след независимостта – този напредък мотивира решението на генералния секретар присъствието на ООН да бъде преструктурирано," каза той.
						Сейдиу каза, че присъствието на ЮНМИК трябва да бъде намалено и ЮЛЕКС да започне да функционира. Той заяви, че ще "работи в близко сътрудничество" с ООН при преформулирането на ролята на организацията, част от която ще бъде гарантирането на сигурността в областите със сръбско малцинство.

Ролята на Съвета на Европа за интеграцията на страните от Югоизточна Европа
27/01/2003
Тъй като общественото внимание в страните от Югоизточна Европа е насочено предимно към разширяването на ЕС, усилията на Съвета на Европа за обединяването на всички народи на континента и извън него остават на заден план.
Емил Ценков за Southeast European Times от Белград - 27/01/03
 
 
Турция е пред вратата на ЕС, страните от Западните Балкани са обхванати от процеса на стабилизация и асоцииране с ЕС, а България и Румъния неотдавна бяха одобрени за членство в ЕС през 2007 г. Почти всички от тези страни имат представители в Двореца на Европа в Страсбург - централата на най-старата междуправителствена паневропейска структура. С изключение на Югославия, всички източноевропейски страни са членове на Съвета на Европа (СЕ). Босна и Херцеговина получи членство неотдавна, заедно с Армения, Азърбайджан и Грузия. Миналия ноември Комитетът на министрите на СЕ отправи покана към Югославия "да стане член на Съвета на Европа веднага след приемането на конституцията й от парламентите на Сърбия и Черна гора". Понастоящем Югославия е със статус на страна-наблюдател и нейни представители присъстват на форумите на СЕ.
При сегашното председателство на Малта на Съвета на министрите на СЕ, особено внимание се обръща на процеса на политическо обединение на Велика Европа и на укрепването на социалните и културни аспекти на европейската интеграция в контитентален мащаб. Обединяването на всички европейски страни в едно семейство от демократични народи не е лесна задача. Страсбург вече е съвсем близо до осъществяването на тази стара паневропейска мечта. Разширяването обаче не свършва с това. Новите страни-членки трябва да се присъединят към общите европейски ценности и да подкрепят създаването на последователна система за защита на човешките права в Европа. Фактът, че все по-голям брой от случаите, отнесени до Европейския съд по човешките права, произхождат от Балканите, е признак за новото осъзнаване на техните граждани на техните права и причина за загриженост относно ефективността на съдебната система в някои от тези страни.
Борбата с тероризма, на която СЕ напоследък обръща повече внимание, също има важно значение за региона. На 11 юли Съветът одобри и прие "Ръководни принципи за човешките права и борбата срещу тероризма", първият международен юридически документ от този тип, предназначен да помогне на страните в осъществяването на правилния баланс между изискванията за ефективно защитено общество и запазването на основните права и свободи.
Не е изненада, че министрите изтъкнаха "силната си увереност, че диалогът между различните култури и религии, който сам по себе си е благоприятен процес, може наистина да допринесе за намаляването на някои от причините за тероризма и за подкрепа в своя полза". Такова балансирано становище по въпрос, предизвикващ разногласия, е от особена важност за региона, в който политическите екстремисти използват активно между-религиозните и етнически отношения.
Въпросите на културата обикновено са последни в дневния ред на международните институции, но не и за СЕ, за който е от особена важност твърдението за уникалността и универсалността на националното културно богатвство на неговите страни-членки. Нещо повече, неговите информационни центрове и офиси из цяла Югоизточна Европа са станали фокус на дискусиите за глобализацията и нашествието на масовата култура в тази особено уязвима област.
Тези постижения не омаловажават трудностите пред Съвета в глобален и европейски мащаб, във време на силни промени и кризи в съществуващия световен ред. Никой обаче не може да отрече факта, че в тази най-стара институция в Европа вече се чуват най-новите европейски гласове - тези на страните от Балканите.

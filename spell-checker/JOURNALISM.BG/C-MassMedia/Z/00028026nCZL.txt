Рен очертава перспективите на Западните Балкани за членство в ЕС
					12/10/2008
					 
						САРАЕВО, Босна и Херцеговина (БиХ) -- Еврокомисарят по разширяването Оли Рен заяви в петък (10 октомври), че 2009 ще бъде "годината на Западните Балкани" и решаваща година за процеса на разширяване на ЕС. В реч пред форума "Кран Монтана" в Сараево, на който присъстваха повече от 400 официални представители от региона и света, Рен заяви, че ЕС може да отмени изискванията за визи за граждани от Западните Балкани през следващата година. 
						По отношение на Хърватия Рен заяви, че преговорите за присъединяване "напредват добре", а за Черна гора, че приемането на стандартите на ЕС "протича нормално". Колкото до Сърбия Рен заяви, че страната може да получи статут на кандидатка за членство в ЕС до 2009 г. Рен похвали Турция за конструктивната й роля в решаването на Кавказката криза и дипломатическата й дейност по отношение на Сирия, Армения и Близкия изток. Той обаче разкритикува бавното осъществяване на вътрешните реформи в Турция. Рен каза, че главното предизвикателство в Албания остава "върховенството на закона". Колкото до Босна и Херцеговина Рен каза, че страната трябва да работи по-упорито, за да реформира конституцията си и трябва да проведе преброяване на населението, за да увеличи перспективите си за присъединяване към ЕС. Той окачестви Косово като един от "приоритетите" на ЕС. (Б92, Европейски глас, AФП, AП, Бета, Taнюг - 10/10/08)

Фестивал в Атина осветлява проблеми на имигрантите и борбата срещу расизма 
					05/07/2006
					11-ият антирасистки фестивал в Атина включва дискусии, филмови прожекции, музика на живо, културни мероприятия и изкушаващо разнообразие от храни. Още в културните и спортни новини: българката Теодора Димова спечели новоучредената Източноевропейска литературна награда; Албания чества поети, убити по време на на комунистическия режим; Япония избра босненски треньор на националния си отбор по футбол.
					
 
					 
						
Етиопци, живеещи в Гърция, правят кафе в петък (30 юни) на откриването на 11-ия антирасистки фестивал в Атина. [Гети Имиджис]
						11-ият ежегоден антирасистки фестивал започна в Атина на 30 юни. Програмата включва дискусии по проблеми на имигрантите, филмови прожекции, музика на живо, културни прояви и дегустация на храни на различни имигрантски общности. Около 47 общности и 139 антирасистки движения, неправителствени организации и екологични организации участват във форума. 
						*** 
						
Българската писателка Теодора Димова спечели новоучредената Източноевропейска литературна награда за романа си "Майките". Наградата от 100000 евро бе присъдена по съвместна инициатива на "Банк Аустрия Кредитанщалт", "КултурКонтакт Аустрия" и издателската къща "Визер". Второ място спечели книгата на Флорин Лазареску от Румъния "Нашият специален кореспондент". 
						*** 
						Мемориал в памет на албанските поети Вилсон Блошми и Генц Лека, убити през 1977 г. от режима на комунистическия диктатор Енвер Ходжа, бе официално открит в град Либражд на 30 юни. На церемонията присъстваха президентът Алфред Мойсиу, министърът на културата Буяр Лескай, лидери на местната управа и изтъкнати интелектуалци. 
						*** 
						
Босненският професионален футболен мениджър Ивица Осим се съгласи да стане новият треньор на японския национален отбор по футбол. Той поема този пост след бразилеца Зико, който се оттегли, след като Япония отпадна от финалите за Световната купа 2006. 
						*** 
						Изложба на творби на 23 съвременни сръбски, гръцки и други художници бе открита в Галерията за съвременно изкуство в Панчево, Сърбия, на 30 юни. Тя е в рамките на споразумението за културно сътрудничество между побратимените общини Панчево (Сърбия) и Неаполис (Гърция). 
						*** 
						Традиционният фестивал "Карета Карета", включващ редица концерти, изложби и конкурси, се проведе в известния с калните си бани южен турски курорт Дайлан миналата седмица. Олга Авдеева, 22-годишна студентка по икономика от Московския университет, бе обявена за "кралица на калната красота на годината". 
						*** 
						4-ият Атински международен танцов фестивал започна в гръцката столица на 1 юли. Десетдневният фестивал включва спектакли на британския танцов театър "Феникс", на гръцкия хореограф Янис Мандафунис в сътрудничество с Катерина Скиада и Анастасис Гулиарис, на балета на женевския "Гран Театър" и на младата звезда от Израел Нив Шайнфелд. 
						
(Различни източници – 28/06/06 – 05/07/06)

БиХ, Сърбия и Хърватия се договориха да си помагат по пътя към ЕС
					19/07/2011
					Лидерите на Сърбия, Хърватия и Босна и Херцеговина взаимно подкрепиха евро-атлантическата интеграция на страните си. 
					(Дойче Веле, Гласът на Америка, Блумбърг, Ройтерс, АКИ, Б92, Бета, Танюг, Радио Свободна Европа, Уебсайт на канцеларията на президента на Хърватия, Прес Онлайн - 18/07/11)
 
					 
						
Сръбският президент Борис Тадич (в средата), хърватският му колега Иво Йосипович (вдясно) и членовете на председателството на БиХ (вляво) Бакир Изетбегович, Желко Комшич и Небойша Радманович се срещнаха в понеделник (18 юли). [Ройтерс]
						Сръбският президент Борис Тадич, неговият хърватски колега Иво Йосипович и членовете на председателството на Босна и Херцеговина (БиХ) Бакир Изетбегович, Небойша Радманович и Желко Комшич в понеделник (18 юли) се обединиха около мнението, че никоя държава в региона не би спечелила, ако някоя от другите страни изостане по пътя към ЕС. 
						В ролята на домакин на неформалната среща на хърватските острови Бриюни Йосипович каза, че тя е важна стъпка напред в помирението между трите държави, които са обременени от проблемите, произтекли от разпадането на Югославия. 
						Той изрази готовността на Загреб да помогне на своите съседки по пътя им към интеграцията в ЕС и заяви, че един от пътищата за укрепване на сътрудничеството е провеждането на ежегодни тристранни срещи. От трите държави Хърватия е най-близо до членството в семейството на ЕС, тъй като тя приключи присъединителните си преговори на 30 юни. Загреб се надява да се присъедини към ЕС в средата на 2013 г. 
						Тадич, чиято страна се надява да получи статут на страна, кандидатка за членство в ЕС, до края на тази година, заяви, че "и в трите държави живеят сърби, хървати и бошнаци и би било несправедливо някои части от нашите народи да живеят в ЕС, а други извън него”. 
						Той определи отношенията между трите държави като отлични, но призна за съществуването на някои нерешени въпроси, свързани с границите, собствеността и материалното наследство. Тадич обаче отбеляза, че съществува огромен потенциал за решаването на тези въпроси. 
						Председателят на председателството на БиХ Комшич заяви, че и трите държави искат да бъдат част от семейството на ЕС, и се присъедини към мнението на Йосипович, че разговорите в понеделник са били „искрени и открити” и трябва да бъдат провеждани редовно. 
						В съвместно изявление след срещата тримата лидери заявиха, че са постигнали договореност заедно да кандидатстват за помощ от ЕС за финансирането на съвместни проекти. 
						Те обявиха планове за „създаването на междуправителствен орган, който да хармонизира дейностите” в региона, което ще укрепи „отношенията на добросъседство”, ще засили икономическата конкурентоспособност и ще създаде връзки с адриатическите пристанища. Лидерите призоваха своите правителства да планират „регионална мрежа от автомагистрали, железопътни връзки, логистични центрове и развитие на пристанищата по Адриатическото крайбрежие и реките Сава и Дунав. 
						Сред другите обсъждани въпроси беше сътрудничеството с Трибунала за военни престъпления в Хага. Тадич обеща, че неговата страна ще задържи последния оставащ беглец от правосъдието Горан Хаджич веднага щом той бъде открит. Той призова и другите държави в региона да продължат съдебното преследване на военнопрестъпниците, посочвайки, че това е едно от условията за помирението между тях. 
						Лидерите подчертаха също важността на сътрудничеството в сферата на сигурността и правосъдието и похвалиха споразуменията, постигнати до момента в тази област. Те обещаха да продължат да работят за укрепване на сътрудничеството по въпросите на екстрадирането, както и между полицейските и прокурорските служби в своите страни като част от борбата срещу организираната престъпност в региона. 
						Лидерите отново подчертаха решителната си подкрепа за завръщането на бежанците и на вътрешно разселените лица и обещаха да продължат да работят за решаване на проблемите с жилищното настаняване, които тези хора срещат.

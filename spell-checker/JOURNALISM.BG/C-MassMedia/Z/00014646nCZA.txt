Ежегодната среща на ЕБВР бе наречена "златна възможност" за Сърбия 
					23/05/2005
					Най-голямата делова проява, провеждана някога в Белград, се състоя през уикенда. Около 3000 участникa се събраха в столицата на Сърбия и Черна гора за ежегодната среща на ЕБВР.
					От Душан Косанович за Southeast European Times от Белград – 23/05/05
 
					 
						
Президентът на ЕБВР Жан Льомиер (в средата) разговаря със сръбския президент Борис Тадич (вляво) и с черногорския президент Филип Вуянович в Белград в неделя (22 май). [AФП]
						От петък (21 май) до понеделник ЕБВР проведе ежегодната си среща и бизнесфорум в Белград. Присъстваха около 3000 участника, включително 59 държавни делегации, водещи международни банкери, мултинационални компании и чуждестранни репортери. Сръбският премиер Воислав Кощуница и черногорският му колега Мило Джуканович откриха срещата, а на специален форум петима министри от правителството представиха икономическия потенциал на Сърбия и Черна гора и възможностите за инвестиции в страната.
						След неотдавна публикуваното положително предварително проучване за кандидатурата на Сърбия и Черна гора за присъединяване към ЕС това събитие предостави на страната важна възможност да издигне международния си авторитет, каза заместник-управителят на сръбската централна банка Деян Симич в началото на работата на срещата.
						"Представители на международните финансови институции ще се запознаят с реформите в банковата сфера на Сърбия и Черна гора, а инвеститорите ще научат за възможностите за инвестиции в страната," каза Симич. "От друга страна, това е чудесна възможност за Белград, регионален център на Западните Балкани, да покаже своите възможности и своя потенциал на инвеститорите, които съфинансират множество проекти заедно с ЕБВР." 
						Въпреки оптимизма на политиците докладът за прехода на ЕБВР за 2004 г. не бе особено хвалебствен за Сърбия и Черна гора. Като прави преглед на постиженията по време на прехода на 27 страни от Централна Европа до Централна Азия, докладът поставя Сърбия и Черна гора на 23-о място. ЕБВР наистина призна растежа на БВП на страната, който се повиши с 2 % за една година и достигна 5 % през 2004 г. Статистиката обаче показва, че други страни напредват по-бързо.
						ЕБВР подписа първия си проект със Сърбия и Черна гора през април 2001 г. и одобри стратегия за страната през юни 2002 г. Банката скоро се превърна в най-големия самостоятелен инвеститор в съюзната държава, като финансовият сектор е неин стратегически приоритет. Като отбеляза сериозната липса на активи и ниското ниво на търговските възможности на местните банки, ЕБВР обеща да наблюдава избраните банки и да ги подкрепя с всички необходими търговски гаранции и заеми, когато това е уместно.
						Стратегията на ЕБВР за Сърбия и Черна гора е насочена към създаване на благоприятна инвестиционна среда, елиминиране на бюрокрацията, борба с корупцията и предлагане на стимули за частния сектор, които са основните предизвикателства за страната. Помощта на банката ще се съсредоточи в три области. Първо, тя ще подкрепи развитието на широкомащабна приватизация, проекти в областта на агробизнеса и инвестиции "на зелено". Второ, ще се насочи към енергийния сектор и инфраструктурата, включително електроенергията, както и към приватизацията в сектора на телекомуникациите. И накрая, техническото сътрудничество и съфинансирането ще позволят на ЕБВР да насърчи инвестициите в Сърбия и Черна гора заедно с други международни финансови институции, донорски агенции и местни и чуждестранни банки. Банката особено набляга на проектите за подпомагане на местни компании, като програмите ТАМ (TurnAround Management) и БАС (Business Advisory Services).

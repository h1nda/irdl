България засилва борбата с организираната престъпност
					05/09/2005
					Няколко часа след последното от поредицата убийства в престъпния свят, този път на предполагаем мафиотски бос, българското министерство на вътрешните работи обяви пакет от мерки за борба с организираната престъпност. Те включват проверка на финансовото имущество на заподзрени престъпни фигури, преглед на техните данъчни и митнически отчети, наблюдение върху вносно-износните им операции и следене на предлаганите от техните компании застрахователни и охранителни услуги. Предприемането на действия срещу организираната престъпност е ключово изискване, което България трябва да изпълни преди присъединяване й към ЕС, планирано за 2007 г. 
					От Светла Димитрова за Southeast European Times -- 09/05/05
 
					 
						
"Превантивните действия ще бъдат главният принцип в работата на министерството", заяви министърът на вътрешните работи на България Румен Петков. [Архив] 
						Министърът на вътрешните работи на България Румен Петков обяви в петък (26 август) серия от мерки, които ще бъдат предприети от неговото министерство и от три други правителствени ведомства в борбата с организираната престъпност в страната. 
						"Ние сме поели твърдия ангажимент да прилагаме политика на нулева толерантност към организираната престъпност. Ние изразяваме нашата непреклонна воля да се борим срещу нея с всички законни средства", каза Петков на пресконференция в петък след среща на ръководителите на министерствата на вътрешните работи, финансите, на Главната прокуратура и на Националната следствена служба. 
						Мерките, които ръководителите на четирите институции се договориха да предприемат, включват проверка на финансите и собствеността на заподозрените престъпни фигури и техните близки. Властите също така ще прегледат техните данъчни и митнически отчети, вносно-износните операции и застрахователните и охранителните услуги, предлагани от техните компании. Веднага ще бъдат засилени наблюдението и операциите срещу известни престъпни групировки в цялата страна. 
						Новите мерки бяха обявени няколко часа след убийството на шефа на "ВАИ Холдинг" и собственик на футболния клуб "Локомотив Пловдив" Георги Илиев. Малко преди полунощ в четвъртък бизнесменът е бил повален от снайперистки куршум в момент, когато е разговарял по мобилния си телефон в притежавания от него бар "Буда" в пълния с туристи черноморски курорт Слънчев бряг, близо до град Бургас. Около десетина души, включително и неговите бодигардове, са станали свидетели на убийството. 
						Илиев, 39-годишен, е бил следствен по подозрения за участие в различни престъпления, в това число кражби на автомобили и притежаване на фалшифицирани документи. През 1986 г. е бил осъден на 11 години затвор за изнасилване, но е бил освободен пет години по-късно. Бившият борец, превърнал се във финансов магнат, наследи своята бизнес империя от брат си, който бе застрелян през 1995 г. 
						"Разполагаме с водещи към него оперативни данни за няколко операции в трафика на наркотици, по-специално кокаин, и връзки с Испания", каза на пресконференция главният секретар на министерството на вътрешните работи Бойко Борисов. 
						Петков подчерта, че новите мерки не са предизвикани от убийството на Илиев, тъй като са били подготвени преди инцидента. В свое заявление министерството на вътрешните работи ги обяснява с необходимостта от активен отговор от страна на четирите институции на "сложната ситуация, свързана с предотвратяването и разрешаването на сериозни престъпления". 
						
ЕС предупреди България, че тя трябва да изкорени организираната престъпност, ако иска да влезе в съюза през 2007 г., както е планирано. [Фото илюстрация на SETimes]
						Убийството на Илиев е последното от серията 60 кървави поръчкови покушения, извършени през последните четири години. Няма нито един осъден от заподозрените по тези случаи. Този факт предизвиква безпокойство сред западните дилпомати, които виждат като причина за това корупцията в съдебната система. 
						Шефът на бургаската полиция генерал Красимир Петров каза, че убийството на Илиев е свръзано с убийствата на един друг мафиотски бос и двамата му бодигардове в претъпкано кафене в София миналия месец и вероятно с експлозията преди няколко седмици в друг черноморкси курорт, в резултат на която загинаха местен бизнесмен, неговата съпруга и дъщеря-бебе. 
						Представители на полицията казаха, че престъпните групи в България се бият за нови сфери на влияние, особено в бизнеса с наркотици. Те предсказват нови убийства, тъй като войните за територии продължават. 
						Дават се, обаче, и други обяснения на събитията. Татяна Дончев, известен депутат от управляващата Българска социалистическа партия, смята, че убийствата могат да бъдат опит за изтриване на следите за това как мощни бизнесмени са натрупали богатствата си по време на "първоначалното натрупване на капитала", последвало края на комунизма в България през 1989 г. 
						ЕС предупреди тази балканска страна, че тя трябва да се справи с организираната престъпност, ако иска да влезе в съюза през 2007 г., както е планирано. 
						Десет дни, след като бе назначен за вътрешен министър на 16 август, Петков обяви предложенията си за структурни промени в неговото министерство. Очертавайки борбата срещу организираната престъпност като ключов приоритет, той посочи недостатъчната координация между различните полицейски служби като най-голяма слабост. 
						Една от предложените от Петков ключови промени е установяването на общ полицейски отдел, съдържащ няколко структури, като например централна служба за борба с организираната престъпност. Главните задачи на тази служба включват борбата с престъпните групи, опериращи в страната и през границите, а също така участието в съвместни операции с подобни служби и органите на реда в страните-членки на ЕС и страните от региона. 
						Друга структурна промяна е установяването на отделна полицейска дирекция по престъпленията, която ще бъде част от общия полицейски отдел, както и жандармерията. 
						"Превантивните действия ще бъдат главният принцип в работата на министерството," каза Петков. 
						Определяйки приемствеността като друг водещ принцип, министърът реши да не сменя ръководителите на отделните отдели и дирекции. Борисов и заместник-министърът Бойко Коцев също остават. Трима нови заместник-министри очакват да се присъединят към екипа на министъра, след като бъдат одобрени от премиера Сергей Станишев.

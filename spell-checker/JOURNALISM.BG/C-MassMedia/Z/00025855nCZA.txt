Хърватите се безпокоят за инвестициите си в Сърбия
					20/03/2008
					Бизнес сътрудничеството между Хърватия и Сърбия напоследък бележи успех в Западните Балкани, но членовете на бизнес общността в двете страни се безпокоят за сръбските реакции към официалното признаване на Косово от Хърватия.
					От Наташа Радич за Southeast European Times в Загреб –20/03/08
 
					 
						
Членовете на бизнес общността в Хърватия се безпокоят за спад в бизнес сътрудничеството и защитата на техните инвестиции в Сърбия. [Гети Имиджис] 
						Обявяването на независимостта на Косово и последвалите протести в Белград се отразиха негативно върху хърватската икономика, тъй като повече от 200 хърватски компании са инвестирали в Сърбия. 
						 Икономическото сътрудничество между двете страни регистрира възходящо развитие. Според Хърватската търговска камара хърватски фирми са инвестирали повече от 390 милиона евро в Сърбия, макар и да не са го оповестявали. Но сега хърватските компании се безпокоят, че бизнесът и инвестициите им в Сърбия ще пострадат след официалното признаване на Косово от Хърватия. 
						В сряда (19 март) хърватското правителство, заедно с България и Унгария, обяви, че признава независимостта на Косово. 
						По време на безредиците в Белград миналия месец хърватското посолство бе нападнато и прозорците на хърватски магазин в Узице бяха изпочупени. Членове на бизнес общността, които направиха неофициални изявления в хърватската преса, заявиха, че се надяват политическите лидери в Хърватия да се съобразят с положението на хърватските инвеститори в Сърбия, когато обсъждат как да решат проблема с Косово. 
						Те се безпокоят, че поради признаването на Косово, не само хърватските инвестиции в Сърбия ще пострадат в краткосрочен план, но това ще се отрази и на дългосрочното бизнес сътрудничество между двете страни. 
						 "Ние смятаме, че правителството е избрало правилното решение, като не бе сред първите страни, които признаха Косово", заяви за седмичника "Глобус" директорът на Асоциацията на хърватските предприемачи Джуро Попияц. "Нашето правителство трябва да знае, че ние не можем да се сравняваме с Германия или със Съединените щати." 
						"Бизнес сътрудничеството ни със Сърбия се развива възходящо, търговският ни обмен е стабилен и ние изнасяме повече от 400 милиона евро годишно на сръбския пазар", добави той. Засега хърватските фирми се надяват, че положението скоро ще се успокои и сръбските потребители няма да бойкотират хърватските стоки или компании.

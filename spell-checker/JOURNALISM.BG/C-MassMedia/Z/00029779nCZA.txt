Белград се съгласи на тежките условия за заем от МВФ 
					31/03/2009
					Сръбското правителство прие заем от МВФ, шест пъти по-голям от този, който бе приело през януари. То ще трябва още да наложи болезнени увеличения на данъците и да ореже бюджета.
					От Георги Митев-Шантек за Southeast European Times от Белград -- 31/03/09
 
					 
						
Силно притиснат от икономическата ситуация, Белград се съгласи на тежките условия за заем от МВФ в размер на 3 милиарда евро. [Гети Имиджис]
						Бързо смрачаващата се икономическа картина накара Белград да се съгласи в четвъртък (26 март) на заем от МВФ в размер на 3 милиарда евро. Двадесет и седеммесечният заем замества стендбай споразумението за 520 млн. евро, което Сърбия бе приела през януари. Той ще бъде отпуснат на висока цена за гражданите: правителството ще трябва да повиши данъците и да отреже политически популярните разходи. 
						Така Сърбия се присъедини към Унгария, Латвия, Беларус, Румъния и Украйна, приели неотложна финансова помощ от Фонда. Босна и Херцеговина обяви, че е започнала преговори по същия въпрос. Сръбският пакет очаква одобрението на изпълнителния съвет на МВФ през май. 
						Белград се подготвя в замяна на помощта да вземе политически болезнени решения. Условията включват орязване на държавните разходи с 1 милиард евро, което съставлява 3 % от БВП. Свиването на бюджета включва замразяване на заплатите за служителите от публичния сектор, които са една четвърт от работната сила в страната. 
						Правителството планира също да наложи 6 % данък върху горницата над 125 евро на всички месечни доходи от заплати и пенсии, в допълнение към вече съществуващия данък общ доход от 12 %. Първоначално то бе планирало да „изцеди богатите”, но финансовото министерство установи, че богатите не са толкова много, колкото се бе надявало. Впоследствие то реши да наложи допълнителния данък за всички, печелещи с 1/3 или повече от средния доход. 
						Синдикатите обаче заплашват да демонстрират, ако Белград приеме данъчните увеличения, за да го накарат да обмисли намаляване на броя на засегнатите данъкоплатци. 
						Държавните представители звучаха унило, но се примириха с предстоящите трудности. „Колкото по-бързо приемем, че кризата е тук, толкова по-бързо ще излезем от нея,” каза финансовият министър Диана Драгутинович. „Тези мерки са тежки за Сърбия, но абсолютно необходими за доверието [в спасителния план]," отбеляза Алберт Йегер, ръководител на мисията на МВФ в Сърбия.
						Някои експерти подлагат на съмнение перспективите на правителствената стратегия, предвиждайки, че работодателите ще орежат заплатите или ще плащат на служителите си "под масата", за да избегнат данъчното ужилване. Владимир Глигоров от Виенския институт за международни икономически изследвания каза, че Белград е трябвало да поиска не 3, а 5 милиарда евро. 
						По всичко личи обаче, че Сърбия е нямала друг избор освен да приеме обременената с много условности помощ на МВФ. Страната, която имаше ръст на БВП от 7 % през 2008 г. и предвиждаше 3,5 % растеж за 2009 г., най-вероятно ще изпита понижаване на БВП с 2 % през 2009 г. и ще отбележи нулев растеж през 2010 г., според прогнозите на Йегер. 
						Заемът имаше и друга цел, освен да помогне на топящата се хазна: да запази доверието на чуждестранните банки с филиали в страната. 
						 Изглежда, че той е успял в това. В петък представители на десет от тези банки се договориха във Виена да запазят сегашното си равнище на експозиция в Сърбия. Едно прибързано изтегляне на капитала от тези банки би довело икономиката на страната до застой.

Улавяне на енергията: Албания обмисля използването на атомна енергия 
					09/03/2010
					Албанският премиер обещава да превърне страната в регионална енергийна свръхсила, като атомната енергия ще бъде водеща. 
					От Маньола Хала за Southeast European Times от Тирана -- 09/03/10
 
					 
						
Албания цели да увеличи енергийните си ресурси чрез атомна енергетика. [Гети Имиджис]
						Албания се приближава все повече до изграждането на атомна електроцентрала. Правителството демонстрира политическата си воля, като създаде през януари Национална атомна агенция, отговаряща за развитието на Албанската програма за атомна енергетика. 
						"Производството на атомна енергия в Албания е реална перспектива, макар да сме в ранния етап на процеса," казва Мило Кунешка, координатор в Албанската програма за атомна енергетика. "Нашата първостепенна задача е да установим законовата рамка, като същевременно работим върху други планове за ускоряване на процеса." 
						Албания прогнозира, че ще използва атомни реактори от четвърто поколение, последната технология, която ще бъде налична до 2020 г. 
						Премиерът Сали Бериша спомена целта на Албания да произвежда атомна енергия за първи път през зимата на 2007 г., когато страната страдаше от тежък недостиг на електроенергия. Тогава външното министерство уведоми Международната агенция по атомна енергетика (МААЕ) за намерението на Албания да произвежда атомна енергия. 
						Оттогава страната се е обявила "отворена за партньорство" с всяко правителство, проявяващо интерес към начинанието. Тирана даде ясно да се разбере, че не разполага със средства да започне проекта сама. Засега известен интерес са заявили Италия и Хърватия. 
						 "Албания ще приветства всички предложения," каза Кунешка, отбелязвайки, че в Италия има компании с опит в сектора на атомната енергетика. На западната съседка на Албания бе забранено да строи атомни електроцентрали на собствена територия след референдум през 1987 г. В Хърватия подобна забрана е в сила до 2028 г. 
						Критиците на албанския план поставят под въпрос дали страната трябва да рискува да се изложи на опасностите на атомната енергетика, преди да е изчерпала възможностите за енергодобив от водноелектрически централи, вятърна и слънчева енергия. 
						"Не се съмнявам, че атомната енергия е чиста и че се нуждаем от енергия, но съм против производството й по екологични причини и съображения за сигурност," каза Бесмир Гезичи от албанската Зелена партия. "Сигурен съм, че потенциалът на Албания за алтернативна енергия е достатъчен за нуждите на страната и за износ."

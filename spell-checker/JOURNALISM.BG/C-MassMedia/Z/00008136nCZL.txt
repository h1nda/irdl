Тадич: Бившият заместник-началник на ГЩ Лазаревич ще бъде обект на предварително производство
27/08/2003
 
БЕЛГРАД, Сърбия-Черна Гора -- Федералният министър на отбраната Борис Тадич заяви във вторник (26 август), че ще бъде даден ход на "предварително наказателно производство" срещу генерал Владимир Лазаревич, бивш заместник-началник на ГЩ и командир на корпуса в Прищина. Той бе сред най-старшите военни командири, които бяха освободени от заемания пост по-рано този месец от Висшия съвет по отбрана. Тадич посочи, че ако страната му действително иска да се присъедини към евроатлантическите структури, тя трябва да сътрудничи пълноценно с Трибунала на ООН за военни престъпления и да изчисти редиците си от лица, заподозрени във военни престъпления. Хагският трибунал досега не е индикирал нищо относно Лазаревич. (Б92, Танюг, Бета, ФоНет - 26/08/03)

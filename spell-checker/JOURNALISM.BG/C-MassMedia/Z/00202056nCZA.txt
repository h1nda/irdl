В две гръцки общини се провежда програма за компостиране
					16/11/2011
					Гражданите помагат за превръщането на кухненските и градинските отпадъци в богат на хранителни вещества тор в рамките на проект с потенциала да придобие огромен мащаб.
					От Мария Паравантес за Southeast European Times от Атина – 16/11/11
 
					 
						
Една от целите е органичните материали, които могат да се използват повторно, да не отиват в сметищата. [www.biowaste.gr]
						За първи път в Гърция битовите отпадъци – от домакинствата и фирмите – ще се компостират по пилотна програма, изпълнявана в две общини. 
						Амбициозният проект започна през септември в Атина и в северното предградие Кифисия, като в него участват 6 000 жители. Целта му е да се повиши осведомеността по въпросите на устойчивото управление на биологичните отпадъци в Гърция. 
						„Нашата основна цел е да се повиши информираността за компостирането и да се направи опит за промяна на разбирането на хората за биологичните отпадъци, като те бъдат възприемани като източник, който може да се използва“, обясни д-р Димитрис Маламис, координатор на проекта от страна на Атинския национален технически университет. 
						Три организации обединиха усилия с общините Атина и Кифисия, за да се даде начало на инициативата – Асоциацията на общностите и общините в област Атика, Атинският национален технически университет и инженери и консултанти по околна среда от фирма ЕПТА. 
						Очаква се стойността на проекта да бъде повече от 1,3 млн. евро, 48 % от които ще бъдат осигурени от Европейската комисия по линия на текущия проект за околна среда LIFE. 
						Пилотната програма ще продължи 36 месеца, или до средата на 2014 г., като целта е да се идентифицират най-малко пет параметъра на биологични отпадъци, които да се използват при проектирането на бъдещи инсталации за преработка на биологични отпадъци в Атина и цяла Гърция. 
						„Надяваме се да получим допълнителна информация и с придобития опит да създадем необходимата инфраструктура за компостиране в по-голям мащаб“, посочи Маламис за SETimes. 
						Първоначалното разделяне при източника се извършва чрез поставянето на боядисани в кафяво кофи за смет по улиците. Участниците получават 7-литрови кошове за отпадъци, биоразградими торби и информационни материали. Те са необходими за събиране на органичните материали в дома – градински отпадъци, включително листа, изрезки от растения, окосена трева – както и кухненски отпадъци. 
						Ресторантите и фирмите от хранителната промишленост събират кухненски отпадъци. По пилотния проект са раздадени общо 1 120 коша за отпадъци. 
						 Създадена е и гореща телефонна линия за всички, които търсят помощ или информация. 
						Събраните биологични отпадъци се транспортират до завода за рециклиране и компостиране на „Енвитек“ в Ано Лиосия, Западна Атика, където се обработват, преди от тях да се произведе висококачествен тор. 
						„Звучи добре за начало“, каза за SETimes биохимикът Йоанна T., която живее в Кифисия. „Най-трудната част обаче ще бъде да се промени нагласата на хората. Хората просто не се интересуват. Нека си го кажем; лесно е всичко да се хвърля в големия казан. Сега ще трябва да мислим, преди да изхвърлим отпадъците си.“ 
						Според експертите обаче резултатите ще си заслужават. Освен че е богат източник на хранителни вещества за почвата, естественият тор е полезно средство за борба с ерозията. 
						Съгласно Директива 1999/31/ЕО относно депонирането на отпадъци Гърция има задължението до 2020 г. да намали биологично разградимите отпадъци, които се изпращат за депониране, до 35 % от нивата от 1995 г. В момента няма инфраструктура за управление на биологичните отпадъци.

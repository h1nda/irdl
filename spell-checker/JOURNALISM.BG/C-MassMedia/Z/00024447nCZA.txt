Оспорвана изборна кампания започва в Хърватия
					05/11/2007
					Партиите ХДЗ и СДП участват в толкова оспорвана битка, че някои обсъждат възможността за широка коалиция.
					От Наташа Радич за Southeast European Times в Загреб - 05/11/07
 
					 
						
Мъж подава предизборен постер на опозиционната Хърватска народна партия в Загреб. [Гети Имиджис]
						Надпреварата преди парламентарните избори на 25 ноември е в разгара си според последните социологически проучвания. Според агенция "Пулс" управляващият десноцентристки Хърватски демократически съюз (ХДЗ) и неговият главен съперник отляво, Социалдемократите (СДП), имат по 30,3% от подкрепата на гласоподователите. 
						Кампанията започна официално в събота (3 ноември), когато бе крайният срок за всички кандидати да представят своите листи на Държавната избирателна комисия. През следващите три седмици кандидатите ще обикалят Хърватия, ще провеждат митинги и ще призовават гласоподавателите да участват в изборите. 
						 Поради твърде оспорваната надпревара анализаторите предвиждат възможност за коалиция между ХДЗ и СДП или т.н. "синя и червена" коалиция, за първи път възникваща в Хърватия. 
						Президентът Стипе Месич бе първият, който спомена тази възможност, заявявайки, че победителят в изборите трудно би сформирал правителство в противен случай. 
						Ако се очаква широка коалиция, засега няма признаци за такава. И двете партии отхвърлиха тази идея, като досега кампанията е доста жлъчна. Така например ХДЗ използва билбордове, разделени в червено (за СДП) и синьо (за ХДЗ). Синята страна рекламира успехите на ХДЗ, докато червената показва тромави изявления на СДП, противопоставящи се на политиката на управляващата партия. 
						Първоначално СДП се концентрира върху собствената си платформа, вместо да напада ХДЗ. Партията обаче бе провокирана от твърденията, че кандидатът на СДП Любо Юрчич отначало е предложил подкрепата си на ХДЗ срещу място в парламента. 
						"Никога не съм се предлагал на никого, дори на ХДЗ", твърди Юрчич. 
						 Всъщност портфолиото на помощник на министъра на икономиката в правителството на премиера Иво Санадер бе предложено на Юрчич, който бе член на кабинета в предишната администрация. Юрчич обаче отказа да го приеме. 
						Нито една от двете партии съобщи колко пари ще изхарчи в кампанията, нито имената на главните спонсори, но обещаха да го направят след изборите. 
						Според Държавната избирателна комисия общо 3 585 души са се регистрирали като кандидати за парламента. Възрастта им е между 18 и 89 години, като почти 30 % от тях са жени. 
						Хърватия има десет избирателни единици, като всяка осигурява по 15 депутати в парламента. Диаспората има 12 места, а националните малцинства - осем. За да получи представителство в парламента, една политическа партия трябва да получи повече от 5% от гласовете.

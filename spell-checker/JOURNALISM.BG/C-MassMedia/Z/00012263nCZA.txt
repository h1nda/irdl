Българското правителство осигурява средства за тракийските разкопки 
					11/10/2004
					Неотдавна български археолози откриха златно съкровище, заровено в огромна тракийска гробница. Сега правителството одобри специално финасиране за по-нататъшни разкопки на обекта. 
					(София Ехо, Стандартнюз- 08/10/04; Уеб сайт на българското правителство, Дневник, News.bg - 07/10/04; Новините -- 05/10/04 - 07/10/04; Ройтърс, СП, AФП, Медиапул - 05/10/04)
 
					 
						
Български археолози неотдавна откриха златно съкровище, заровено в огромна тракийска гробница. Сега правителството е одобрило специално финансиране за по-нататъшни разкопки на обекта. 
						Българското правителство съобщи в четвъртък (7 октомври), че е отпуснало 25 000 евро за довършване на разкопките на обекта, където археолозите неотдавна откриха уникално златно съкровище, заровено в древен тракийски мавзолей. Освен това, Министерството на културата се очаква да предостави допълнителни субсидии - на обща стойност над 50 000 евро - до края на годината. 
						"Това е най-голямата тракийска гробница, която някога е била открита на българска територия, като ние намерихме 73 предмета, 20 от които златни," каза професор Георги Китов на 5 октомври, обявявайки най-новите разкрития на своя екип. 
						Внушителната трикамерна каменна гробница близо до град Шипка в сърцето на Стара планина датира от 5 в. пр. Хр. 13-метров коридор води до камерите, едната от които е зад масивна мраморна врата, декорирана с женска глава и образ на древногръцкия бог Аполон. 
						Навлизайки в една от стаите, археолозите са констатирали ,че тя е пълна със златни, сребърни и бронзови съкровища, керамични изделия и три големи амфори. Според Китов най-забележителните находки са златен венец, златна парадна конска сбруя и декорации на меч. 
						"Някои от златните бижута имат гравирани образи, неизвестни досега в тракийското изкуство - глава на елен със яки рога, разярен лъв и чернокожи край палми, " заяви Китов пред репортери. 
						Тракийците са населявали части от днешна Румъния, Македония, Турция, Гърция и България между 4 в.пр.Хр.и 8 век сл. Хр., преди да бъдат асимилирани от нахлулите славяни. 
						Макар археологическите доказателства да показват, че траките са имали викоко развита култура и фин вкус, те никога не са разработвали писмена форма на своя език. Следователно по-голямата част от това, което е известно за тях днес, се основава върху археологически факти и на сведения от други източници, например гръцкият историк Херодот. 
						Новите находки, както и артефактите, открити от екипа на Китов преди няколко седмици, се очаква да хвърлят повече светлина върху културата, обичаите и живота на древните траки. 
						По време на разкопките през август на друг обект в централна България екипът откри уникална 2400-годишна маска от масивно злато, вероятно изобразяваща цар Севт ІІІ, един от най-могъщите тракийски владетели. 
						Междувременно директорът на Националния исторически музей каза, че екипът, участвал в разкопките при друга от около 19 хилядите тракийски гробници, също така е открил безценно съкровище. Отказвайки да информира за подробностите или да разкрие местоположението на обекта, професор Божидар Димитров само сподели, че златните обекти вероятно са били изработени около 2 000 години преди онези, открити при Шипка.

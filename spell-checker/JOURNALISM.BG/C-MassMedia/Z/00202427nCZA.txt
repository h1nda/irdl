Гръцките вина започват да се харесват в Китай
					12/03/2012
					Китай ще консумира гръцки вина благодарение на десетгодишно търговско споразумение за милиони евро, подписано по-рано тази година.
					От Мария Паравантес за Southeast European Times от Атина -- 12/03/12
 
					 
						
Съгласно споразумението над 3,5 милиона бутилки гръцко вина ще бъдат изнесени за Китай. [Ройтерс]
						Винарската кооперация "ВАЕНИ-Науса", включваща 220 местни производители на грозде за вино, е подписала най-голямата в историята си експортна сделка с водеща китайска компания. 
						ВАЕНИ сега жъне плодовете на общите усилия, след като спечели китайския пазар благодарение на своята динамична промоционална инициатива миналата година, която включваше изпращането на "пробна" партида от 250 000 бутилки. 
						"Важното е да се локализира източникът и да се възбуди интерес. Сега всичко опира до това, нещата да се организират правилно и последователно," каза за SETimes президентът на ВАЕНИ Георгиос Фунтулис.
						Районът на Негуш (Науса) в гръцката част на Македония е една от водещите територии за производство на вино в страната, известна със сорта пополка (ксиномавро). ВАЕНИ има приблизително 50 % дял от общото производство на вино в Негуш, като произвежда три милиона бутилки годишно и изнася в 27 страни. 
						"Китайците предпочитат червените вина. Сортът пополка е уникален и това носи голям потенциал," обясни Фунтулис, добавяйки, че за гръцките винопроизводители е жизнено важно да станат по-отворени, ако искат да пробият на други пазари. Той разкри, че компанията вече преговаря с индийския пазар. 
						Една бутилка вино от ВАЕНИ сега се продава на цена между 2 и 14 евро в Китай. Компанията възнамерява да изнася и други гръцки продукти, включително зехтин. 
						Още след олимпийските игри през 2004 г. Китай изразява силен интерес към традиционните гръцки продукти. При последното си официално посещение в Гърция премиерът на Китай Вън Цзябао даде одобрението си за гръцко вино. 
						Вън пи вино "Домейн Целепос", отваряйки вратата за гръцкия износ. Месеци по-късно лозарят Янис Целепос, собственик на "Домейн Целепос", сключи сделка за 840 000 евро и през 2011 г. изпрати в Азия 45 000 бутилки на цена 10 евро за бутилка. 
						Междувременно друг грък, роден в семейството на винопроизводители, Михалис Бутарис, отиде още по-далеч, като се премести да живее в Китай и в сътрудничество с местния производител "Могао" основа винарната "Съншайн Вали" в провинция Гансу, Западен Китай. 
						Той също е съгласен, че излизането отвъд гръцките граници е особено важно. "Естествено, всяка действителна търговска сделка или инвестиция усилва тенденцията за една по-отворена Гърция, особено към Китай," каза за SETimes Бутарис, който е председател на "Съншайн Вали".
						"Нашата визия е да направим така, че гръцката продукция да отговаря на очакванията, да открие пътя за гръцките продукти и да накара китайските потребители да се наслаждават на гръцките вина," добави той. 
						Благодарение на новата система за наименование за произход, създадена в началото на 80-те години на ХХ в., съчетана с по-високите стандарти, установени от ЕС, качеството на гръцките вина се е подобрило и винопроизводителите са се насочили към международните пазари. 
						Според доклад от 2011 г. на Димитрис Томопулос от Гръцката служба за връзка по икономически и търговски въпроси в Пекин китайският пазар на вино е сред най-бързо разрастващите се, като вносът се е увеличил с 30 % през последните пет години. Това се дължи до голяма степен на по-голямата покупателна способност, както и на факта, че виното се превръща в символ на социален статус.
					
				
			
					 
					
 
 

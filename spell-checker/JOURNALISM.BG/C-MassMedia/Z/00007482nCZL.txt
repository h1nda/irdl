Предстои реформа на македонската публична администрация
01/07/2003
Македонското правителство дава тласък на дълго отлаганата реформа на публичната администрация. То обаче може да заплати цената на промяната със загуба на властта по време на следващите избори.
От Слободанка Йовановска за Southeast European Times в Скопие - 01/07/03
 
 
Публичната администрация поглъща най-голяма част от държавния бюджет на Македония. Тя е нараснала с 60 % през последните шест години и заплашва да изтощи икономиката и да подложи на риск финансовата стабилност. Правителството на Бранко Цървенковски обяви, че ще даде ход на дългоочакваните реформи и общото мнение е, че ще бъде отбелязан напредък. Цената обаче може да се окаже загубата на властта по време на следващите избори.
Преди седем години Световната Банка направи оценка, че Македония се нуждае от малобройна, способна и компетентна публична администрация от около 60,000 души. Въпреки че всяко правителство оттогава до днес обещава да подходи към решаване на проблема, броят на хората, които са заети в публичната администрация, продължава да нараства, достигайки 128,000 души през тази година. Според последните статистически анализи администрацията представлява повече от 40 % от общия брой работещите в Македония, т.е колкото е броят на заетите в целия частен сектор на страната.
Правителството възнамерява да съкрати служителите в публичната администрация с 4% през следващите две години. Това означава, че около 5,000 души ще бъдат освободени. Крайната цел е да се достигне цифрата 60,000 души, която се препоръчва както от Световната банка, така и от МВФ.
Въпреки че повечето македонци са съгласни, че реформата е от жизнено значение за икономическото здраве на страната, първоначалните реакции към плана се донякъде негативни. Синдикатът на служителите от публичната администрация упражнява натиск върху правителството за оповестяване на критерии при съкращенията и за включване на профсъюза в процеса на реформа, заплашвайки, че освободените служители ще създадат "армия" от безработни македонци. Основната опозиционна партия ВМРО-ДПМНЕ обвинява управляващия Социалдемократически съюз на Македония (СДСМ), че планира политическа "чистка" , а не реформа на администрацията.
Премиерът Бранко Цървенковски разглежда мандата на СДСМ като втори шанс да довърши онова, което не е успял да постигне по време на първия мандат. Цървенковски заяви, че реформата е необходима, защото администрацията е многобройна, мудна, неефикасна, бюрократична и скъпоструваща. Например в сектора на общественото здравеопазване са заети 32,000 души, като само 6,000 от тях са лекари. Мнозина смятат, че без промяна преобразуването на националната икономика ще запази сегашния си темп.
В свои доклади през последните няколко години ЕС и НПО достигаха до заключението, че митничарите, полицаите, държавните служители, ангажирани в процеса на приватизация, лекарите и съдиите са особено предразположени към корупция. Всички тези професии са свързани с публичната администрация. Продължаващият проблем с корупцията е един от най-силните аргументи в полза на реформата.

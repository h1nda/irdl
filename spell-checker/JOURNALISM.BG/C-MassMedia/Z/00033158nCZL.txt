Гърция отново подчерта, че няма да напусне еврозоната
					25/01/2010
					 
						АТИНА, Гърция -- Финансовият министър Георгиос Папаконстантину отхвърли в понеделник (25 януари) всички мнения, че страната му може да напусне еврозоната. "Спекулациите за излизане от валутния съюз са полети на въображението," каза той за германския всекидневник "Ди Велт". Изразявайки оптимизъм, че страната му ще съумее да оздрави публичните си финанси, Папаконстантину отново подчерта, че Атина възнамерява сама да се справи с проблемите си. "Сами ще овладеем бюджетните си проблеми. Никого не сме молили за финансова помощ, нито очакваме някаква помощ отвън," каза той. Гърция представи на Европейската комисия план, имащ за цел намаляването на бюджетния дефицит от 12,7 % от БВП за миналата година на 2,8 % през 2012 г. чрез режим на строги икономии. (AФП, Ройтерс - 25/01/10)

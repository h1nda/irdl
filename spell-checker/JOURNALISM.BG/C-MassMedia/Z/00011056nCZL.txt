Турция ще увеличи полицейските подкрепления за срещата на върха на НАТО
07/06/2004
 
АНКАРА, Турция -- Допълнителен полицейски контингент от 10 000 души ще пристигне в Истанбул, за да укрепи сигурността по време на Срещата на върха на НАТО, насрочена за 28-29 юни, каза вътрешният министър Абдулкадир Аксу в неделя (6 юни). Министерството по сигурността, командването на жандармерията и командването на бреговата охрана ще осигуряват съвместно охраната на Срещата.
Също в неделя турският външен министър Абдулах Гюл пристигна в Египет за срещи с местни представители като част от подготовката за срещата на организацията Ислямска конференция, която ще се проведе през следващата седмица в Истанбул.
Междувременно турският министър на труда и социалната сигурност Мурат Басесоолу е в Женева, Швейцария, за да участва в 92-та международна конференция на Международната организация по труда. Поканени са министрите на труда от 177 държави-членки. (Анадолска агенция, НТВ, ТРТ 2 - 06/06/04)

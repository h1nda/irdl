Заподозрени трафиканти на наркотици бяха арестувани на Балканите и в Италия 
					17/11/2010
					 
						БЕЛГРАД, Сърбия -- Във вторник (16 ноември) властите в Италия, Черна гора, Словения и Сърбия арестуваха 80 души, свързани с престъпната група на заподозрения наркотрафикант Дарко Шарич. Сръбският прокурор за организираната престъпност Милко Радисавлевич описа задържаните като „членове на международна престъпна група, заподозряна, че е планирала и организирала трафика и разпространението на кокаин за италианския пазар”. Черногорската полиция задържа брата на Шарич, Душко Шарич, и двама сръбски граждани въз основа на заповед за арест, издадена от Италия за разпространение на наркотици. Дарко Шарич, който се издирва от Сърбия, и неговата група са заподозрени в контрабандата на 2,5 тона кокаин от Южна Америка. Италия също е издала заповед за арестуването му. (РТС, Танюг, Бета, Б92, АФП - 16/11/10)

АКП и СХП работят заедно за разкриване на корупцията
11/07/2003
Политиците в Турция са подложени на обстойна проверка след излизането на доклада на антикорупционната комисия.
От Фатих Баран за Southeast European Times от Истанбул - 11/07/03
 
 
Антикорупционната комисия, създадена от управляващата Партия на справедливостта и развитието (АКП) и опозиционната Републиканска народна партия (СХП), представи доклад пред парламента, съдържащ твърдения за корупция по време на управлението на предишните правителства. Очаква се тя да направи предложения за сформиране на нови комитети за разследване на корупцията, която се оценява на 150 млрд. дол. през изминалите години.
Комисията работи в продължение на четири и половина месеца над доклада. Тя проведе разговори с 51 души, в това число с бившия лидер на Отечествената партия (АНАП) и премиер Месут Ялмъз; с бившите министри Джумхур Ерзумер, Гюнеш Танер, Корай Айдин и Хюсаметин Озкан; с бившия управител на Централната банка Гази Ерчел; с бившия председател на агенцията за банков надзор Зекирия Темизел; с бившия собственик на Сюмербанк Хайям Гарипоглу; и с бизнесмена Коркамаз Игит.
В доклада се предлага да се ограничи депутатският имунитет и да се възобновят съдебни дела на бивши министри и премиери. В него се съдържа и препоръка за създаване на специализирани съдилища за борба с корупцията. При сегашната нормативна уредба, ако министър или премиер са в момента действащи, или пък ако срещу тях са повдигнати обвинения за период, когато са били в правителството, необходимо е първо да бъде проведено разследване от специален парламентарен комитет, който след като установи вина, може да отнесе случая до Върховния съд. Комитетът трябва да предложи предаване на случая на съда след гласуването му с мнозинство от 226 гласа в 550 членния парламент.
Антикорупционната комисия няма изпълнителни правомощия и дейността й се ограничава в докладването пред парламента на установените от нея факти. Ако тя открие нарушения, парламентът може да започне разследване.
Главните обвинения в сегашния доклад на комисията са насочени срещу коалицията ДСП-МНП-АНАП, която бе на власт преди изборите през 2002 г.
В словото си на конференция на партията премиерът Реджеп Тайип Ердоган заяви, че продължава проверката на предполагаеми случаи на корупция по времето на последните няколко правителства. Когато тя приключи и пълният мащаб на корупцията бъде разкрит, нацията ще бъде шокирана, каза Ердоган. Той отправи обвинението, че при предишните правителства държавата е била "грабена" отвътре и отвън.
През изминалото десетилетие в Турция бяха предприети серия разследвания на случаи на корупция, но в резултат на политически пазарлъци всички дела през 90-те години бяха прекратени преди още да бъдат постигнати някакви резултати. По време на кампанията за изборите през ноември миналата година партията на Ердоган АКП обеща да разследва случаите на корупция и да ги изнесе пред обществото. Сега ще бъде поставена на изпитание искреността на тези обещания и турският народ очаква резултатите от този процес.

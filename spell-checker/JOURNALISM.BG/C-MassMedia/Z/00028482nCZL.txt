Румънската полиция организира митинг за по-високи заплати
					24/11/2008
					 
						БУКУРЕЩ, Румъния -- Над 200 полицейски и държавни служители организираха в събота (22 ноември) съвместен протест с искания за по-добро заплащане и увеличаване на персонала. Полицейските служители искат повишение от 30 %, повече персонал, премии и приемане на няколко изменения в статута на полицейските служители. Профсъюзът на държавните служители иска правителството да поднови през 2009 г. преговорите за увеличаване на заплатите.
						Други новини -- В петък комисия на долната камара на испанския парламент отхвърли предложение за сваляне на ограниченията върху трудовия пазар за румънски и български работници, предадоха медиите. Миналата седмица Европейската комисия призова страните членки да отворят своите трудови пазари за румънци и българи възможно най-скоро. В доклад на ЕС се казва, че работниците от новите страни членки не създават „сериозни проблеми” на пазарите на труда в други страни членки. (Медиафакс, Реалитатя ТВ - 22/11/08; Медиафакс, Зиаре - 21/11/08)

ОССЕ съветва съдебната власт в Косово да защитава по-добре свидетелите
					15/12/2006
					 
						ПРИЩИНА, Косово, Сърбия -- Мисията на ОССЕ в Косово представи в четвъртък (14 декември) доклад за съдебната система на провинцията, който разглежда основно проблемите на защитата на свидетелите, правораздаването по дела за леки престъпления и участието на малолетни в наказателното производство. Йенс Модвиг, заместник-ръководител на Мисията на ОССЕ, заяви, че изводите от доклада показват, че предизвикателствата пред съдилищата не са непреодолими. Той призова между другото да се положат повече усилия за осигуряване на адекватна защита на свидетелите и предотвратяване на сплашването им. Модвиг подчерта, че една ефективна съдебна система и прилагането на върховенството на закона са най-добрите начини за осигуряване на обществено доверие в съдебната власт. 
						Други новини -- Албанският външен министър Бесник Мустафай започва в петък тридневно официално посещение в Косово. Според съобщенията той ще се срещне с представители на ЮНМИК и правителството, с лидери на политически партии, както и с представители на малцинствата. (Албейниън Нюз - 15/12/06; Уеб сайт на ОССЕ, Kosovalive - 14/12/06)

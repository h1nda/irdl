Сърбия приветства ратифицирането на ССА от ЕП 
					20/01/2011
					Ратифицирането на Споразумението за стабилизация и асоцииране на Сърбия е важна крачка към бъдещото членство в ЕС.
					(Блиц, Данас, София Ехо - 20/01/11; ДПA, AKИ, AФП, Синхуа, Бета, Б92, Танюг, Ню Косова Рипорт, Информационна агенция Фокус, Европейски парламент - 19/01/11)
 
					 
						
Европейският парламент гласува в сряда (19 януари) в Страсбург. [Ройтерс]
						Висши представители на Белград приветстваха ратифицирането на Споразумението за стабилизация и асоцииране (ССА) с ЕС от Европейския парламент в сряда (19 януари) като силен сигнал за подкрепа на кандидатурата на страната им за членство в Съюза. 
						 "ЕП ратифицира ССА с убедително мнозинство от 90 %, което е голям успех за нашите граждани и нашата страна, тъй като гласуването показва голямата подкрепа, на която се радва страната ни в ЕС," каза вицепремиерът по европейската интеграция Божидар Джелич. "Фактът, че всички страни и всички политически групи гласуваха в подкрепа на ратификацията, показва недвусмислената подкрепа за бъдещите стъпки по нашия път към Европа." 
						Щом влезе в сила, споразумението ще отвори търговията между Сърбия и 27-членния блок. За да се случи това, то трябва да бъде ратифицирано не само от ЕП, но и от всяка страна, членка на ЕС. 
						ССА, което също така ще даде на Сърбия достъп до по-голяма предприсъединителна помощ, бе подписано през април 2008 г., но процедурата по ратифициране в ЕС не започна до юни миналата година. Оттогава 11 от 27-те страни членки са завършили процеса. 
						Повтаряйки призива на ЕП към останалите 16 страни "да пристъпят по-бързо към процедурата по ратифициране," сръбският премиер Мирко Цветкович изрази в сряда надежда, че те ще бъдат окуражени от решението на евродепутатите да направят това през следващите месеци. 
						 Сърбия внесе официалното си заявление за членство в ЕС през декември 2009 г. и се надява да получи официално признание като кандидат за членство до края на тази година. 
						Подчертавайки значимостта на решението от сряда за кандидатурата на страната им за членство в ЕС, представителите на Белград заявиха, че то ще насърчи по-нататъшните усилия за реформи. 
						"От многото стъпки, които ни очакват по пътя към ЕС, тази е изключително важна," е казала Милица Делевич, ръководител на Службата по евроинтеграция на сръбското правителство, цитирана от белградското радио Б92. 
						"Още по-важно е, че това е сигнал за нас в Сърбия да продължим да работим и да продължаваме с реформите, което освен че ще донесе промени в страната, ще ни подсигури и подкрепа и по-нататъшно одобрение в процеса на европейска интеграция." 
						Освен решението за ратифициране на ССА на Сърбия, което бе прието с явно гласуване, 736-местният ЕП прие и отделна резолюция за процеса на евроинтеграция на Сърбия с 612 на 38 гласа и 28 въздържали се. 
						В документа, изготвен от докладчика на законодателния орган на ЕС за Сърбия, словенския депутат Йелко Кацин, се приветства процесът на реформи в Сърбия и стъпките "в процеса на повишаване на осведомеността за зверствата, които се случиха в близкото минало, и за регионалното помиряване". 
						Депутатите от ЕП обаче подчертаха също, че пълното сътрудничество с Международния трибунал за бивша Югославия остава "основно условие за напредъка на Сърбия по пътя към членство в ЕС", се казва в изявление на ЕП. 
						Отбелязвайки, че развитието на регионалното сътрудничество и добросъседските отношения е главен приоритет за ЕС, резолюцията призовава Белград да се придържа към конструктивен подход в тази област. В нея се призовава още за "незабавно" започване на преговорите между Сърбия и Косово.

Очаква се председателят на Хагския трибунал да даде положителна оценка за сътрудничеството на Сърбия и БиХ
					09/10/2007
					 
						ХАГА, Холандия -- Очаква се председателят на Трибунала на ООН за военни престъпления в Хага, Фаусто Покар, да даде положителна оценка на нивото на сътрудничество от страна на Сърбия и Босна и Херцеговина (БиХ). Изтекли в пресата откъси от годишния доклад, който той ще представи пред Съвета за сигурност на ООН следващата седмица, се появиха в местните медии в понеделник (8 октомври). Според тях Покар ще отбележи, че е постигнат значителен напредък в отношенията между Сърбия и Трибунала след сформирането на новото сръбско правителство през март. Оттогава са арестувани двама обвиняеми във военни престъпления.
						По отношение на БиХ Покар ще изтъкне, че е подобрено сътрудничеството, особено между Трибунала и Република Сръбска. (Блиц - 09/10/07; РТРС, Танюг - 08/10/07)

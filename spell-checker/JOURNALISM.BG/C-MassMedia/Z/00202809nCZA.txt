Избирателите са недоволни от съдебно решение относно индекса за имуществото на политиците в БиХ
					15/05/2012
					В дело, в което два закона си противоречат, съдът реши, че индексът за имуществото на политиците не може да се публикува на уебсайта на ЦИК.
					От Бедрана Калетович за Southeast European Times от Сараево -- 15/05/12
 
					 
						
Съдът заяви, че разпоредба от закона за изборите нарушава закона за защита на личните данни. [Ройтерс]
						Неотдавнашно съдебно решение в Босна и Херцеговина (БиХ) се превърна в объркан парадокс, след като отхвърли част от избирателния закон в страната с аргумента, че се нарушава сферата на личния живот на политиците. 
						Според избирателния закон всеки политик трябва да публикува декларация за притежаваното от него имущество както в началото, така и в края на мандата. Индексът за имуществото след това се публикува на уебсайта на Централната избирателна комисия (ЦИК). 
						Законът постанови, че индексът трябва да бъде прозрачен, за да бъде информирана обществеността. 
						Миналата седмица обаче съдът в БиХ излезе с решение, което забранява на ЦИК да изпълни законовото си задължение, защото тя публикува лични адреси и подписи на политици в нарушение на закона за защита на личните данни. 
						Полемиката сега се прехвърля в държавния парламент - давайки възможност на самите политици да решават. 
						''Публикуването на тази информация не бе въведено от делегатите в парламента на БиХ, а чрез мандат на върховния представител, който... наложи избирателния закон в БиХ. Сега политиците ще бъдат тези, които трябва да решават сами за себе си," каза адвокатът Вахид Чанджич за SETimes. 
						Агенцията за защита на личните данни в БиХ (АЗЛД) посочи, че нейната цел не е била да скрие нещо от гражданите - особено заплатите на политиците, изплащани от държавния бюджет - но че личното пространство трябва да се зачита. 
						''Публикуването на индексите за имуществото на уебсайт - заедно с подписите на политиците и техните адреси - отваря възможности за разнообразни злоупотреби, като сканиране на подписите, грабежи, кражби, изнудване и така нататък," каза Петър Ковачевич от АЗЛД. 
						Председателят на ЦИК на БиХ Бранко Петрич обаче не е съгласен. "Тези факти досега са били използвани от различни медии и НПО... в интернет. Съдът казва, че информацията може да се публикува от медиите, НПО и физически лица, но че същото не може да се направи от една държавна институция, чиято работа е да го прави. Това е парадоксално." 
						Много НПО казват, че спирането на публикуването не е демократично, пък и противоречи на целта на индексите за имуществото. 
						''Прозрачността на имуществото е нещо, което се подразбира за политиците, заемащи обществени постове. Те трябва да обясняват произхода на имуществото си, в случай че избирателите се интересуват от него," каза за SETimes Аднан Мевич от НПО "Дамарска младеж"
						''Това е само продължение на удара върху демократичните основи и правата на гражданите. Очевидно е, че това дело защитава интересите на политическата класа - към която принадлежат съдиите и служителите в агенциите," каза за SETimes Миомир Деянович, председател на НПО "Център за хуманна политика". 
						Много граждани казват, че съдебната присъда ще доведе до политическа корупция. 
						''Политиците сега ще ни грабят, без дори да знаем това," каза за SETimes Един Хамзич от Сараево.
						''Бедността е непознат термин сред политиците в БиХ - въпреки че те винаги се оплакват, че заплатите им не са пропорционални на количеството отговорности, които имат. Ние имаме право да знаем как те могат да си позволят целия този лукс, докато избирателите им гладуват," каза Амила Касумович от Витез.
					
				
			
					 
					
 
 

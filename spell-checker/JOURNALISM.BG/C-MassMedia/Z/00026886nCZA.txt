Световната банка: "Борбата срещу корупцията е отслабнала в повечето страни от ЮИЕ" 
					26/06/2008
					Борбата срещу корупцията е отслабнала в повечето от страните в Югоизточна Европа, сочи нов доклад на Световната банка за държавното управление, публикуван във вторник.
					(Дневник, Europe.bg, Hotnews.ro - 25/06/08; ДПA, ИПС, Световна банка - 24/06/08)
 
					 
						
Според доклада България е на първо място по корупция сред страните, членки на ЕС. [Архив]
						Само пет от страните от Югоизточна Европа (ЮИЕ) са осъществили напредък в борбата с корупцията през 2007 г., обяви Световната банка в свой нов доклад, публикуван във вторник (24 юни). Косово и България са между другите седем страни, в които ситуацията се е влошила на този фронт, според годишния доклад на банката "Показатели за ефективността на държавното управление в света" (WGI). 
						Проучването обхваща 212 страни и територии на базата на данни от 35 различни източници. Банката измерва управлението в проучваните страни въз основа на шест критерия: гласност и отчетност, политическа стабилност, ефективност на управлението, качество на регулативната уредба, върховенство на закона и контрол на корупцията. За всеки от тези показатели страните получават точки от 0 до 100 или оценка в процентно изражение. 
						С оценка 25,6 за 2007 г. Косово изглежда се представя най-зле от страните от ЮИЕ в борбата с корупцията и е страната с най-значително влошаване от 2006 г. насам, когато получи оценка 34. Представянето на България в тази категория също се е влошило. Нейната оценка от 53,1 за миналата година е с 3,7 пункта по-ниска в сравнение с тази за 2006 г., което я определя като най-зле представяща се в областта на борбата срещу корупцията сред страните, членки на ЕС. 
						Оценките на Босна и Херцеговина (БиХ) и Гърция, съответно 44,9 и 65,7, са с по 3,2 пункта по-ниски от тези за миналата година. Кипър е получил 74,9 за 2007 г., понижение спрямо 77,7 за 2006 г. Хърватия (58,9) и Сърбия (46,4) са загубили съответно по 0,8 и 0,2 пункта. 
						Същевременно Албания (36,7) е подобрила представянето си със 7,6 пункта. Румъния (55,6) също е отбелязала съществен напредък, печелейки нови 7,1 пункта за една година. Македония (50,7), Черна гора (44,4) и Турция (59,4) са получили по-високи оценки за 2007 г. 
						По отношение на показателя за гласност и отчетност всички страни от ЮИЕ освен БиХ, Косово, Румъния и Турция са получили по-високи оценки. 
						Политическата стабилност се е влошила най-много в Турция, Сърбия и БиХ. Кипър (64,4), Гърция (63,0) и България (61,1) водят в листата по този показател. 
						Кипър (89,6), Хърватия (70,0), Гърция (69,7) и Турция (63,5) са страните от региона, получили най-висока оценка за ефективност на управлението. 
						Всички страни от ЮИЕ са повишили оценките си за качеството на регулативната уредба. 
						С изключение на БиХ, Македония, Сърбия и Турция всички страни от региона също така са повишили или запазили оценките си за върховенство на закона спрямо 2006 г. 
						"Въпреки подобреното управление в някои страни общото качество на държавното управление по света не се е подобрило особено през изминалото десетилетие,” се казва в обобщението на доклада за WGI.

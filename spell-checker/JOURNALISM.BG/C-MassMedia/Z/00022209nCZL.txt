Посланик на САЩ каза, че Вашингтон и Москва обсъждат резолюция за Косово
					12/04/2007
					 
						БЕЛГРАД, Сърбия -- Вашингтон и Москва водят разговори, за да изгладят своите различия по предложения план за бъдещето на Косово, заяви посланикът на САЩ в Белград в сряда (11 април). Майкъл Полт каза пред репортери, че Съветът за сигурност на ООН може да приеме резолюция за Косово в края на пролетта или началото на лятото. Съединените щати, добави той, разговарят с всички останали членове на Съвета за сигурност, както и с останалите членове на Контактната група за Косово – Великобритания, Франция, Германия, Италия и Русия. 
						Също в сряда ръководителят на ЮНМИК Йоахим Рюкер каза, че ООН може да приключи своето присъствие в Косово в рамките на 120 дни след приемането на резолюцията на Съвета за сигурност за бъдещето на провинцията. Ако бъде приет планът, предложен от бившия финландски президент Марти Ахтисаари, ЮНМИК ще прехвърли повечето от своите правомощия и операции на правителството на Косово и ще бъде заменена от мисия на ЕС. (Глас явности, Политика - 12/04/07; ТАНЮГ, РТС, РТК, РСЕ, Б92, Топ-Чанъл - 11/04/07)

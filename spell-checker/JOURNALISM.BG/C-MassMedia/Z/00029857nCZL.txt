Новият генерален секретар на НАТО обеща да си сътрудничи с Турция
					07/04/2009
					 
						АНКАРА, Турция -- Новоизбраният генерален секретар на НАТО, датчанинът Андерс Фог Расмусен, заяви в понеделник (6 април), че по време на своя мандат ще поддържа тясно сътрудничество с Турция. На пресконференция в кулоарите на втория годишен форум на Алианса на цивилизациите под егидата на ООН, който се проведе в Истанбул, Расмусен определи Турция като "близък съюзник и стратегически партньор". Той заяви също, че Дания може да спре излъчвания на кюрдски език телевизионен канал “Рой ТВ” при наличие на доказателства, че телевизията поддържа връзки с терористичната Кюрдска работническа партия (ПКК). Турските власти често критикуват телевизионния оператор, че пропагандира идеите на ПКК. По-рано Турция се противопостави на кандидатурата на Расмусен за генерален секретар, позовавайки се на нежеланието на Дания да спре излъчването на телевизия “Рой ТВ”. Расмусен заяви, че датската полиция и прокуратура разследват дали съществуват икономически връзки между “Рой ТВ” и ПКК, както и дали предаванията на оператора подбуждат към тероризъм. (Анадолска информационна агенция, Хюриет, Сабах, ТРТ - 06/04/09)

ЮНМИК ще остане в областите с преимуществено сръбско население в Косово
					22/09/2008
					 
						ПРИЩИНА, Косово -- ЮНМИК ще удължи присъствието си в районите с преимуществено сръбско население в Косово дори след като намали състава си, за да избегне вакум в сигурността, заяви заместник-ръководителят на ЮНМИК Дейвид Харланд в неделя (21 септември). Той потвърди, че съставът на мисията от 4 000 служители скоро ще бъде намален със 70% като част от продължаващия процес на преструктуриране. Според Харланд главният приоритет на ЮНМИК продължава да бъде възстановяването на върховенството на закона в Северно Косово.
						Други новини -- В нов доклад на Държавния департамент на САЩ се твърди, че религията в Косово като цяло се уважава от правителството. В него също се прави заключението, че макар насилието да намалява, равнището на междуетническото напрежение остава високо, особено след едностранно обявената независимост на Косово през февруари. Вицепремиерът Хайредин Кучи заяви в неделя, че правителството ще приеме сериозно доклада и ще работи за подобряване на отношенията между местните общности. (Коха Диторе, Експрес, Зери - 22/09/08; Ртк, Б92, Koнтакт Плюс, Глас Сърбие - 21/09/08)

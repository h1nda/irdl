Косово очаква края на своята контролирана независимост
					13/01/2012
					В Косово предстоят още промени с наближаването на края на надзора на международната общност четири години след обявяването на независимостта.
					От Линда Карадаку за Southeast European Times от Прищина -- 13/01/12
 
					 
						
Служители на КФОР, ЮЛЕКС и Косовските сили за сигурност провеждат съвместно учение близо до летището в Прищина на 30 юни 2011 г. [Ройтерс]
						Премиерът Хашим Тачи отново повтори в началото на месеца, че 2012 г. ще бележи края на контролираната независимост, като решение в този смисъл се очаква до края на януари. Тогава се очаква Международната направляваща група да заседава и да определи график за началото на края. 
						ЕС е в процес на доуточняване на присъствието си в Косово, като назначи оттеглящия се от поста външен министър на Словения, Самуел Збогар, за нов ръководител на службата на ЕС. Той ще изпълнява и длъжността специален представител на ЕС, но няма да се смята за ръководител на делегацията на ЕС, защото има пет страни, членки на ЕС, които не са признали независимостта на Косово. 
						ЕС също така преосмисля правоналагащата си мисия ЮЛЕКС, подчертавайки обаче, че "върховенството на закона е ясно задължение на Косово и ние го подпомагаме. Мисля, че е в интерес както на ЕС, така и на Косово да работят добре заедно," каза за SETimes говорителката на ЕС Мая Кочиянчич.
						Франсоаз Ламбер, заместник-ръководител на пресслужбата на ЮЛЕКС, потвърди пред SETimes, че договорите на около 70 служители от митническия и полицейския компонент няма да бъдат продължени поради частично преструктуриране. Създадени са обаче около 40 нови длъжности в правосъдния компонент, където приоритет ще имат същите тези служители. 
						Тя добавя: "Би било снизходително да намекваме, че размерът на нашата мисия е пряко свързан с готовността на Косово да действа самостоятелно. Косово вече действа самостоятелно в много области. Със сигурност след време обаче, с повишаването на възможностите и стандартите на върховенството на закона, фокусът на нашата мисия ще се стесни и по всяка вероятност числеността ни ще намалее." 
						През декември делегация на косовското правителство, ръководена от вицепремиера Хайредин Кучи, посети Брюксел, за да обсъди първоначалната фаза на края на контролираната независимост. 
						Кучи заяви за SETimes, че срещите са се съсредоточили върху "това, как трябва да подходим към този важен и много деликатен въпрос. Има няколко области, в които възможностите на местните институции са се увеличили и по които местните институции могат да работят дори и без помощта на международните представители. Но има също така няколко области - като военните престъпления и организираната престъпност, в които ще имаме нужда от помощта на ЮЛЕКС или дори от други механизми още известно време. Това, което мога да кажа, е че имаме отлично сътрудничество с ЕС и САЩ и всяко действие, което се предприема в процеса на прекратяване на контролираната независимост, ще бъде в пълна хармония с Брюксел и Вашингтон." 
						Правителството заявява, че в частност са били обсъдени въпроси на "съдебната система, полицията и други сегменти, където намаляването на членовете на ЕС в мисията може да започне." 
						Те се съгласиха също да изготвят общ план, конкретизиращ задълженията и точните отговорности на косовските институции и ЮЛЕКС по отношение на Северно Косово. Правителството цели да наложи функциониращо върховенство на закона на цялата територия на Косово. 
						"Косово има късмет," каза за косовския всекидневник "Зъри" Халдун Сино, ръководител на Координационната служба на ЕС. Защото Косово се намира в района на европейското разширяване и заедно с други страни е предвидено да стане част от ЕС. Той каза, че това значи, че Косово трябва да получава ежегодно помощи в размер на близо 70 млн. евро. 
						Краят на контролираната независимост би означавал също закриване на Международната гражданска служба (МГС) тази година. Говорителят на МГС Кристиан Палме каза за SETimes, че значителни части от Цялостното предложение за статута са приложени, но добавя: "Има ясно определен набор от оставащи задачи в нашия работен план за 2012 г., върху които ще продължим да работим с нашите партньори в правителството на Косово и МНГ." 
						Политическият анализатор и журналист Белул Бечай, изпълняващ длъжността председател на НПО "Европейско движение в Косово", се пита дали приносът на МГС е бил достатъчен. След като МГС бъде закрита, а ЮЛЕКС намали присъствието си, казва той, "на Косово ще му липсва това, което липсваше и досега: отчетност и отговорност на управлението..., [което ще доведе] до явни провали, които по един или друг начин са били покривани от чужденците," каза Бечай за SETimes.

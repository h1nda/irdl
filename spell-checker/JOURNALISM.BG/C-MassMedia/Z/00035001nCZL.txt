Завърнали се кюрди са изправени пред съда в Турция
					18/06/2010
					 
						АНКАРА, Турция -- Десет членове на група кюрди, които се завърнаха в Турция през октомври, бяха арестувани в четвъртък (17 юни) поради започването на процеса срещу тях. Те са част от група от 34 души, включително осем членове на терористичната Кюрдска работническа партия (ПКК), които дойдоха в Турция от бежанския лагер Махмур в Северен Ирак с цел да тестват, по думите им, обещанието на правителството за възприемане на по-демократичен подход към кюрдското малцинство. Всички те, с изключение на четирима малолетни, очакват процес в две отделни съдилища в Диарбекир. Съдебното заседание в четвъртък включваше 16 членове на групата, обвинени във връзка с празненствата, организирани за посрещането им при завръщането в Турция. Осемте членове на ПКК са обвинени в принадлежност към терористична организация и терористична пропаганда. (Хюриет, Би Би Си - 17/06/10)

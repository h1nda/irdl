Турска писателка е изправен пред съда за обида на Ататюрк
					06/10/2006
					Срещу писателката Ипек Чалъшлар са повдигнати обвинения заради пасаж в нейния бестселър - биография на съпругата на Мустафа Кемал Ататюрк, Латифе Ушаки.
					(Телеграф, Търкиш Дейли Нюз - 06/10/06; Ройтерс, AП, AФП, БиБиСи, ДПA, РСЕ/РС, Хюриет - 05/10/06; AФП, AП, Ройтерс - 03/10/06)
 
					 
						
Процесът започна в последния ден от тридневното посещение на еврокомисаря по разширяването Оли Рен в Турция. [Гети Имиджис]
						Процесът срещу писателка, обвинена в обида на основателя на модерната турска република, започна в Истанбул в четвъртък (5 октомври). Обвиненията са свързани с пасаж от творба на Ипек Чалъшлар - биография на съпругата на Мустафа Кемал Ататюрк, Латифе Ушаки. 
						В пасажа писателката описва как Ататюрк се спасява при опит за покушение срещу него, като бяга от президентския дворец, дегизиран като жена в чадри. Книгата бе публикувана през юни и бързо се превърна в бестселър. 
						Делото бе заведено по иск на читател на турския многотиражен ежедневник "Хюриет", който публикува откъси от биографията. 
						"Да се твърди, че ... Ататюрк, чийто кураж не е имал равен на себе си, би направил подобно нещо ... е най-голямата обида," пише Хюсеин Тугрул Пекин, цитиран от АП, в свое писмо до прокурора, който в крайна сметка е предявил обвинение срещу Чалъшлар и Недждет Татлъджан, редактор на "Хюриет"
.
						"Това решение е било взето от Мустафа Кемал в критичен момент и то се е оказало успешно," твърди Чалъшлар в интервю за вестника. "Как може човек да заведе иск, твърдейки, че не е възможно той да е сторил подобно нещо?" 
						Никой от обвиняемите не присъства на първото заседание в четвъртък. Съдът отложи процеса за 19 декември. Като се позовават на информационната агенция "Доган", медиите съобщават, че съдията е наредил на полицията да доведе Татлъджан в съда и е призовал Чалъшлар да присъства на процеса. Ако бъдат осъдени, двамата обвиняеми могат да получат присъди до четири години и половина. 
						Процесът започна в последния ден от тридневното посещение на еврокомисаря по разширяването Оли Рен в Турция. Рен призова Анкара да промени или премахне членове от наказателния кодекс на страната, които нарушават свободата на изразяване. 
						Член 301 определя като углавно престъпление "обида" на републиката, парламента или други държавни институции и предвижда присъда до три години затвор. Двама от най-известните романисти в страната, Орхан Памук и Елиф Шафак, са сред десетките турски интелектуалци, станали обект на съдебни процеси по обвинения в "обида на турската национална идентичност".
						Обвиненията срещу Памук бяха снети по-рано тази година, докато процесът срещу Шафак приключи с оправдателна присъда скоро след започването му. 
						"Трябва да се сложи край на порочния кръг, създаден от този член," е казал Рен пред официални лица в Анкара тази седмица, цитиран от излизащото на английски език турско списание "Джърнъл ъф Търкиш Уикли". "Той или трябва да бъде променен, или изцяло да бъде премахнат от наказателния кодекс. Това е от основно значение за свободата на изразяване. Дори и делата да завършват в полза на обвиняемите, остава фактът, че тези дела изобщо не е трябвало да се завеждат." 
						Когато в четвъртък бе открит процесът срещу Чалъшлар, друг съд в Истанбул публикува мнението си за решението по делото срещу Шафак, което предлага да се редактира Член 301, за да се даде по-точна дефиниция на "турската национална идентичност". 
						"Усилията да се ограничи свободата на мисълта и на изразяването могат да имат сериозни последици,” се казва в цитираното от "Ройтерс" мнение на съда относно решението за Шафак. "Немислимо е да се говори за престъпления, извършени от измислени герои ... Трябва да се определят границите на понятието "турска национална идентичност" и то да се постави на твърда основа."

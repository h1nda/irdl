Висш сръбски прокурор отправи предупреждение към онези, които помагат на Караджич и Младич
					23/12/2005
					 
						БЕЛГРАД, Сърбия и Черна гора -- Главният прокурор на Сърбия за военни престъпления предупреди онези, които помагат на Ратко Младич и Радован Караджич да се изплъзват от арест, че са разкрити и движението им се следи. В изказването си от четвъртък (22 декември) Владимир Вукчевич не спомена конкретни имена, но каза, че всеки, който по някакъв начин контактува с обвинени във военни престъпления лица, може да бъде подведен под отговорност. Местните медии определиха думите му като едно от най-острите изказвания, направени досега от висш държавен служител от Белград. 
						Също в четвъртък министърът на отбраната на Сърбия и Черна гора Зоран Станкович се срещна с Расим Ляич, министър по човешките права и правата на малцинствата на Сърбия и Черна гора и председател на националния съвет за сътрудничество с трибунала за военни престъпления. Те обсъдиха как да се решат проблемите, свързани с предаването на документите, поискани от трибунала на ООН в Хага.
						Други новини -- Специалният пратеник на върховния представител на ЕС по въпросите на сигурността Хавиер Солана за Черна гора, Мирослав Лайчак, разговаря за планирания за догодина референдум за независимост със сръбския премиер Воислав Кощуница, със сръбския президент Борис Тадич и с външния министър на Сърбия и Черна гора Вук Драшкович. Лайчак отново подчерта, че е необходим диалог между черногорските власти и опозиционните партии, както и прилагане на европейските стандарти. (Политика, Данас - 23/12/05; Б92, РТС, Бета, Танюг, Би Би Си, ЮПИ - 22/12/05)

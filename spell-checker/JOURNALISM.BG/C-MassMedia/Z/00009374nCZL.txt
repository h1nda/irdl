Лидерът на ХСЛП Будиша подаде оставка
18/12/2003
 
ЗАГРЕБ, Хърватия -- Председателят на Хърватската социаллиберална партия, Дражен Будиша се оттегли от поста си в сряда (17 декември) след слабото представяне на партията му на парламентарните избори миналия месец. Будиша е известен с националистическите си възгледи и партията му се счита за ключов съюзник на Хърватския демократичен съюз (ХДС), който работи по съставянето на ново правителство.
Други новини: Лидерът на ХДС и новоназначен министър-председател Иво Санадер подписа споразумение в сряда с Фурио Радин, който ще представлява италианските малцинства в новия парламент. Очаква се сделката да успокои напрежението в областта Истрия, където живеят повечето италиански общности. Областта заплашва да проведе референдум за регионална автономия, ако новото правителство не зачита правата на жителите й. (Весник, Вечерни лист - 18/12/03; ХИНA, ХРT - 17/12/03)

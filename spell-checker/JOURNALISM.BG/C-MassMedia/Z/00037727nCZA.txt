Кипърските турци недоволстват от изолацията и строгите мерки за икономии
					10/03/2011
					Властите се страхуват, че ситуацията може да ескалира в масови протести и повсеместни стачки.
					От Алина Лехтинен за Southeast European Times от Истанбул -- 10/03/11
 
					 
						
Протестите предизвикаха яростната реакция на Анкара. [Ройтерс]
						Продължаващите протести на хиляди кипърски турци срещу мерките за строги икономии, наложени от управляващата Партия на националното единство (ПНЕ), предизвикаха тревога у властите. 
						След протест на 2 март, вторият поред за един месец, кипърският турски президент Дервиш Ероглу заяви, че е разтревожен от нарастващото напрежение между Северен Кипър и Турция. 
						 "Развалянето на отношенията ни с Турция не е в интерес на кипърските турци," каза Ероглу. 
						 "Смятам, че ситуацията може да ескалира в масови митинги и евентуално в стачки и други форми на граждански протест," каза Хуберт Фаустман, преподавател в Университета в Никозия. 
						Средиземноморският остров Кипър бе разделен през 1974 г., след като Турция основа Севернокипърската турска република. По време на масова демонстрация на 28 януари група кипърски турски демонстранти скандираше лозунги против Турция. Някои кипърски турци, присъствали на протеста на 2 март, развяваха знамена на гръцката Република Кипър. 
						Отцепническата република в Северен Кипър е изолирана от международната общност и е силно зависима от икономически помощи от Турция. След протеста в края на януари членове на турското правителство критикуваха финансовите подаяния от Анкара, а някои политици дори настояват за прекратяването им. 
						"Кои са тези хора?", каза турският премиер Реджеп Тайип Ердоган, имайки предвид демонстрантите, издигащи плакати против Турция. "Те трябва да бъдат дадени под съд." 
						"Ердоган налива масло в огъня," каза професор Ахмет Сьозен от Източносредиземноморския университет. "Той не разбира, че макар кипърските турци да са турци, те са различни." 
						Професор Музафер Сенел от истанбулския Университет "Шехир" казва, че речта на Ердоган е имала отрицателно въздействие върху кипърските турци и отношенията на Турция с тях. 
						 Той каза, че Ердоган е трябвало да отчете, че протестиращите срещу Турция са малка и екстремистка група. "Ние трябва да [правим разлика] между всички демонстранти и тези екстремистки групи, ругаещи Турция." 
						Анкара отпуска финансови помощи на Кипър на стойност 600 млн. щатски долара годишно. Сьозен каза, че през изминалите четири или пет години управляващата в Турция Партия на справедливостта и развитието (ПСР) е настоявала пред правителството на Северен Кипър да реформира своите сектори на финансите и икономиката. 
						Северен Кипър обаче отлага реформите. 
						Андрекос Варнава, експерт от кипърския Университет "Флиндерс", не вярва, че Турция ще спре да дава подкрепа на Северен Кипър заради антитурските протести. 
						 "[Анкара] инвестира в икономическа, политическа и военна подкрепа там в продължение на десетилетия," каза Варнава. "Той се смята за стратегически важен за южния фланг на Турция и амбициите й да се превърне в средиземноморска сила." 
						Според някои експерти Турция се е вторачила прекалено в гръцкия Кипър и това става за сметка на северната част на разделения остров. "Години наред Турция оформяше политиката си спрямо гръцкия Кипър, а в същото време не обръщаше внимание на кипърското турско общество, " каза Сенел.

Тадич каза, че Сърбия ще има нов кабинет най-късно до понеделник
					02/07/2008
					 
						БЕЛГРАД, Сърбия -- Президентът Борис Тадич каза във вторник (1 юли), че Сърбия ще има ново демократично правителство до петък или най-късно до понеделник. "Сърбия се изгражда наново. Това правителство ще положи повече усилия за възстановяване на инфраструктурата и изграждане на по-балансирано общество. Това са нашите две цели", каза Тадич на 23-ия конгрес на Социалистическия интернационал в Атина. Той повтори, че пълното членство в ЕС ще бъде главен приоритет за новото правителство.
						Също във вторник сръбският парламент започна обсъждането на промени в закона за структурата на правителството, предложени от парламентарната група на Демократическата партия - "Г 17 Плюс". Според тях бъдещият кабинет ще има 23 министерства, с едно повече от досега. С това членовете на кабинета ще станат общо 26. (Блиц - 02/07/08; Бета, Б92, РИА Новости - 01/07/08)

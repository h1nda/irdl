Блоговете: медийна революция? 
		11/08/2006
		Някои просто не ги разбират, други виждат потенциала им. Още от седмицата: пристрастяване към Интернет; Албания и процесът на евроинтеграция; антикорупционни усилия в България.
		От "Болкънблогс" за Southeast European Times – 11/08/06
 
		 
			
[Гети Имиджис]
			Дали блоговете вдъхват нов живот на журналистиката или са просто още една форма на ненужна Интернет информация? BiHnet неотдавна проведе дебат по въпроса, а отговорите бяха разнородни. 
			"С тази работа се занимават много млади таланти," заяви един от коментаторите, изразявайки разочарованието си от усилията на добре известни журналисти и писатели на това поприще. Друг каза, че все още търси местен блог, който да е в състояние да задържи вниманието му повече от няколко реда. 
			"На някои хора се дава възможност да отегчават другите по какви ли не начини... чиста загуба на трафик!", пише той. 
			
Лели от Buduca novinarka смята, че блоговете са полезни, но харесва повече тези с личен характер. "Има няколко блога, които чета редовно, в които хората просто пишат за себе си. Имам си собствен блог, но пиша най-вече за нещата, които ме тревожат ... това просто е едно малко място, което посещавам често". 
			Пишейки от Сърбия, Ivana поставя диагноза, звучаща като сериозен случай на уеб зависимост. 
			"Ужасих се, като разбрах, че съм пристрастена," пише тя. "Не съм алкохоличка, пушачка или наркоманка – аз съм пристрастена към Интернет. Седя и вместо да пия кафе на спокойствие и да пиша нещо, което ми се иска да напиша, отварям и затварям моя "Файърфокс" на всеки 15 минути … Главата ми пулсира от ненужното нервно напрежение. 
			"Дори когато си лягам, отварям мобилния си телефон, натискам малката синя буквичка i и преглеждам имейлите си, новините, блога си, банковата си сметка – всъщност отрицателния си баланс.... като че ли нещо важно се е случило през последните едни-два часа или откакто за последен път съм била в Интернет. 
			"Все по-рядко се сещам за отпуската си през ноември, но непрекъснато мисля как да си купя нов лаптоп ... Хора, как да се справя с това?", пита Ивана. 
			На други места: 
			Албанците би трябвало да отделят повече време за обсъждане на процеса на интеграция в ЕС, пише Менто Бекя в shekulli. Вместо това, когато се постави този въпрос, “дебатът се закрива, като че е някакъв абстрактен термин – нещо несъмнено и някакво благо, изпратено от Бог на Албания." Коментирайки позицията му, Илир Авдиай се съгласява, че политическите лидери и обществото като цяло трябва да променят отношението си към проблема. "Интеграцията сама по себе си не решава нищо. Решението е в развитието на страната, като политиците ни трябва да полагат повече усилия в тази насока. " 
			Но Бледар Зани е убеден, че това ще се случи в хода на процеса на стабилизация и асоцииране. "Информираността на хората ще придобие по-голямо значение във втората фаза," пише той. 
			В България Boycho Kamenov коментира твърдението на премиера Сергей Станишев, че премахването на корупцията зависи от българския народ. "Това е вярно, но не съвсем. Премиерът е прав, че от нас зависи да спрем корупцията, но за нас е трудно да направим това поради структурата на правителството. Почвата за корупция остава плодородна най-вече защото управлението не е организирано както трябва, меко казано. Не е нужно дори да споменавам специалните правителствени поръчки и концесиите, чрез които държавата на практика узаконява корупцията." 
			"Ако, както твърди премиерът, ние можем да успеем в борбата с корупцията, първо трябва да преразгледаме тромавата система на управление и да сложим край на приемането на различни актове, които на практика узаконяват корупцията," пише Каменов. 
			С това прегледът на балканската блогосфера за тази седмица приключва. Бъдете отново с нас следващия петък и изпращайте коментарите си на info@setimes.com.

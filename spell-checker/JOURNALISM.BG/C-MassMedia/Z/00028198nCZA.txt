Косовските сили за сигурност ще започнат да функционират до средата на 2009 г.
					28/10/2008
					Косово ще отбележи още едно историческо събитие следващия юни, когато официално ще се сдобие със собствени сили за сигурност. 
					От Блерта Фоничи-Кабаши за Southeast European Times от Прищина – 28/10/08
 
					 
						
Съществуващият Корпус за защита на Косово ще бъде разпуснат до 10 декември. [Лаура Хасани]
						Косово ще разполага със собствени сили за сигурност до средата на юни 2009 г., заявиха в петък (24 октомври) властите, обявявайки края на сегашния Корпус за защита на Косово (КЗК). Разпускането на КЗК „ще завърши на 10 декември 2008 г., а Косовските сили за сигурност (КСС) ще бъдат създадени до средата на юни 2009 г.,” каза лидерът на КСС Фехми Муйота след среща с парламентарната комисия по сигурност. 
						Той потвърди, че Прищина и НАТО координират прехода. Подготовката вече е в ход, включително снабдяването с униформи. 
						Новите лековъоръжени сили ще отговарят основно за реагиране при кризи, ликвидиране на бойни средства и гражданска защита. КФОР ще следи тяхната дейност. 
						"Създаването на КСС върви според плана,” каза Муйота. Той добави, че властите ще изберат персонала на конкурсни начала. Настоящият КЗК има над 5 000 членове, но числеността на новата организация ще бъде едва наполовина. 
						Според Рустем Мустафа, председател на парламентарната комисия, правителството планира някаква форма на „институционална подкрепа” за членовете на отиващия си КЗК. Тяхната съдба предизвиква известна загриженост, тъй като мнозина няма да могат да работят в много по-малките КСС. Силите ще разполагат общо с 2 500 действащи военнослужещи и 800 запасняци.
						Безработицата в Косово е най-високата в Европа, около 40 %. 
						Косово вече е получило уверения от международната общност за помощ в процеса на преход. В понеделник германският министър на отбраната Франц Йозеф Юнг обяви, че страната му ще отдели 7 млн. евро за изграждането на КСК. 
						По време на посещение в Прищина Юнг обеща също, че Германия ще подпомага икономическото развитие на Косово. 
						Като цяло създаването на КСС се разглежда не само като ключ към установяването на суверенитет, но и като жизнено важно за надеждите на новата страна за интеграция. 
						"Първите ни подразделения в КСС ще бъдат много добре подготвени и ще отговарят на стандартите на НАТО,” каза Наим Малоку, депутат в парламента 
						Преходът става на фона на усилията за укрепване на ЮЛЕКС, мисията на ЕС в Косово, която е в процес на поемане на задълженията от ЮНМИК. Миналата седмица Съединените щати се съгласиха да участват в ЮЛЕКС. Това ще е първият случай, в който персонал от САЩ ще бъде част от мисия, ръководена от ЕС. 
						В понеделник върховният представител на ЕС по въпросите на външната политика Хавиер Солана каза, че ЮЛЕКС ще бъде разположена напълно до декември.

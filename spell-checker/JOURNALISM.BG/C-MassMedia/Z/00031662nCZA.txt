Решението на МНСБЮ предизвика смесени реакции
					17/09/2009
					Докато босненските сърби подготвят "топло посрещане" на бившия президент Биляна Плавшич, хървати и мюсюлмани изразяват гнева си срещу решението на Трибунала на ООН за воени престъплания да я освободи.
					(Айриш Таймс - 17/09/09; AФП, AП, Ройтерс, Б92 - 16/09/09; AП, АКИ, ДПА, Гласът на Америка, Служба на върховния представител на международната общност - 15/09/09)
 
					 
						
Бившият босненски сръбски президент Биляна Плавшич бе осъдена през 2003 г. от Хагския трибунал за военни престъпления. [Гети Имиджис]
						Стотици босненци протестираха в Сараево в сряда (16 септември) срещу решението на Международния наказателен съд за бивша Югославия (МНСБЮ) да освободи предсрочно бившия босненски сръбски президент Биляна Плавшич. 
						Наричана "Желязната лейди" на Балканите през февруари 2003 г. Плавшич бе осъдена на 11 години затвор заради ролята й в кампанията за преследване на босненски мюсюлмани и хървати по време на конфликта през 1992-1995 г. в Босна и Херцеговина (БиХ). Тя се предаде на Трибунала в Хага през януари 2001 г. 
						Според споразумение с прокурорите тя се съгласи да се признае за виновна в едно от осемте обвинения в нейния обвинителен акт за престъпления срещу човечеството. В замяна на това другите седем обвинения срещу нея, включително геноцид, бяха отменени. 
						Аргументирайки се с доброто й поведение и "значителни доказателства за превъзпитание" МНСБЮ реши във вторник, че Плавшич, която е излежала две-трети от присъдата си, трябва да бъде освободена от шведския затвор, където бе прехвърлена през юни 2007 г. Босненските сърби приветстваха решението на трибунала на ООН. 
						"Въпреки всички несправедливости, които понесе през последните години, ние се надяваме, че на 27 октомври Биляна Плавшич ще бъде свободна и ще пристигне на летището в Белград, където ще й подготвим топло посрещане", заяви в сряда Светозар Михайлович, член на комитет, пледиращ за освобождаването й, цитиран от АФП. 
						Междувременно около 200 роднини на хилядите босненски жертви се присъединиха към протеста в Сараево, за да изразят гнева си срещу решението на съдиите от трибунала на ООН. 
						"Това може да съответства на международното право, но няма нищо общо с правосъдието", заяви Мурат Тахирович, ръководител на асоциация на мюсюлмански и хърватски военнопленници, цитиран от АФП. 
						Членове на асоциация на майки, чиито деца са били сред 8 000 босненски мъже и момчета, убити в клането в Сребреница през 1995 г. също изразиха възмущението си от решението на съдиите в Хага. 
						"Те не мислят за кръвта на толкова много наши деца, които все още изравяме от масовите гробове", каза за Ройтерс Када Хотич, майка, която все още търси останките на сина си . 
						Плавшич е най-високопиставеният политик от конфликтите на Балканите празд 1990-те години, която се е разкаяла и е признала отговорността си за жестокостите, извършени по време на конфликта в БиХ. Тя бе близък съратник на бившия босненски сръбски политически лидер Радован Караджич, чийто съдебен процес се очаква да започне следващия месец. 
						Премиерът на Република Сръбска (РС) Милорад Додик, който посети Плавшич в шведския затвор в сряда, предизвика гневна реакция миналата седмица като отрече, че босненски сърби стоят зад някои от убийствата по време на конфликта от 1992-1995 г., за което те носят отговорност. 
						Ръководителите на мисиите на ОССЕ и Съвета на Европа в Сараево, включително върховният представител на международната общност Валентин Инцко заклеймиха тези забележки. 
						"Всеки опит да се променят установените исторически данни за военните престъпления е неприемлив и непростим", каза Инцко в изявление във вторник.

Мерките за строги икономии ограничиха празничното пазаруване в Гърция
					03/01/2011
					Паричните проблеми и продължаващите стачки в Атина развалиха обикновено празничното настроение на пазаруващите.
					От Нефели Политис за Southeast European Times от Атина – 03/01/11
 
					 
						
Гърците харчиха по-малко по празниците тази година. [Карло Рачити/SETimes]
						Гръцките потребители споделят, че тази година са ограничили разходите за празниците заради намаленията на заплатите и пенсиите, а собствениците на магазини в Атина отдават намаляването на приходите от продажби отчасти и на продължаващите синдикални действия и протести. 
						Работниците от обществения транспорт в област Атина, които са сред десетките хиляди държавни служители, протестиращи срещу правителствените мерки за строги икономии, проведоха поредица от прекъсвания на работата и 24-часови стачки през седмиците преди коледните и новогодишните празници. 
						Синдикалните действия, в съчетание с намаленията на заплатите, премиите и пенсиите в публичния сектор, изглежда пресушиха ентусиазма на купувачите и забавиха придвижването на клиентите към центъра на града. 
						 Търговците възлагаха надежди на празничния сезон, за да подобрят данните за ниските продажби и потребление, които се отчитат, откакто през март гръцкото правителство прие програма за строги икономии, за да намали прекомерния бюджетен дефицит. 
						За да избегне фалита, социалистическото правителство на премиера Георгиос Папандреу въведе поредица от мерки, включително намаляване на заплатите на държавните служители, празничните премии и добавки към пенсиите, замразяване на наемането на държавни служители и повишаване на данъците върху доходите и потреблението, в замяна на спасителен заем от 110 млрд. евро от ЕС и МВФ. 
						Наскоро, в един от дните, когато служителите от обществения транспорт в Атина провеждаха 24-часова стачка, група студенти пееха коледни песни с текст срещу МВФ, докато малцина пазаруващи граждани се движеха по една от най-натоварените търговски улици в центъра на града. 
						Студентите, които събираха дарения за финансирането на театрална и танцова трупа, пееха версия на песента „Дядо Коледа идва в града”, заменяйки „Дядо Коледа” с „МВФ”. 
						 „Изпълняваме коледни песни тук през последните пет години. Тази година решихме, че нещо трябва да се промени, защото не говорим за обичайната Коледа”, казва студентката Архондула, на 23 г. 
						Тя посочва, че никой от нейните колеги студенти не очаква да намери работа по своята специалност, след като се дипломира, и първоначално е готов на „всичко като за начало, дори работа в кафене”. 
						 Пазаруващите за празниците носеха по-малко покупки в сравнение с предишни години, посочвайки, че тази година харчат възможно най-малко за подаръци, които гърците по традиция си разменят на Нова година, заради ограничените бюджети на домакинствата и страховете от още съкращения. 
						 „Хората се въздържат. Дори ако искат да похарчат малко, се въздържат да го направят, защото не знаят какво ще им донесе утрешния ден. В предишни години хората бяха по-радостни. Сега са изпълнени с колебания и страхове”, казва Антула, домакиня. 
						Други купувачи явно имат намерение да отбележат празниците, дори ако това означава не толкова богата трапеза и по-малко подаръци. 
						„Вижте, ние сме пенсионери и тази година не получихме [коледни] добавки, така че не можехме да се забавляваме толкова, но и така е добре, какво да направим? Не се предавам на нещастието... Правим, каквото можем”, казва Вики, на 62 г. 
						В същото време търговците, които изразиха разочарование от стачните действия и уличните протести, обявиха, че тази година предлагат специални промоции, за да привлекат купувачите. 
						„Движението на клиентите по празниците беше много бавно заради стачките и синдикалните дейности... Има голяма разлика в сравнение с миналата година. Не трябва да забравяме, че (коледните) премии на държавните служители бяха намалени. Онези, които все пак имаха такива, получиха малки премии и ги използваха за други нужди, а не за пазаруване”, казва управителят на магазин Йоргос. 
						От началото на годината работници и пенсионери непрекъснато провеждат стачки и улични демонстрации в знак на протест срещу мерките за строги икономии. Заетите в частния сектор също бяха засегнати, като в резултат на промените в трудовото законодателство сигурността на работните места намаля. 
						Програмата за строги икономии включва и мерки за намаляване на укриването на данъци, съкращаване на разточителните държавни разходи, прекратяване на корупцията и създаване на по-ефективни държавни институции.

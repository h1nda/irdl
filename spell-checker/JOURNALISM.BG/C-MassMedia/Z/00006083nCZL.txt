Шешел "доброволно замина" за Хага
27/02/2003
Воислав Шешел доброволно замина за Хага тази седмица, убеден, че ще "победи" трибунала в предизвикателство, на което не може да устои. Ще запази ли тази увереност през целия процес? И какво ще се случи на сръбската политическа сцена след неговото заминаване?
Душан Кошанович за Southeast European Times в Белград - 27/02/03
 
 
Воислав Шешел отпътува от Белград за Амстердам в понеделник (24 февруари) с редовен полет на Югославските авиолинии "JAT" и се изправи пред Международния наказателен съд за бивша Югославия (ICTY). Той обяви, че смята да се защитава сам с помощта на 15 адвоката. Шешел използва дните преди заминаването си да привлече вниманието на медиите, с цел да увеличи популярността на неговата Сръбскa радикална партия. В събота той даде няколко интервюта на специален конгрес, свикан преди неговото заминаване.
На 21 февруари трибуналът потвърди обвинението срещу Шешел, с което сложи край на спекулациите в медиите по този въпрос. Изявленията му, че предварително е знаел за повдигнатото обвинение срещу него, също бяха потвърдени.
Трибуналът обвинява Шешел по осем точки за престъпления срещу човечеството и шест точки за нарушаване на военновременните закони и обичаи. Според обвинението Шешел е участвал в престъпна организация, целяща насилственото изселване на несърбите от една трета от територията на Хърватска, големи части от Босна и Херцеговина (БиХ) и от части от Войводина. Престъпната организация е създадена преди 1 август 1991 и продължава съществуването си до декември 1995 г. Според обвинението Шешел е част от организацията до септември 1993 г., когато влиза в конфликт със Слободан Милошевич.
Шешел е обвинен и за пропагандиране на война и омраза към несърбите, както и за подстрекаване на неговите доброволчески отряди и други сръбски части в Хърватска и БиХ да извършват престъпления. В обвинението се казва, че в публичните си речи той е призовавал за изгонването на хърватски граждани от провинция Войводина в Сърбия, като по този начин е подтикнал своите последователи и местните власти да участват в преследването на местното хърватско население.
Крайният националист вече заяви, че неговото "героично заминаване" трябва да засили неговата популярност. Преди няколко месеца той самоуверено обяви пред медиите, че няма търпение да замине за Хага, но Холандия му отказва виза. Политолозите са на мнение, че неговата популярност ще бъде краткотрайна, въпреки представлението, което ще изнесе пред съдиите. Те смятат още, че неговата Сръбска радикална партия, заедно със Социалистическата партия на Милошевич са предопределени да изчезнат от голямата сръбска политика. Такава промяна ще позволи на сръбската политическа сцена да се изявят съществуващите демократически партии, което може да се окаже от голямо значение за бъдещите реформи.
При първото си появяване пред трибунала в сряда, Шешел отказа да пледира "виновен" или "невинен". Той настоя да му бъде прочетено цялото обвинение, което отне повече от три часа, а след това заяви, че му е необходимо повече врeме, за да се запознае с него. Обвиняемият отказа да застане прав пред съдията, обвини съдиите, че се опитват да го осъдят, твърдеше, че не разбира някои хърватски думи и настоя да се защитава сам. Съдът отложи пледирането на Шешел за по-късна дата в рамките на 30 дни и предупреди, че ако не го направи, ще пледира от негово име "невинен".

Не бива да се пренебрегва възможността от насилия от страна на екстремистите в Македония
13/10/2003
&lt;FONT size="1" color="gray" face="verdana"&gt;[Томислав Георгиев]&lt;/font&gt;&lt;br&gt;&lt;br&gt;
Съветникът по националната сигурност на Македония Стево Пендаровски отговаря на въпроси за състоянието на сигурността в неговата страна, отношенията със САЩ, ЕС и НАТО и завръщането на изселниците в интервю с кореспондента на Southeast European Times Слободанка Йовановска.
От Слободанка Йовановска за Southeast European Times - 13/10/03
 
 
SEE Times: Какво влияние върху Македония и региона би могло да има евентуалното изтегляне на американските войски от Косово?
Пендаровски: Това е любим въпрос за тези, които не виждат, че цялостната регионална ситуация на Балканите се е променила съществено през последните три години, особено след падането на Милошевич. Всички правителства в региона са законно избрани и държавните ръководства имат ясно виждане за западните стандарти и критерии. Нито една страна потенциално не представлява регионален хегемон, така че напълно разбираем е фактът, че САЩ нямат нужда да поддържат голямо военно присъствие тук. Сигурен съм обаче, че САЩ ще останат политически и дипломатически активни в района. В противен случай ще бъдат отново отворени вратите за политическите радикали, които ще възродят насилието и ще засегнат целия регион. Международната общност просто не може да позволи всички ресурси, енергия и финансови средства, инвестирани в този район през последното десетилетие, да бъдат загубени, както и да бъде пропусната възможността за интегриране на Балканите в основното евро-атлантическо течение.
SEE Times: Президентът Борис Трайковски заяви пред ООН, че Македония ще продължи да бъде част от коалицията в Ирак. При какви условия ще бъде това и докога?
Пендаровски: През последните месеци водим дискусия относно стратегическия избор на Македония, което ни дава уникална възможност да отговорим на аргументите на тези, които се обявяват срещу нашите ангажименти в международната антитерористична коалиция. Тяхната реторика според мен не дава ясен отговор на основния въпрос: каква е алтернативата, или пък - има ли друг по-добър избор, който се е изплъзнал от вниманието на правителството? Хората в Македония имат правото да знаят преимуществата, а също и цената на участието на страната в международни коалиции от такъв характер. Още от самото й основаване НАТО никога не е била само военна организация, движена от динамична сила; тя също така е съюз на страни, основаващ се на еднакъв цивилизационен модел и система от културни ценности. Би ми било интересно да чуя други аргументи, доказващи, че нашата политическа практика, демократични традиции и възгледи за бъдещето са повече близки до тези, например, на Северна Корея.
SEE Times: Ще изпълни ли Македония исканията да сформира специално военно подразделение за интервенции в чужбина?
Пендаровски: Бъдещата македонска армия трябва да бъде променена в две основни направления. Вътре в страната тя трябва да поддържа дейността на полицията, ако са застрашени суверенитета и независимостта на Македония, или пък, ако срещу нея бъде предприето нападение в голям мащаб. В същото време тя трябва да разполага с резервни възможности за вписване в структурите на международните коалиции. Армиите се подготвят не само за защита на националните интереси, но също и за оказване на съдействие за укрепване на стабилността в регионален и в по-широк мащаб.
SEE Times: Как оценявате отношенията на Македония с ЕС, особено в контекста на започналата неотдавна в страната военна мисия Конкордия.
Пендаровски: В последните шест месеца македонското правителство поддържа постоянен политически диалог с ЕС. През този период ние приехме две високопоставени политически делегации от Брюксел и една проучвателна мисия, като буквално никой не е поискал продължение на Конкордия през 2004 г. Напротив, изхождайки от реални оценки на сигурността, двете страни се съгласиха, че в предстоящия период нашата страна ще се нуждае от повече съвети и опит в провеждането на реформи в полицията.
Причината за това е, че ние сме изправени пред асиметрични заплахи и периодически от действия на тероризъм в градовете, което определено влиза в компетенциите на министерството на вътрешните работи. Така че, в крайна сметка нашият приоритет е да подготвим добре обучена, професионална и надеждна многоетническа полицейска структура, на която да имат доверие всички граждани, независимо от тяхната националност. Оказването на техническа помощ по тези въпроси е точно в мандата на следващата мисия на ЕС Проксима, която съществено ще се различава от Конкордия и според мен ще отговаря точно на положението в страната и на нейните нужди за противодействие на бъдещите заплахи за сигурността. Аз въобще нямам чувството, че страните от ЕС не са доволни от това развитие.
SEE Times: Опозиционната партия ВМРО-ДПМНЕ се оплаква, че македонската част от Охридското споразумение въобще не е изпълнена, и по-специално във връзка с въпроса за изселените граждани.
Пендаровски: Броят на изселените граждани в страната бе неколкократно оповестяван. Според оценките на съответните национални органи и международни мисии 95% от тях вече са се завърнали по домовете си. Аз считам това за забележително постижение. В същото време, факт е, че ангажимент за тяхното завръщане и безопасност поеха всички страни, подписали рамковото споразумение. Няма съмнение, че докато последният човек не се завърне в родното си място и докато последното семейство не се събере, ние няма да можем да обявим, че сме свършили добре работата и никой не бива да прави компромиси по този въпрос.
За да постигнем това, ние ще се нуждаем от по-ясно изразена подкрепа от всички страни на политическия спектър. Аз твърдо вярвам, че това съдбоносно предизвикателство трябва да бъде прието от политическите и духовните лидери и моралните авторитети на нашето време, които трябва да проповядват сред обикновените граждани общите ценности и предимствата на съвместния живот.
SEE Times: Новата програма за разоръжаване ще започне много скоро в Македония. Какво мислите по този въпрос?
Пендаровски: Аз не съм в състояние да предскажа резултатите от тази кампания, но мога да очертая основните предпоставки за нейния успех. Първо, кампанията трябва да бъде безпристрастна и обективна, което означава, че тя не бива да се възприема от която и да е етническа общност като насочена към нея. Медиите трябва да играят своята роля в разясняването на причините за този акт, а политиците следва да убедят гражданите, че държавата е възможно най-добрият гарант за техните безопасност и собственост. Освен това, всички положения от Закона за доброволното предаване на оръжията трябва да бъдат осъществени по професионален начин от многоетническата полиция, при видимото присъствие на членовете на мисиите на ЕС и ОССЕ.
Властите и медиите не бива да предизвикват необосновани очаквания и да предвиждат нереалистични цифри за събрани оръжия като показатели за постигнат успех. Никъде по света не е регистриран случай на ликвидиране на проблем за незаконно притежавано оръжие в кампания с продължителност само 45 дни.

Сърбите Тадич и Чавич ще присъстват на отбелязването на 10-ата годишнина от клането в Сребреница
					17/06/2005
					 
						БЕЛГРАД, Сърбия и Черна гора -- Сръбският президент Борис Тадич и колегата му от Република Сръбска (РС), Драган Чавич, ще присъстват на церемонията по повод 10-ата годишнина от клането в Сребреница, която ще се състои на 11 юли, гласи тяхно изявление, публикувано в четвъртък (16 юни). Двамата президенти се срещнаха в Белград, за да обсъдят някои регионални въпроси, сред които обстановката в Босна и Херцеговина (БиХ). И двамата изразиха подкрепа за функционираща в рамките на Дейтънското мирно споразумение БиХ. Те подчертаха важността на засилването на икономическите връзки между Сърбия и РС, както и между Сърбия и БиХ.
						Също в четвъртък Тадич се срещна със специалния пратеник на ООН Кай Ейде, който прави оценка на изпълнението на демократичните стандарти в Косово. Тадич се изказа в подкрепа на намерението на Ейде за провеждане на независима, обективна и безпристрастна проверка. (Блиц - 17/06/05; РТС, Б92, РТРС - 16/06/05)

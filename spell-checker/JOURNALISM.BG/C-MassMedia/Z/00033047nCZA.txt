Трима души са задържани за убийството на кипърския медиен магнат
					15/01/2010
					Кипърската полиция арестува трима заподозрени в убийството на влиятелния издател Анди Хаджикостис.
					(АП, Сайпръс Мейл, Фамагуста Газет - 15/01/10; Сайпръс Мейл, София Ехо, Интърнешънъл Прес Инститют - 14/01/10; АП, ФТ - 13/01/10; АП, АФП, Би Би Си - 12/01/10; Ройтерс, ДПА - 11/01/10)
 
					 
						
Андис Хаджикостис, изпълнителен директор на голяма кипърска медийна група, беше убит пред дома си в Никозия в понеделник (11 януари). [АФП]
						Трима мъже са арестувани във връзка с убийството на кипърския медиен магнат Анди Хаджикостис, съобщи полицията в четвъртък (14 януари) вечерта. Стотици хора посетиха заупокойната служба същата вечер. 
						Въпреки че самоличността на заподозрените не беше разкрита, според „Асошиейтед Прес” полицията е съобщила, че тримата ще се явят в петък пред съда в Никозия и ще бъдат задържани до процеса. 
						Хаджикостис, изпълнителен директор на семейната медийна група „Диас” -- която включва телевизия „Сигма”, радио „Прото”, консервативния всекидневник „Симерини” и няколко списания -- беше застрелян късно в понеделник пред дома си в луксозния и силно охраняван от полицията център на Никозия. 
						Най-влиятелният издател в Кипър, 41-годишният Хаджикостис, е бил прострелян отблизо два пъти – веднъж в гърдите и веднъж в гърба – докато излизал от колата си, говорейки по мобилния си телефон. Инцидентът е станал на около 100 метра от посолството на САЩ. Смята се, че нападателите са избягали с мотоциклет. 
						Убийството стана няколко часа след като кипърският президент Деметрис Христофиас и лидерът на кипърските турци Мехмет Али Талят започнаха поредица от интензивни мирни преговори с посредничеството на ООН. 
						Христофиас, който е близък със семейството на жертвата, прекъсна разговорите с Талят, за да посети роднините на Хаджикостис. 
						"Полицията ще използва всички свои ресурси, за да разкрие това ужасно престъпление", е заявил Христофиас във вторник, цитиран от АП. "Случаят наподобява сцена от антична трагедия... Болката на семейството е неизмерима." 
						"Той беше страхотен човек, приятел, човек, който никога не е навредил на никого", каза председателят на парламента Мариос Гароян за Хаджикостис. "Няма да позволим беззаконието, престъпността или убийствата да надделеят. Нашата демокрация е достатъчно силна, за да издържи на всичко това." 
						Убийството предизвика различни слухове, включително, че целта му е да осуети настоящите усилия за преодоляване на продължаващото повече от 35 години разделение между кипърските турци и гърци на средиземноморския остров. 
						Говорителят на полицията Михалис Кацунотос обаче заяви, позовавайки се на данни от разследването, че съществува само "много малка вероятност" убийството да е свързано с политиката.

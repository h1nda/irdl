БиХ обвини шест лица в планиране на терористичен акт
					20/12/2010
					Лице, което се самоопределя като компютърен хакер, е основният заподозрян в нападението срещу полицейско управление през юни.
					От Юсуф Рамаданович за Southeast European Times от Сараево – 20/12/10
 
					 
						
Шестима души са обвинени във връзка с бомбения атентат на 27 юни в полицейския участък в Бугойно. [Ройтерс]
						Прокуратурата в Босна и Херцеговина (БиХ) повдигна обвинения срещу шестима души по обвинения в тероризъм и оказване на помощ на извършители на престъпно деяние. Делото е във връзка с бомбения атентат на 27 юни в полицейското управление в Бугойно. 
						Един полицай беше убит при извършеното рано сутринта нападение, а една жена от администрацията получи сериозни наранявания. Още няколко души се разминаха с леки наранявания. На сградата бяха нанесени сериозни щети. 
						Според обвинителния акт, който беше огласен в петък (17 декември), основният обвиняем е жителят на Бугойно Харис (Окс) Чаушевич. Той е обвинен в поставянето на експлозивите. 
						Другите петима, които са обвинени заедно с него, са Аднан (Маца) Харачич, Насер Палисламович, Емин Османагич, Харис (Хара) Шпаго и Неджад Кеско. Някои съобщения в медиите ги свързват с радикалното ислямско движение на уахабитите. 
						Обвиняемите „са възнамерявали умишлено да убият хора и да причинят големи щети, като са планирали нападението си срещу полицейското управление в Бугойно в деня на ислямски религиозен празник в Айватовица, знаейки, че на този ден в сградата на полицейското управление в Бугойно ще присъстват много полицейски служители, за да осигурят охраната на това важно религиозно събитие”, се казва в обвинителния акт. 
						Освен по обвиненията в тероризъм, Чаушевич е подведен под отговорност и по обвинения в компютърни престъпления. 
						Според прокуратурата в лаптопа му е имало хакерски инструменти, които биха могли да се използват за достъп до защитени системи на държавните институции, като например на Съда на БиХ, Агенцията за защита на личните данни и Народното събрание на Република Сръбска. 
						„Чрез притежанието на посочените по-горе средства за проникване той се е опитал да нанесе големи щети на институциите на БиХ” и да причини сериозна дестабилизация на страната, се посочва в обвинителния акт. 
						 Обвиняемият отрече да е извършил нещо нередно. 
						 „Аз не съм терорист, аз съм най-добрият хакер в БиХ!”, е заявил той след арестуването му през юни. „От години изучавам компютърни системи и правя интернет сайтове. Имам четири пенсии, по-конкретно от Германия, Хърватия, Словения, а също и от БиХ. Имам средства да се издържам.”

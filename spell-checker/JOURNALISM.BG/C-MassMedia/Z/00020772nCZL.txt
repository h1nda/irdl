Няма признаци, че Караджич е в БиХ, заяви оттеглящият се от поста командващ на ЮФОР
					27/11/2006
					 
						БАНЯ ЛУКА, Босна и Херцеговина (БиХ) -- Командващият на ЮФОР, чийто мандат изтича скоро, италианският генерал-майор Джан Марко Киарини, заяви, че ЮФОР не разполага с информация, която да води до заключението, че Радован Караджич се намира на територията на БиХ. В интервю, публикувано в понеделник (27 ноември) от излизащия в Баня Лука в. "Независне Новине", Киарини заяви, че през изминалата година са се получили няколко сигнала за местонахождението на Караджич, но нито един от тях не е довел до резултат. Относно постепенното изтегляне на силите на ЕС от БиХ Киарини каза, че сегашната ситуация може да направи възможно намаляването на числеността им. 
						Очаква се германският контраадмирал Ханс-Йохен Витхауер да поеме длъжността командващ на ЮФОР в началото на декември, когато изтича едногодишният мандат на Киарини. (Независне Новине - 27/11/06)

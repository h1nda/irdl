Бизнес: Гърция одобри план за подпомагане на заетостта
					17/04/2009
					План на стойност 2,5 млрд. евро ще помага на безработните гърци да се преквалифицират. Още в деловите новини: МВФ приветства пестеливия бюджет на Хърватия; дружествата в БиХ са освободили около 25 000 служители през първото тримесечие на годината.
					 
						
Работници от текстилния сектор протестират пред министерството на финансите в Атина. Безработицата засегна тежко гръцката текстилна промишленост. [Гети Имиджис]
						
						Гръцкото правителство одобри във вторник (14 април) план за действие на стойност 2,5 млрд. евро за подпомагане на заетостта. Министърът на труда Фани Пали-Петралия заяви, че 70 % от парите ще бъдат получени от европейските фондове и ще се използват най-вече за професионално обучение. От програмата ще се възползват 500 000 души от най-тежко засегнатите сектори: строителство, туризъм и малките и средни предприятия. Според официалната статистика през януари безработицата в Гърция се е повишила до 9,4 % от 8,9 % през декември. 
						*** 
						Цените на електроенергията в Косово са се повишили с 2,5 % от началото на месец април, съобщиха местните медии в сряда (15 април). Новите цени са били одобрени от Службата за енергийно регулиране по искане на Косовската енергийна корпорация. 
						*** 
						На 7 април МВФ похвали Хърватия за бюджетната ефективност на страната, но я призова да въведе още ограничения. Институцията препоръчва да бъдат намалени 180 000 привилегировани пенсии, повечето от които се получават от ветерани. 
						*** 
						Заради световната икономическа криза дружествата в Босна и Херцеговина (БиХ) са освободили около 25 000 работници през първите четири месеца на годината. Публикуваните в понеделник (13 април) статистически данни показват, че броят на безработните във Федерация БиХ се е увеличил с 20 000 и с 5 000 в Република Сръбска. 
						*** 
						
						Турската банка за промишлено развитие (ТБПР) и Агенцията за развитие на Франция са подписали на 9 април меморандум за разбирателство за подпомагане на "зелени" проекти, които имат за цел намаляване на емисиите на парникови газове в Турция, съобщи Анадолската информационна агенция. Генералният директор на ТБПР Халил Ероглу заяви, че неговата банка ще финансира 71 проекта за възобновяема енергия в страната. 
						*** 
						Общите приходи от туризъм на Албания за 2008 г. са в размер на 1,2 млрд. евро, с 20 % повече от предходната година, съобщи на 10 април в своя годишен доклад Централната банка на Албания. През 2008 г. Албания е отчела също и 20-процентен ръст в броя на чуждестранните гости, се казва в доклада. 
						
						(Различни източници - 10/04/09-17/04/09)

ЕС потвърди, че Албания ще подаде заявление за кандидат-членски статут до края на месеца
					17/04/2009
					 
						ТИРАНА, Албания -- Очаква се страната да внесе молбата си за статут на кандидат за членство в ЕС до края на месеца, потвърди в четвъртък (16 април) говорителката на Европейската комисия (ЕК) Кристина Над. Тя заяви, че чешкото председателство на ЕС е определило датата за подаване на заявлението след консултации с албанското правителство. „ЕК поддържа постоянни контакти с потенциалните кандидатки като Албания и въпросът за заявлението е обсъждан няколко пъти през последния месец. От чешкото председателство обаче зависи да определи конкретна дата за подаване на заявлението,” каза Над. Тя отново повтори, че провеждането на честни и прозрачни общи избори през юни е от решаващо значение за заявлението на Албания.
						Депутати от основната опозиционна Социалистическа партия (СП) бойкотираха сесия на парламента в четвъртък в знак на протест срещу предполагаемите нарушения в процеса на издаване на новите електронни лични карти. Избирателите ще трябва да показват карта или паспорт, преди да пуснат бюлетината си на 28 юни. Членове на СП заявиха, че няма да се върнат в парламента, докато правителството не направи процеса по-широкообхватен и не започне да издава личните карти безплатно. Правителството отхвърли хода като политическо парадиране и обеща да завърши процеса на издаване на картите в основните градове до края на месеца. (Топ Чанъл, Клан, Алсат, Ора Нюз, Шекули, Balkan Web - 16/04/09)

Албанската академия на науките реагира срещу текстове от македонската енциклопедия
					06/10/2009
					 
						ТИРАНА, Албания – Според Албанската академия на науките дефинициите на техните македонски колеги за албанците са неточни и доста тенденциозни. Изявлението беше направено, след като Македонската академия на науките и изкуствата (МАНИ) публикува миналия месец своята първа енциклопедия, в която албанците са описани като "планински хора" и народ, който е нахлул в Македония заедно с Османската империя през 16-и век. В направеното в понеделник (5 октомври) възражение албанската академия определя тези становища като националистически.
						"Разбираме, че всеки историк има право на свои собствени виждания, но неверните факти и абсурдните твърдения са недопустими за Академията на науките", се казва в писмо на албанската институция, в което тя посочва, че не е коментирала книгата по-рано, тъй като е очаквала да получи оригинала на енциклопедията. Публикацията предизвика реакции сред албанците в Македония, Тирана и Косово, както и на британското и американското посолство в Скопие. След вълна от критики МАНИ реши да промени спорните текстове. (Газета Шкиптаре, Панорама - 06/10/09; Balkan Web - 05/10/09)

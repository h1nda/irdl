Похитителите освободиха отвлечения в Нигерия българин 
					09/08/2007
					 
						СОФИЯ, България -- Похитителите освободиха в сряда (8 август) отвлечения български гражданин, след като го държаха в плен един месец. Петролният работник Кирил Елевтеров бе отвлечен заедно с британски гражданин недалеч от Порт Харкорт в делтата на р. Нигер. Той изглеждал изморен, но иначе невредим, когато журналисти забелязали за кратко двамата заложници, докато били отвеждани към местна правителствена служба. Не стана ясно дали британската компания, за която са работили, "Експрогруп", е платила някакъв откуп. Това е вторият инцидент, в който български гражданин бива отвлечен от бунтовници в Нигерия. Предишният също завърши с освобождаването на заложника, завърнал се у дома невредим. (АП, Ройтерс, Дарик, БНР, Фокус - 08/08/07)

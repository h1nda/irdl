Община Тирана помага на деца да се върнат в училище
					23/08/2005
					Напоследък нарасна броят на албанските деца, които напускат училище, за да работят и помагат за финансовата издръжка на семействата си. Общинските власти в Тирана предприемат мерки за решаване на проблема.
					От Ерлис Селимай за Southeast European Times -- 23/08/05
 
					 
						
Броят на децата в Албания, които напускат училище, за да подпомагат парично семействата си, расте, сочи проучване. [AФП]
						Албания е изправена пред растящ брой деца, напускащи училище, според статистиката на Дирекция "Обществени услуги". Данните показват, че през последните шест месеца е налице постоянно нарастване на броя на децата, които изоставят образованието си, за да работят и помагат на семействата си. Наред с другите аспекти на проблема данните будят безпокойство и заради нарастващия риск албански деца да стават жертви на трафика на хора. 
						"От общо 4 % деца, които не посещават училище, близо 72 % работят на улицата и продават разнообразни артикули или мият коли, а 15 % просят по улиците," гласи проучването. 
						За да помогне за решаването на проблема градският съвет на Тирана стана инициатор на програма, която предлага социални услуги, консултации, икономическа помощ и здравно обслужване на децата и техните семейства. Общината работи и за интегрирането на близо 50 напуснали училище деца обратно в системата на образованието. След преговори с родителите им и предложения за финансова помощ близо 32 деца са се съгласили да се върнат в училище. 
						В сътрудничество с фондацията "Деца на света" общината предлага и услуги за децата на улицата и за други, които не посещават училище. Програмата включва трите начални училища в столицата с най-голям брой рискови деца. Децата в тези училища често произхождат от семейства с ниски доходи и социални проблеми. Много от тях са от ромската общност. 
						Тези училища вече имат създадени интегрирани класове, ръководени от двама учители по език и математика, докато социален работник помага на децата да се справят с икономическите проблеми, въпроси на поведението, посещаването на училище и други чувствителни области. Организират се извънкласни дейности, включващи разнообразни социално-културни прояви. 
						Според международната организация "Уърлд вижън" около 60 % от 15-годишните, попаднали в обхвата на изследването в Албания, не посещават училище. "Тези деца са сред най-рисковите групи що се отнася до трафика на хора и продажбата в робство," казва организацията. 
						Албанският статистически институт е установил, че 32 % от децата между шест и 17-годишна възраст са ангажирани с някаква форма на труд, в т. ч. просия, строителство и рециклиране на отпадъци. Много от тези деца са застрашени да загубят битката с недохранването, бедността и лошото образование.

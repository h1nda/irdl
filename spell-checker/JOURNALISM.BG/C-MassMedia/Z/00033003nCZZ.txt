Наука и технологии: Македония и Швейцария подписаха договор
					11/01/2010
					Македонските училища започват обучение по екология. Още новини от областта на науката и технологиите: в Румъния беше направена първата трансплантация на изкуствена очна роговица; водеща турска компания в областта на отбраната разработи нова система за комуникации.
					 
						
Меморандум между Македония и Швейцария ще насърчава обучението по екология в местната образователна система. [Гети Имиджис]
						
						Македонското министерство на образованието подписа меморандум за разбирателство с Швейцария, който предвижда включването на обучение по екология в местната образователна система. Документът беше подписан от македонския министър на образованието Никола Тодоров и от посланика на Швейцария в Скопие Никол Вирш. Съгласно меморандума за разбирателство в учебната програма трябва да бъдат включени часове по екология и същевременно да се засили осведомеността на учениците по въпросите на околната среда. 
						*** 
						
						Първата трансплантация на изкуствена очна роговица в Румъния беше направена в четвъртък (7 януари) в частна клиника в Орадя, окръг Бихор. Корективната хирургическа операция беше направена на 51-годишен пациент. Лекарите са използвали изкуствена очна роговица "АлфаКор”. 
						*** 
						
						Хърватската асоциация за развитие на аудио-визуалното изкуство пусна първия хърватски реге уебсайт: www.reggae.hr. Сайтът популяризира реге музиката, която води началото си от Ямайка и стана известна в цял свят благодарение на музиканти като Боб Марли и Питър Тош, като същевременно подкрепя млади хърватски музиканти чрез мултимедийни прояви. 
						*** 
						Трима млади румънци, студенти в „Принстън”, „Харвард” и „Оксфорд”, бяха обявени в четвъртък (7 януари) за студенти на страната за 2009 година. Голямата награда получи Теодор Брашовяну, който следва теоретична физика в „Принстън”. Корина Тарница, студентка в „Харвард”, беше обявена за студент на годината в Северна Америка, а Андрей Илие, приет в британския университет „Оксфорд“, беше признат за европейски студент на годината. 
						*** 
						
						Турската водеща компания в областта на електронната отбрана АСЕЛСАН е разработила нова комуникационна система, която позволява изпращането на текстови съобщения от безжични устройства, подобно на тези от мобилните телефони. Дружеството е работило по системата през последните десет години. Тя трябва да осигури по-бърза и точна информация и координиране на действията по време на бедствия, кризи или терористични удари. 
						*** 
						Националната фондация за научни изследвания в Атина е домакин на „Механизмът от Антикитера: пътешествие в астрономията и древните технологии". Изложбата, която ще бъде отворена за посещения до 25 януари, описва историята на механизма и разпространените теории в древната астрономия и технологии. 
						*** 
						
						Истанбулският университет „Сабанджъ" е назначил Волан Йозгюш от централата на „Ървайн Сенсърс Корпорейшън”, Калифорния, за ръководител на Центъра за изследване и внедряване на нанотехнологии. Йозгюш заяви, че негови приоритети ще бъдат въпросите в областта на селското стопанство, водите и околната среда. 
						
						(Различни източници – 04/01/10-11/01/10)

Tурция призова за прилагане на глобален режим на неразпространение на ядрените оръжия
					23/05/2011
					Ядрената стратегия цели да осигури енергийни запаси, като в същото време укрепва договора за неразпространение на ядрени оръжия.
					От Аарон Стайн за Southeast European Times - 23/05/11
 
					 
						
Министърът на енергетиката Танер Йилдиз ръководи усилията на Турция в областта на ядрената енергетика. [Ройтерс]
						Близостта на Турция до Близкия изток, регион с дългогодишна история на нестабилност и разпространение на ядрени оръжия, подтикна Анкара да приеме строга политика на неразпространение. 
						Групата на 10-те (Г10) - Турция, Австралия, Канада, Чили, Япония, Германия, Мексико, Холандия, Полша и Обединените арабски емирства - се срещнаха в края на април, за да подтикнат глобалната общност "да работи за постигане на ядрено разоръжаване и укрепване на международния режим за неразпространение на ядрените оръжия". 
						С оглед на конференцията през 2012 г., която ще преразгледа Договора за неразпространение на ядрени оръжия (ДНЯО), страните от Г10 приеха четири конкретни предложения за укрепване на усилията за глобално неразпространение: спиране на производството на материали от ядрено делене, влизане в сила на Договора за всеобхватна забрана на ядрените опити (ДВЗЯО), ядрена прозрачност и отчетност и съобразяване с ДНЯО. Г10 също подновиха призивите за създаване на Зона свободна от оръжия за масово унищожение в Близкия изток (ЗСОМУБИ). 
						Според професора по международни отношения и експерт в областта на неразпространението на ядрени оръжия в университета "Хаджетепе" Себнем Удум, Турция смята ЗСОМУБИ за отлично допълнение към ДНЯО, защото Турция "съзнава факта, че само ядреният чадър на НАТО не може да отклони заплахите от Близкия изток или да поддържа нейния неядрен статут". 
						"Статутът на държава без ядрени оръжия сам по себе си е ценен за сигурността, тъй като това придава на Анкара имидж на ангажиран и надежден член на режима и на международната общност", каза тя за SETimes. 
						Това обаче става само 12 месеца, след като Турция подписа договор с Русия за първия си ядрен реактор, което повдигна въпроси относно ядрените намерения на Турция. До голяма степен скептицизмът произтича от обогатителната програма на съседен Иран, която измести глобалните ядрени проблеми и проблемите на неразпространението. 
						Въпреки силната политика на Турция срещу разпространението на ядрени оръжия, Анкара и традиционните й западни съюзници интерпретират различно ДНЯО. 
						"Подходът на Анкара … е силно повлиян от факта, че за разлика от Съединените щати, това е страна без ядрени оръжия и понастоящем не притежава здрава мирна ядрена инфраструктура. Затова Турция интерпретира Член IV от ДНЯО, който дава на държавите без ядрени оръжия 'неотменимо право' на ядрена енергия за мирни цели в най-широкия възможен смисъл", каза за SETimes Джесика Варнъм, научен сътрудник и гост професор в Центъра за изследвания върху неразпространението на ядрените оръжия. 
						Турция се безпокои, че усилията на страните с ядрени запаси да ограничат разпространението на мирни ядрени технологии могат да попречат на собствените й стремежи към осигуряване на ядрена енергия. 
						"Макар че Турция едва ли ще се заеме с обогатяване или преработващи съоръжения, което би било крайно скъпо, тя интерпретира текста на ДНЯО, който не предлага ясни насоки по този въпрос, като разрешаващ на държавите без ядрени оръжия да имат обогатителни и преработващи технологии като част от мирна ядрена програма и не вярва, че държавите без ядрени оръжия трябва да се откажат от това предполагаемо право", каза Варнъм за SETimes. 
						Удум твърди, че "главната грижа на Турция е да изгради ядрени електроцентрали въпреки протестите след Фукушима. Тя [Tурция] също е склонна да получи ядрено гориво от международен консорциум." 
						Тя добавя, че Турция работи упорито "за да постигне равновесие между добросъседските отношения с Иран (и останалите страни от Близкия изток), но в същото време убеждава Иран да продължава да бъде неядрена държава, ако Иран се чувства изолиран или заплашен от Запада". 
						Обществената подкрепа за обогатителната програма на Иран накара някои в Съединените щати и другаде да поставят Турция редом с други склонни към ядрено разпространение държави в Близкия изток, становище, срещу което предупреждава Варнъм. "Важно е да помним, че Турция е показала силна ангажираност с режима на неразпространение на ядрени оръжия и процеса ДНЯО."

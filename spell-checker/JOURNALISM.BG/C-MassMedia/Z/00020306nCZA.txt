Страните от Югоизточна Европа се обединяват срещу престъпността и тероризма
					17/10/2006
					По време на среща на сръбския военен полигон Караджорджево президенти и представители на осем балкански страни се споразумяха да засилят сътрудничеството помежду си.
					От Игор Йованович за Southeast European Times от Белград -- 17/10/06
 
					 
						
Черногорският президент Филип Вуянович (вляво), хърватският президент Стипе Месич (вторият отляво) и албанският президент Алфред Мойсиу (вдясно) слушат сръбския президент Борис Тадич, който говори на пресконференция след срещата на върха на държавните глави на страни от Югоизточна Европа. [Гети Имиджис]
						Президентите на страни от Югоизточна Европа приеха в понеделник (16 октомври) декларация за сътрудничество в борбата срещу организираната престъпност и тероризма. Решението бе взето по време на среща на сръбския военен полигон Караджорджево, чийто домакин бе сръбският президент Борис Тадич. 
						В декларацията се призовава за развиване на възможностите на разузнавателните служби, полицията и съдебната власт с цел осъществяване на сътрудничество и обмен на информация. Подписалите декларацията страни се споразумяха да работят за постигане на споразумение за полицейско сътрудничество и за установяване и развиване на връзки с органите на ЕС, отговарящи за борбата с организираната престъпност и тероризма, както и с НАТО. 
						Освен това президентите се договориха да провеждат постоянен диалог на президентско и правителствено ниво, да организират срещи на министерско равнище поне веднъж годишно и да поддържат постоянно сътрудничество между експертите. 
						Президентите на Албания, Босна и Херцеговина, Черна гора, Хърватия, Македония, Румъния и Сърбия подписаха декларацията наред с пратениците на българския президент Георги Първанов, който нямаше възможност да присъства. 
						Домакинът на срещата Тадич отбеляза ролята, която бедността играе за разрастването на организираната престъпност. За престъпниците "границите и други бариери" просто не съществуват, заяви пред репортери Тадич. 
						Черногорският президент Филип Вуянович изрази готовността на страната си да допринесе за възпирането на тероризма и организираната престъпност. Хърватският му колега Стипе Месич приветства перспективата за институционализиране на сътрудничеството в борбата с престъпността и тероризма, заявявайки, че те представляват "голяма опасност" за региона. 
						Председателят на Председателството на Босна и Херцеговина, Борислав Паравац, и албанският президент Алфред Мойсиу бяха единодушни, че тероризмът и организираната престъпност са регионални проблеми, които изискват съвместен отпор. Македонският президент Бранко Цървенковски заяви, че в региона действа "широка коалиция на организираната престъпност" и че за разбиването й е необходимо сътрудничество. 
						На събитието присъства и еврокомисарят по правосъдието и сигурността Франко Фратини. В коментар за Сръбското радио и телевизия той заяви, че "в Сърбия е постигнат голям напредък, особено в борбата с финансовата и организираната престъпност." 
						"Много е важно този процес да продължи и да се обърне специално внимание на екстремизма, войнствения радикализъм и пресичането на дейността на екстремистките групи в региона," каза Фратини.

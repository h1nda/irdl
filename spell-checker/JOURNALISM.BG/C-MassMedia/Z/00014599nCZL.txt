Позицията на Република Сръбска по полицейската реформа препятства напредъка на БиХ към ЕС 
					18/05/2005
					 
						САРАЕВО, Босна и Херцеговина (БиХ) -- Говорителят на Върховния комисар на ЕС по сигурността Хавиер Солана Кристина Галах заяви във вторник (17 май), че ЕС е разочарован от неспособността на лидерите на БиХ да постигнат споразумение по ключовата полицейска реформа. Изявлението бе направено след временно прекратяване на политически преговори, които бяха блокирани поради противопоставянето от страна на Република Сръбска срещу предлаганото географско разпределение на полицейските реформи. Според Галах преструктурирането на полицейския сектор на БиХ е главното предусловие за интеграцията на БиХ в ЕС. Тя подчерта, че това ще продължи да бъде така в предстоящия период. 
						Върховният представител Пади Ашдаун каза, че комисарят на ЕС по разширяването Оли Рен му е заявил, че Европейската комисия определено не би одобрила стремежа на БиХ за начало на преговори по сключване на Споразумение за стабилизиране и асоцииране при сегашните обстоятелства. Ашдаун обаче допълни, че има възможност да се промени ситуацията и да се изпълнят определените критерии до четвъртък, когато мисията на ЕС за оценка на подготвеността ще пристигне в Сараево. 
						Също във вторник премиерът на БиХ Аднан Терзич предупреди министъра на сигурността Бариша Чолак и външния министър Младен Иванич, че те трябва да преодолеят задънената улица около назначението на ново ръководство на Държавната служба за разследване и охрана до 23 май. Местната преса цитира думите на Терзич, според когото той би обмислил "радикални" мерки за справяне с отказа да се носи отговорност по този въпрос. (Дневни аваз, Независне новине - 18/05/05; НТВ Хаят, Фена - 17/05/05)

След години чакане националният химн на БиХ вече има текст
					23/02/2009
					След почти десет години дебати националният химн на Босна и Херцеговина вече има текст.
					От Ема Ковач за Southeast European Times от Сараево -- 23/02/09
 
					 
						
Един от основните критерии бе всички граждани на БиХ да могат да се идентифицират с текста на химна. [Гети Имиджис]
						Комисията за избор на текст на националния химн на Босна и Херцеговина (БиХ) представи предложението победител -- избрано единодушно от нейните 11 членове -- в петък (20 февруари) на пресконференция в Сараево. 
						Предстои текстът да бъде одобрен от министерския съвет и парламента на БиХ. 
						От 1992 до 1998 г. химнът на страната бе “Jedna si jedina” (“Една-единствена”). Музиката бе от стара босненска народна песен, а автор на текста бе босненският музикант Един Дервишалидович. 
						Хърватското и сръбското население на БиХ обаче винаги свързваше песента с бошнашката общност, което я обричаше като инструмент за насърчаване на националното единство. 
						През 1998 г. службата на върховния представител в БиХ обяви открит конкурс за нов химн. През февруари 1999 г. Камарата на представителите на БиХ избра "Интермецо" от Душан Шестич, композитор и професор по цигулка от Баня Лука. 
						Законопроектът за химна обаче потъна в Камарата на народите, жертва на продължителни дебати за текста. През юни 1999 г. загубилият търпение Карлос Вестендорп, върховен представител в БиХ по това време, определи "Интермецо" за химн -- макар и само с мелодия. 
						През март 2008 г. Министерският съвет на БиХ реши да сложи край на тази ситуация и определи награда от 15 600 евро за най-добър текст. Конкурсът привлече 339 участници. 
						Един от ключовите критерии бе всички граждани на БиХ да могат да се идентифицират с текста на химна. Наградата спечели комбинация от предложенията на двамата финалисти: Шестич, композитор на музиката на химна, и Бенямин Исович, музикант от Сараево. 
						Стиховете възпяват красотата на природата на страната и общите черти на нейните общности, споменавайки последователно "родината Босна", "синьото небе на Херцеговина" и "горда Краина". Песента завършва със стиха "Mi idemo U buducnost zajedno" ("Вървим към бъдещето заедно"). 
						Интернет порталът Sarajevo-x проведе сред своите потребители анкета за качеството на текста. До понеделник отговор бяха дали 1060 души: 32 % го определят като отличен, 42 % смятат, че той е със средно качество, а 26 %, че е лош.

Албания се стреми да намали замърсяването
					08/08/2006
					Албания е изготвила нова национална стратегия за повишаване на качеството на въздуха, защита на водоизточниците и горите и насърчаване на оползотворяването на отпадъците.
					От Ерлис Селимай за Southeast European Times от Тирана – 08/08/06
 
					 
						
Замърсяването от автомобилите е сериозен проблем в Албания. [Гети Имиджис]
						Миналия месец Албания изготви нова национална стратегия за намаляване на нивото на замърсяване в страната. Сред приоритетите са повишаване на качеството на въздуха, защита на водоизточниците и горите и насърчаване на оползотворяването на отпадъците. 
						"През последните години околната среда в Албания бе увредена, което оказва лошо влияние върху живота на хората," каза министърът на околната среда Луфтер Джувели. Очаква се новата стратегия да спомогне за подобряване на положението, добави той. 
						Според премиера Сали Бериша Тирана е един от най-замърсените градове в Европа. Той призова държавните институции и местните власти да работят заедно, за да го почистят. 
						"Проблемът с околната среда не е проблем на една определна институция, а проблем, който засяга всички ... и всеки трябва да даде своя принос," каза Бериша. 
						Той призова министерството на образованието да преразгледа учебниците и да включи в тях раздели по опазване на околната среда, като обеща, че правителството ще предприеме допълнителни стъпки. 
						Ще изминат обаче няколко години, преди новата национална стратегия да бъде реално превърната в действие. Изпълнението на нейните цели трябва да започне през 2010 г. 
						Основен фактор за проблема със замърсяването е големият брой коли, повечето от които са остарели. Според официалните изчисления по пътищата има над 200000 автомобила, като броят им нараства годишно с по 10000. Около 40000 от тези коли все още използват оловен бензин. 
						Над 80 % от колите се движат с дизел. Ако не бъдат правилно поддържани, дизеловите двигатели изпускат големи количества микроскопични частици, наречени PM10, които се отлагат дълбоко в белите дробове и са канцерогенни. Лимитът, определен от СЗО за нивото на PM10, е 50 микрограма на кубически метър въздух, но на едно от тиранските кръстовища средната стойност за 24 часа бе 483 микрограма, като нивата в пиковите часове са много по-високи. 
						Според доклади замърсяването, свързано с автомобилния трафик, е увеличило смъртността в части от столицата с 20 % през последните десет години.

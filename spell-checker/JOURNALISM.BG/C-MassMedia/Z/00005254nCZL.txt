Турция отмени извънредното положение в последните две провинции
02/12/2002
 
АНКАРА, Турция -- Както се очакваше, в събота (30 ноември), Турция отмени извънредното положение в две провинции, наложено със закон преди 15 години. Диарбекир и Ширнак бяха последните от 13-те региона, поставени под специално управление през 1987 г., вследствие борбата между властите и кюрдските сепаратисти. Отмяната на положението беше изискване на ЕС и се осъществява точно две седмици преди срещата на върха в Копенхаген, на която Турция се надява да бъде поканена да започне преговори по присъединяване.
Според други новини, през уикенда починаха още двама затворници, които започнаха гладна стачка в знак на протест срещу условията в турските затвори със засилена охрана. С тях броят на починалите затворници в резултат на започналата през 2000 г. гладна стачка става 61. (Търкиш дейли нюз - 02/12/02; Анадолска агенция, БиБиСи - 01/12/02; АП - 30/11/02)

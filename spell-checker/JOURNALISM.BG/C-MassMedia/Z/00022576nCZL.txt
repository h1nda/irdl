Командващият на КФОР заяви, че ситуацията в Косово е спокойна 
					16/05/2007
					 
						БЕРЛИН, Германия -- Във вторник (15 май) в интервю за германския вестник „Зюддойче Цайтунг” командващият на КФОР генерал-лейтенант Роланд Катер каза, че обстановката в Косово е „спокойна и почти стабилна”. Той коментира, че в някои германски градове има три пъти повече инциденти, отколкото в Косово. Катер призна обаче, че се усеща нервност и от двете страни в провинцията с приближаването на решението за бъдещия статут на Косово. Той подчерта готовността на КФОР да отговори на всякакви провокации в региона. 
						Също във вторник словенският президент Янез Дърновшек посети частите на КФОР от своята страна, разположени в Пея/Печ, за да отбележи Деня на въоръжените сили на Словения. Той се срещна за кратко и с косовския си колега Фатмир Сейдиу на летището в Прищина. (Коха Йоне - 16/05/07; Телеграф, РТК, Танюг, Ройтерс -15/05/07)

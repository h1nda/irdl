Заместник държавният секретар на САЩ очерта критериите, на които трябва да отговаря решението за Косово 
					09/11/2005
					В изказване пред Комисията по външни отношения на Сената на САЩ във вторник заместник държавният секретар Никълъс Бърнс призова всички страни в косовския въпрос да участват конструктивно и каза, че НАТО няма да толерира никакви опити за използване на насилие за политически цели.
					(Файненшъл таймс - 09/11/05; Държавен департамент на САЩ, АП, Ройтерс, Гласът на Америка, РСЕ/РС - 08/11/05)
 
					 
						
"Страните в преговорите -- косовските албанци, косовските сърби и правителството на Сърбия и Черна гора -- разбират, че основни техни интереси са изложени на риск. Очакваме от тях да участват конструктивно и да обуздават по-крайните групировки," каза заместник държавният секретар на САЩ Никълъс Бърнс пред сенатската комисия във вторник. [АФП]
						В очакване подкрепяните от ООН преговори за определяне на окончателния статут на Косово да започнат до няколко седмици, високопоставен политик от САЩ призова във вторник (8 ноември) за конструктивно участие на всички страни в процеса. 
						"Страните в преговорите -- косовските албанци, косовските сърби и правителството на Сърбия и Черна гора -- разбират, че основни техни интереси са изложени на риск," каза заместник държавният секретар на САЩ по политическите въпроси Никълъс Бърнс пред Комисията по външни отношения на Сената на САЩ. "Очакваме от тях да участват конструктивно и да обуздават по-крайните групировки." 
						Всякакви подобни опити да се използва насилие "ще бъдат бързо и решително осуетени от НАТО", каза Бърнс. 
						Съединените щати са член на шестстранната Контактна група за Косово, която включва още Великобритания, Франция, Германия, Италия и Русия. Тя ще играе активна роля в преговорите, които ще се ръководят от специалния пратеник на генералния секретар на ООН Кофи Анан за преговорите, бившият финландски президент Марти Ахтисаари. 
						Тъй като косовските албанци и сръбските представители вероятно ще влязат в процеса с взаимно изключващи се позиции, Бърнс каза, че очаква преговорите да са "трудни". 
						 "Косовските албанци твърдят, че могат да се чувстват сигурни единствено ако са независими от Сърбия," каза той пред сенатската комисия. "Сърбите се обявяват за бъдещо устройство, което да е "повече от автономия, но по-малко от независимост", като най-многото, което могат да подкрепят." 
						Членовете на Контактната група -- както и ЕС и НАТО, които също ще участват в преговорите -- не са се обявявали в подкрепа на никой от възможните изходи от преговорите. Те обаче изключиха всякакво решение, което може да означава връщане към положението от преди 1999 г., промяна в съществуващите граници на Косово или подялба. 
						"Сред другите принципи за решаване на въпроса са пълното спазване на човешките права, правото на бежанците и изселените лица да се завърнат по домовете си, защитата на културното и религиозно наследство и установяване на ефективни мерки за борба с организираната престъпност и тероризма," каза Бърнс. "Контактната група се договори да се изключат тези, които подкрепят насилието, и че процесът на определяне на статута, след като веднъж започне, трябва да продължи без прекъсване." 
						Дипломатът от САЩ, който бе домакин на среща на политическите директори от страните в Контактната група, на която присъстваха още Ахтисаари и представители на ООН, ЕС и НАТО, каза, че международната общност ще гарантира резултатът от преговорите да отговаря на три основни критерия. Първо, той трябва да съдейства за стабилността не само в Косово, но и в целия регион. Второ, той трябва да "осигури пълни демократични права за всички хора, особено за малцинствата", и накрая, той трябва да подпомогне евроатлантическата интеграция на региона. 
						В очакване на преговорите Бърнс призова представителите на косовските албанци да загърбят своите политически и лични различия и да се договорят за обща позиция. 
						"Ако косовските албанци се стремят към независимост, това е най-добрата им възможност да покажат на света, че ако станат независими, ще могат да управляват ефективно и по начин, който ще съдейства за стабилността в региона," каза дипломатът. 
						Посланието му към представителите на Белград бе, че те трябва да насърчават косовските сърби да участват в политическия процес. "Сръбската общност губи политическото си влияние в Косово и в момента има определено изтичане на сърби," каза Бърнс. "Каквото и да е бъдещето на Косово, Белград може най-добре да защити интересите на сърбите, като ги насърчи да участват в политиката и да започнат да се интегрират със своите косовски албански съседи." 
						Освен това той ясно посочи, че Съединените щати няма да подкрепят приемането на Сърбия в програмата на НАТО "Партньорство за мир", докато въпросът със статута на Косово не бъде решен.

Нови жилищни проекти за изселените хора на Балканите 
					07/04/2005
					Очаква се няколко хиляди души в Босна и Херцеговина и Сърбия и Черна гора да се възползват от новите жилищни проекти на Балканите за бежанци и изселени в рамките на страната си лица.
					От Светла Димитрова за Southeast European Times – 07/04/05
 
					 
						
Конфликтите на Балканите принудиха около три милиона души да напуснат домовете си. [АФП]
						Върховният комисариат за бежанците на ООН (ВКБООН) обяви миналия месец, че е постигнато важно споразумение с Банката за развитие на Съвета на Европа (СЕ), по силата на което повече от 2300 души в Босна и Херцеговина (БиХ) и Сърбия и Черна гора ще могат да напуснат колективните центрове и да се преместят в индивидуални жилища. 
						"Това е първото подобно споразумение с голяма европейска банка за развитие и то отбелязва голяма стъпка напред в усилията да се привлекат още финансови средства за развитие с цел намиране на решения за бежанците и изселените от родните си места хора," каза говорителят на ВКБООН Рупърт Колвил пред репортери в Женева на 15 март, един ден след финализирането на сделката. 
						Банката на СЕ се е съгласила да предостави над 10 млн. евро за строителство и възстановяване на домове за изселени хора в БиХ и Сърбия и Черна гора. Предвидените финансови инструменти включват дарения за ВКБООН на обща стойност около 2,25 млн. евро за период от пет години. Около една трета от тези средства бяха предоставени от банката през 2004 г. за осигуряване на постоянни жилища за повече от 600 обитатели на колекривни центрове в двете страни. ВКБООН каза, че вероятно скоро ще бъде одобрен и нов транш. 
						Меморандумът за разбирателство, подписан в Париж на 14 март, предвижда също преференциален заем от 8 млн. евро за правителството на БиХ, което ще предостави в съвместните фондове и 4 млн. евро от собствените си ресурси. "
						Това се оказа чудесна помощ за изключително уязвимите бенефициенти, които не биха могли да си изградят механизъм за психологическа адаптация, след като напуснат сигурността на колективните центрове," каза Гуидо Амброзо, старши референт на ВКБООН за Югоизточна Европа. Ако помощта, планирана за 2005 г. за Сърбия и Черна гора, бъде одобрена от банката, добави той, тя ще бъде използвана за компонента "строителство" от местните програми за интеграция и непарична помощ за бежанци, живеещи в бедни частни жилища, както и за напускащите колективните центрове, които сръбският комисар за бежанците възнамерява да закрие тази година. 
						Очаква се хиляди бежанци в Сърбия да се възползват и от още една програма с участието на ООН. На 11 март Програмата на ООН за населените места, позната като ООН-ХАБИТАТ, обяви инициатива за 15 млн. евро, финансирана от Италия, която се очаква да осигури около 670 нови жилища за 3000 бержанци и уязвими хора. В сътрудничество със сръбското министерство на капиталните инвестиции ООН-ХАБИТАТ ще реализира програмата в общините Чачак, Крагуевац, Кралево, Ниш, Панчево, Стара Пазова и Валево, каза агенцията. 
						Новите инициативи идват след изключително важно споразумение, подписано от правителствата на БиХ, Сърбия и Черна гора и Хърватия през януари, които обещават да затворят главата с бежанците в региона до края на 2006 г. чрез съвместни или индивидуални действия. 
						Трите страни участваха в конфликтите в началото на 90-те години, които принудиха около три милиона души да напуснат родните си места.

Бизнес: Нов законопроект бе одобрен в Република Сръбска
					25/04/2008
					Очаква се нов законопроект да подобри бизнес практиките в Република Сръбска. Още новини от седмицата: албанското правителство подписа споразумение за заем от 230 милиона евро, а две компании в Косово се разследват за злоупотреба с държавни средства. 
					 
						
Процесът за започване на бизнес в Република Сръбска ще бъде опростен. [Гети Имиджис]
						Правителството на Република Сръбска прие нов законопроект в петък (18 април), с който ще се съкрати и опрости процесът на създаване на компании. Проектозаконът също ще увеличи правата на дребните акционери. Законопроектът се очаква да укрепи бизнес практиките, да стабилизира корпоративните отношения и да подобри комуникациите във фирмите. 
						*** 
						
Aлбанското правителство подписа споразумение за заем в понеделник (21 април) на стойност 230 милиона евро с Алфа Банк и Банка NBG за финансирането на най-скъпия участък от 60 км между Режен и Калимаш на магистралата от четири платна, която свързва пристанищния град Дурес с Прищина, Косово. Заемът ще бъде с 5,5 % лихва за 15 години. 
						*** 
						Високопоставени представители и други служители от двете най-големи компании в Koсово, Енергийната корпорация и Телеком, са разследвани за злоупотреба с държавни средства, които струват на правителството милиони евро. Разследването ще се съсредоточи върху неразрешения достъп до телекомуникационната система, злоупотреби с моторни средства на компанията и участие на неслужители в злоупотреби. 
						*** 
						
Бoсна и Херцеговина (БиХ) е привлякла чуждестранни преки инвестиции от 150 милиона евро през първите три месеца на 2008 г., заяви във вторник (22 април) Харис Башич, ръководител на Агенцията за привличане на чужди инвестиции. Според централната банка, потокът на чуждестранните преки инвестиции през 2007 г. е достигнал 1,47 милиарда евро. 
						*** 
						Министерството на икономиката и енергетиката в България реши във вторник (22 април) БНП Барибас да структурира и уреди финансирането за строежа на втората атомна електроцентрала в Белене . Българското правителство има дял от 51 % в проекта. Очаква се общите инвестиции да достигнат приблизително 4 милиарда евро. 
						*** 
						
Хърватският министър-председател Иво Санадер и министърът на икономиката Дамир Поланчец обещаха в сряда (23 април) да запазят работните места в корабостроенето. Секторът е изправен пред цялостно преструктуриране, което ще доведе до големи промени в дейностите в сектора и до възможно съкращаване на работни места. Поланчец обаче подчерта, че всички планове за стабилизиране на корабостроенето включват запазване на съществуващите работни места. 
						
(Различни източници – 18/04/08-25/04/08)

Засилва се натискът за задържането на Готовина
					10/02/2005
					В очакване на започването на присъединителните преговори на Хърватия с ЕС през март все по-централно място заема въпросът за укриващия се генерал Анте Готовина.
					От Миранда Новак за Southeast European Times от Загреб -- 10/02/05
 
					 
						
"Ние очакваме хърватското правителство да открие беглеца [генерал Анте Готовина] и да го екстрадира в Хага", каза външният министър на Люксембург Жан Аселборн. [AФП]
						Ако всичко върви по план, Хърватия ще започне присъединителните си преговори с ЕС на 17 март. Остава обаче една сериозна пречка: въпросът за сътрудничеството с Трибунала на ООН за военни престъпления. Загреб е подложен на засилен вътрешен и международен натиск да открие и предаде укриващия се генерал Анте Готовина, един от тримата най-издирвани от Трибунала заподозрени. 
						В събота (5 февруари) ЕС отново изтъкна недвусмислено, че трябва да се предприемат действия по случая, за да се гарантира кандидатурата за членство на страната в съюза от 25 държави. "Ние очакваме хърватското правителство да открие беглеца и да го екстрадира в Хага", заяви външният министър на Люксембург Жан Аселборн, чиято страна заема ротационното председателство на ЕС в момента. 
						Междувременно водещият хърватски ежедневник "Ютарни лист" съобщи, че преговорите с ЕС може да бъдат отложени за неопределено време, ако Готовина не бъде предаден на правосъдието. 
						Европейският комисар по разширяването Оли Рен каза към края на януари, че въз основа на известната му информация той не може да препоръча откриването на преговорите през март. Очаква се предстоящият доклад на главния прокурор на ООН за военни престъпления Карла дел Понте да повлияе силно върху решенето на ЕС как да процедира по-нататък. 
						Дел Понте не пожела да каже каква ще бъде препоръката й, заявявайки пред репортери: "Аз се държа настрана от политиката." Тя отнесе въпроса към еврокомисаря по сигурността Хавиер Солана -- който ясно подчерта, че той и блокът ще се съобразят с нейната позиция. 
						"Ще изслушаме Дел Понте, преди да вземем каквото и да било решение", каза Солана. "Съветът й ... ще бъде от абсолютно фундаментално значение за окончателното решение." 
						Миналата седмица Националният съвет за сигурност, под съвместното председателство на хърватския президент Стипе Месич и премиера Иво Санадер, се разпореди полицията да положи допълнителни усилия за откриването и арестуването на Готовина. Съветът призова и за засилено сътрудничество с други страни за тази цел. 
						Адвокатът на Готовина е посочил, че клиентът му желае компромисно решение, според което делото му да бъде гледано в Хърватия. Трибуналът обаче е заявил, че не преговаря с бегълци.

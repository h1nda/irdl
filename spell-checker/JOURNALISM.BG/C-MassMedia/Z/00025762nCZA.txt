ЕС започна разговори с Албания за премахване на визовия режим
					12/03/2008
					Албания е четвъртата страна от Западните Балкани, която започва диалог по либерализиране на визовия режим, след Сърбия, Македония и Черна гора. 
					От Йонилда Кочи за Southeast European Times от Тирана -- 12/03/08
 
					 
						
Албанският премиер Сали Бериша (вдясно) посреща заместник-председателя на Европейската комисия Франко Фратини преди срещата им в Тирана в петък (7 март). Фратини бе там за началото на диалога по либерализиране на визовия режим. [Гети Имиджис]
						Албания започна разговори с Европейската комисия (ЕК) по либерализиране на визовия режим със страните, членки на ЕС, като част от обща инициатива на блока да облекчи ограниченията за страните от Западните Балкани. Заместник-председателят на ЕК Франко Фратини официално започна дискусиите с Албания по време на посещение в Тирана в петък (7 март). 
						"Дойдох лично в Тирана, за да ви донеса силно и положително политическо послание от ЕС,” каза Фратини на пресконференция. 
						Целта на диалога, каза той, е да даде ясни указания на албанските власти за това какви мерки трябва да се предприемат, преди на всички албански граждани да се предостави възможност за безвизово пътуване. 
						ЕС ще изготви „пътна карта” с ясни жалони за всяка една от западнобалканските страни. Сигурността на документите, включително биометрични данни, е едно от първостепенните условия за облекчаване на визовите ограничения. Сред другите условия са засилване на борбата срещу незаконната миграция и организираната престъпност, както и правилното и ефективно прилагане на споразуменията за облекчаване на визите и реадмисията. 
						"Ясно е, че скоростта на придвижване към либерализиране на визовия режим ще зависи от вашия напредък в изпълнението на установените изисквания,” каза Фратини. Той добави, че ЕС ще продължи да оказва политическа и финансова помощ на Албания за изпълнение на условията за либерализиране на визите. 
						Премиерът Сали Бериша заяви, че преговорите с ЕС по визовия въпрос представляват историческа стъпка за албанците. „Албанското правителство ще положи всички усилия и ще приложи всеки закон и реформа, необходими за покриване на европейските стандарти,” каза той. 
						По този начин една от основните свободи – свободата на придвижване на хората – ще бъде постигната, каза Бериша. 
						На 28 януари Съветът на ЕС приветства инициативата на ЕК да започне диалог за либерализиране на визовия режим за страните от Западните Балкани. В рамките на тази програма диалогът за премахване на визите започна със Сърбия на 30 януари и продължи с Македония и Черна гора, съответно на 20 и 21 февруари. 
						От началото на годината албанските граждани се радват на някои придобивки от споразумението за облекчаване на визовия режим с ЕС. 
						Това споразумение предоставя по-лесен достъп до визи за различни категории хора – включително студенти, спортисти, културни работници, журналисти, хора, посещаващи членове на семействата си, живеещи в ЕС, хора, нуждаещи се от медицинско лечение и такива, работещи с фирми от ЕС. 
						Споразумението за облекчаване на визите включва по-ниска такса за издаване на виза (35 евро вместо 60 евро), визи, валидни за срок до пет години, които позволяват многократно влизане в ЕС, и безплатни визи за деца и пенсионери.

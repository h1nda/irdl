Външните министри от ЕС обсъдиха спора между Хърватия и Словения
					28/04/2009
					 
						БРЮКСЕЛ, Белгия -- В понеделник (27 април) външните министри на европейските страни официално обсъдиха за първи път граничния спор между Хърватия и Словения, който доведе до блокиране на присъединителните преговори на Загреб от декември насам. Еврокомисарят по разширяването Оли Рен представи последното си предложение за решаване на конфликта и каза, че очаква страните членки да го подкрепят. Той предлага създаването на петчленна арбитражна комисия, която да се произнесе по въпроса. Външните министри не дадоха окончателен отговор след дискусията поради противопоставянето на Словения. Някои страни, членки на ЕС, оказват натиск върху Словения да предложи по-конструктивен подход, който би позволил възобновяване на преговорите с Хърватия. (Весник, Ютарни Лист - 28/04/09; ХРТ, ХИНА, 24 Сата - 27/04/09)

Сръбски и косовски представители обсъждат завръщането на бежанците 
					13/05/2005
					Сръбски ръководители и представители на косовските албанци се срещнаха в Белград в четвъртък на първите си преки разговори по завръщането на бежанците в управляваната от ООН провинция. Следващата среща на групата се очаква да бъде в Прищина идната седмица.
					(AП, AФП, Радио Б92, Сръбско правителство - 12/05/05; СЕЕ сикюрити монитор - 11/05/05; Косоварепорт - 08/05/05)
 
					 
						
Завърнал се косовски сърбин работи по къщата си в село Бабляк, на 30 км южно от Прищина. Сръбски ръководители и представители на косовските албанци започнаха разговори в четвъртък (12 май) по завръщането на хиляди бежанци. [AФП]
						Сръбски ръководители и представители на косовските албанци се срещнаха в Белград в четвъртък (12 май) на първите си преки разговори по завръщането на хиляди бежанци в управляваната от ООН провинция. 
						 "Мисля, че процесът започна добре и очакваме през следващите няколко седмици да имаме и втора среща," е казал Готфрид Кьофнер, представител на ВКБООН и председател на срещата, цитиран от АФП. 
						По време на среща на високо равнище във Виена през октомври 2003 г. сръбски ръководители и лидери на косовските албанци се договориха да започнат разговори в работни групи по технически въпроси от взаимен интерес, като енергетика, безследно изчезнали лица и завръщане на бежанците. 
						Последвалите преговори на експертно ниво се съсредоточиха главно върху въпроса за безследно изчезналите лица и бяха сравнително успешни. След като бяха прекъснати през март 2004 г., когато Косово преживя най-тежките прояви на междуетническо насилие през последните пет години, срещите бяха възстановени по-рано тази година. 
						"Не сме се събрали да говорим за политика, а да се съсредоточим върху хуманитарния проблем, който трябва бързо да бъде решен, за да се завърнат по домовете си прогонените хора," каза Кьофнер, без да даде повече подробности. "Това е само началото на един продължителен процес." 
						Дневният ред за следващата среща ще бъде уточнен през следващите няколко дни, съобщи сръбското правителство в свое изявление от четвъртък, като цитира Кьофнер. Както сръбските представители, така и тези на косовските албанци определиха проблема със собствеността като въпрос от особена важност, затова Кьофнер очаква на следващите срещи този въпрос да се обсъжда по-подробно. 
						Смята се, че сърбите, избягали от Косово след конфликта през 1998-1999 г., са около 200000 души. Ръководители на косовските албанци обаче оспорват това число, като твърдят, че действителният брой е по-близо до 70000. Оттогава едва 12500 бежанци са се завърнали в провинцията, която се управлява от ООН, макар и технически да е все още част от Сърбия. Преговорите по окончателния й статут могат да започнат тази есен, ако предстоящият преглед установи, че е постигнат достатъчен напредък по изпълнението на изискванията, определени от ООН -- включително завръщането на бежанците. 
						"Членовете на всички общности трябва да могат да участват пълноценно в икономическия, политическия и обществения живот на Косово и не трябва да се страхуват за своята сигурност и благосъстояние поради етническата си принадлежност. Всички бежанци и прогонени от домовете си хора, които желаят да се завърнат в Косово, трябва да могат да сторят това безопасно и достойно," се казва в Плана за изпълнение на стандартите за Косово, публикуван на 31 март 2004 г. 
						На разговорите в четвъртък Владимир Чучич, представител на сръбския Координационен център за Косово, водеше белградската делегация. Делегацията от Прищина включваше представители на ЮНМИК и на временните косовски институции.

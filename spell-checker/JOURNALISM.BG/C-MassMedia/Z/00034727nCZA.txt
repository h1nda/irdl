Държавни и частни училища – предимства и недостатъци
					28/05/2010
					Учебната година може да приближава към своя край, но не и дебатът за съпоставянето на държавните и частните училища. В първата от двете части на този материал ще видим как тези две възможности съществуват заедно в Прищина и Тирана.
					Първа част от поредица от две части от Линда Карадаку за Southeast European Times – 28/05/10
 
					 
						
АУК има над 400 ученици и 50 учители. [АУК]
						Джери Мейсън, на 62 г., е работил 27 години за правителството на САЩ в областта на връзките с обществеността, преди да реши, че иска да преподава на ученици в частното училище „Уилсън Инститют” в Тирана. "Надявам се, че днес тук създаваме бъдещите лидери на Албания", казва той. 
						Основано през май 2001 г. от албанския бизнесмен Лулзим Маша, училището носи името на бившия американски президент Удроу Уилсън, може би най-известен с учредяването на създаденото след Първата световна война Общество на народите, предшественик на съвременната ООН. 
						Програмата за обучението на училището от предучилищните до гимназиалните класове следва изискванията на Министерството на образованието и включва допълнителни предмети, като математика, химия и биология за напреднали, разговорен английски език, танци и американистика. Смята се, че заплатите на преподавателите и персонала са доста конкурентни в сравнение с тези в държавните училища. 
						„Уилсън” създаде работна среда, която те кара да се чувстваш оценен като учител и като човек," каза преподавателката Арбана Хаджи за SETtimes. 
						По-добро ли е обаче образованието от това, което се предлага в държавните училища? 
						Ардиан Ходжа, основател и ръководител на Американското училище в Косово (АУК), твърди, че това е така. 
						"Тъй като разполагат с малко по-голяма независимост от гледна точка на програмата и обикновено имат по-квалифициран персонал и ръководство, частните училища могат да дадат повече на учениците и да създадат по-големи възможности за тях. Затова успеваемостта обикновено е по-висока", каза Ходжа за SETimes. 
						Някои директори на държавни училища обаче не са съгласни. Повечето твърдят, че качеството на образованието далеч не е на най-високото ниво. 
						Диана Калеми ръководи гимназия „Петро Нини Люараси” в Албания, в която се обучават около 1370 ученици, които, ако могат, всяка година плащат малка сума. Персоналът се състои от около 60 учители и учебната програма практически е еднаква с тази на частните училища. 
						Според нея частните училища изпълняват много полезна роля, като помагат за намаляване на размера на класовете в държавните училища. "В момента имаме 40-41 ученици във всеки клас", каза Калеми за SETimes. 
						Като се има предвид таксата за обучение – 250–300 евро на месец в Косово и в Албания – процентът на децата, които посещават частни училища, е малък в Албания и още по-малък в Косово. 
						Гимназия „Джевдет Дода” в Прищина е държавно училище с 1517 ученици и 50 преподаватели, чиято месечна заплата е близка до таксата на частните училища. Директорът Азем Яха се гордее с постигнатите резултати. Той сподели за SETimes че, "90 % от учениците издържат успешно националния изпит и получават дипломи.” 
						Дори достигането до този етап може да се смята за успех. Според министерството на образованието на Косово най-много деца напускат училище в 9-и или 10-и клас. 
						„Уилсън” и „АУК” измерват своя успех с успеха на своите бивши ученици. 
						Директорът на АУК Ходжа с готовност признава, че някои частни училища са по-добри от други. Той призовава родителите да бъдат с нагласата на „предпазливи купувачи”. „В момента има частни училища, които се създават единствено с цел получаване на финансови облаги, които са приоритет за техните основатели, и затова осигуряват наистина лошо образование на децата.” Той съветва семействата да „проучат какво представлява училището”, преди да вземат окончателното решение. 
						 АУК отвори врати през 2003 г. и вече има над 400 ученици и 50 учители, както и повече от двадесет души административен и помощен персонал. Училището работи „на червено” от самото начало. 
						 "Не е много лесно да се оцелее. Всъщност тази година се надяваме да бъдем на нула, а след тази година смятаме, че училището ще може да се издържа", каза той за SETimes. 
						 Според Ходжа училището плаща на своите учители около три пъти по-големи заплати от средната заплата на директор на държавно училище, като преподавателите от чужбина получават дори повече.

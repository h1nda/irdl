Кипър обвини Турция, че пречи на проучванията за нефт
					25/11/2008
					 
						НИКОЗИЯ, Кипър -- В понеделник (24 ноември) правителството обвини Турция, че нарушава международното право, като пречи на дейностите й по проучване за нефт, съобщиха медиите. Никозия протестира във връзка с инцидент, станал на 13 ноември, когато турски военни кораби са попречили на кораб, плаващ под норвежки флаг и изпратен от кипърското правителство за провеждане на проучване в изключителната икономическа зона на Кипър в Средиземно море. Кипърският президент Деметрис Христофиас е изпратил писмо до генералния секретар на ООН Бан Ки Мун, в което обвинява Турция в продължаване на "нейната неприемлива политика на поставяне под въпрос на суверенното право на Република Кипър". Кипър е връчил официален протест и в Европейската комисия.
						Кипърските медии съобщиха, че в понеделник е станал и друг инцидент, когато турска фрегата се е опитала да попречи на движението на два норвежки кораба -- един изследователски съд и прудружаващия го кораб -- пред бреговете на острова. (Си Ен Ей, АФП, Синхуа, Сигма ТВ, Елефтерос Типос, Хюриет - 24/11/08)

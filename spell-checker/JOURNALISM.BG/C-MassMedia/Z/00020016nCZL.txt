Контактната група поиска от Ахтисаари да изготви проектоплан за бъдещето на Косово
					21/09/2006
					 
						НЮ ЙОРК, Съединени щати -- Контактната група за Косово, в която участват Съединените щати, Русия, Великобритания, Франция, Германия и Италия, поиска от специалния пратеник на ООН Марти Ахтисаари да изготви проектопредложение за бъдещето на провинцията. Шестте държави отново потвърдиха плановете си за завършване на процеса до края на тази година. Те заявиха, че "трябва да се положат всички възможни усилия за постигане на споразумение чрез преговори", но предупредиха, че нито етническите албанци, нито сърбите могат да блокират процеса на определяне на статута на Косово. Ахтисаари информира Контактната група по въпроса в сряда (20 септември).
						Други новини -- Заместник-ръководителят на ЮНМИК Стивън Шук предупреди албанските лидери в Косово, че трябва "много да внимават какви фрази използват и какви послания отправят към общественото мнение и народа". Порицанието бе направено след изявление на председателя на косовския парламент Коле Бериша, който каза, че в провинцията ще се вдигне бунт, ако тя не получи независимост. Часове по-късно четирима сърби бяха ранени при нападение с граната.
						Също в сряда командващият на КФОР генерал-лейтенант Роланд Катер заяви, че НАТО няма да толерира насилие и безредие. "Наш дълг е да гарантираме сигурността на Косово и всички могат да бъдат уверени, че ние ще го правим в дух на приятелство, но решително." (Политика - 21/09/06; Ройтерс, АП, АФП, ЮПИ, БиБиСи, Танюг, KosovaLive - 20/09/06)

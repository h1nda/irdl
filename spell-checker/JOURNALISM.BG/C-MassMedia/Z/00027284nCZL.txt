БиХ ще се стреми да получи статут на кандидат-членка за ЕС до края на годината
					04/08/2008
					 
						САРАЕВО, Босна и Херцеговина (БиХ) -- Правителството планира да внесе до края на годината искане за получаване на статут на кандидат-членка за ЕС, каза премиерът Никола Шпирич в неделя (3 август) за вестник “Дневни Аваз”. Той добави, че подписването на Споразумението за стабилизация и асоцииране с ЕС на 16 юни дава на БиХ официалното право да поиска незабавно да стане кандидат-членка на ЕС, но властите в БиХ предпочитат да изчакат и да завършат още реформи, за да направят кандидатурата по-сериозна и пълна. Шпирич обясни, че решението за точната дата ще бъде взето след първия доклад на Европейската комисия (EК) за БиХ, който трябва да бъде готов през ноември. Миналата седмица Шпирич отбеляза, че за да бъде докладът положителен, БиХ трябва да изпълни 30 цели; до момента БиХ е изпълнила две трети от тях. Повечето от целите са свързани с правата на човека, намаляването на корупцията и трафика на хора, граничния контрол и провеждането на преброяване, а също и с развитието на малките и средни предприятия, опазването на околната среда и създаването на Агенция за защита на личните данни. (Независне Новине, Дневни Аваз, РТРС - 03/08/08)

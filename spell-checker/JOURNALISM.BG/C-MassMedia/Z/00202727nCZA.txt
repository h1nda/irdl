Черна гора привлича все по-голям дял от пътуващите с ваканционна цел
					19/04/2012
					Черна гора се превръща в ключова туристическа дестинация в Средиземноморието, като е възможно да предостави модел за другите държави в региона.
					От Неделко Рудович за Southeast European Times от Подгорица -- 19/04/12
 
					 
						
С перфектните си като на пощенска картичка изгледи Черна гора използва по най-добър начин своята природна красота и политическа стабилност. [Ройтерс]
						Прогнозите на Световния съвет за пътуване и туризъм (ССПТ) са, че приходите на Черна гора от туризъм ще се увеличават всяка година през следващото десетилетие и ще представляват огромните 17,8 % от БВП до 2022 г. Този перфектен сценарий отговаря на прогнозите на министерството на туризма. 
						Заради малките размери на страната "възможността да се съчетаят морски и планински туризъм в един ден е без съмнение уникалното предимство на Черна гора в сравнение с конкурентите й. Привличането на големи и известни хотелски вериги е сериозен показател за нашето намерение да станем елитна туристическа дестинация", заяви за SETimes Небойша Рачкович, съветник към министерството на туризма. Освен това страната е на не повече от два часа полет от всички големи градове в Европа.
						Рачкович отбеляза, че правителството непрекъснато работи за подобряването на качеството на услугите и за поддържането на конкурентни цени. "Фактът, че Черна гора е дестинация за всякакви туристи, без значение от покупателната им способност, е наш основен приоритет. [Освен това] с привличането на големи инвеститори, познати по целия свят, като "Аман Ризортс" и "Ораском"..., ние отправяме посланието, че сме стабилна държава и нашата цел е да се превърнем във висококачествена туристическа дестинация." 
						Посланието изглежда дава резултати. Според ССПТ в момента туризмът в Черна гора дава 7,5 % от БВП, в сравнение с 3,5 % в Словения, 2 % в Босна и Херцеговина (БиХ) и 1,7 % в Сърбия. Според същите данни само за миналата година приходите от туризъм и пътувания в Черна гора са били 249,3 млн. евро. 
						Златко Радулович, съсобственик на "Монтенегро Старс Хотелс Груп" и председател на Туристическата асоциация на Черна гора, каза за SETimes: "За щастие Черна гора има голямо предимство - добро географско положение и необикновена природна красота - има море и планини на толкова малко пространство. За малко повече от три часа можете да смените плуването с карането на ски." Не всичко обаче е слънцезащитен крем и щеки за ски. Туристите са привлечени от "политическата стабилност и сигурността", добави той. 
						Радулович твърди, че Черна гора може да направи много повече, за да развие сектора, отбелязвайки например липсата на достатъчно три-, четири- и петзвездни хотели, които, казва той, са местата за настаняване, които съвременните туристи търсят. "Приходите от [сектора] в размер на 249 млн. евро не са толкова добри; трябва да бъдат шест или седем пъти по-големи." 
						Той отбеляза, че миналата година в Хърватия приходите от туризъм са били 2,6 млрд. евро. Признавайки, че хърватското крайбрежие е много по-голямо от черногорското, Радулович каза, че Кипър би бил по-подходящо сравнение. 
						"Територията е сходна, но не е толкова добре разположена. И въпреки това приходите на Кипър са около 3 млрд. евро. За разлика от Черна гора, те са работили по-добре. А това, [което] притежава Кипър, дори не се доближава до това, което може да предложи Черна гора. Когато балансираме предлагането през летния и зимния сезон, Черна гора би могла да бъде шампион и един от най-силните играчи на Средиземноморието." 
						Според данни на Търговската камара от 2011 г. броят на нощувките се е увеличил двуцифрено - 10,17 % - докато ръстът на пристигналите туристи е 8,75 %. Както и през 2010 г., повечето посетители са дошли от Сърбия, Русия и БиХ. 
						"Можем да станем световен феномен, що се отнася до развитието, защото започваме от ниско ниво и всяка стъпка в проценти изглежда впечатляваща. Когато Испания, която им 40 млрд. брутни приходи от туризъм, спечели 42 млрд., процентите не изглеждат големи. Когато Черна гора спечели 400 млн., растежът е 100 %", каза Радулович. 
						Той посочи, че иновациите в Черна гора вече дават резултати: "Например проектът за катерене и каране на велосипеди е много добър, заради... бързо променящите се навици и желания. Вместо плаж клиентите искат нещо по-атрактивно и динамично. Туристите искат активна ваканция, а не да стоят на едно място." 
					
				
			
					 
					
 
 

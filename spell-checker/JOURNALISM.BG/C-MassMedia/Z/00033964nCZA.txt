Македонският участник в „Евровизия” има "силата"
					29/03/2010
					Македония избра своя единадесети представител в “Евровизия” в оспорвано съревнование, което раздели обществеността.
					От Горан Трайков за Southeast European Times от Скопие -- 29/03/10
 
					 
						
Гьоко Танески (вляво) ще представлява Македония в Осло. [Томислав Георгиев/SETimes]
						Гьоко Танески, 33-годишен певец от Охрид, ще представлява Македония в конкурса "Евровизия 2010" в Осло с „Имам силата”. 
						Танески спечели в драматичен финал в зала „Универсиада” в Скопие срещу Влатко Илиевски с "Щастие”. Известната изпълнителка на популярна музика Мая Вукичевич остана трета с песента "Слава". 
						Напрежението нарастваше, преди журито да обяви победителя. Решението предизвика силни аплодисменти от половината аудитория и мръщене и известно недоволство у останалата част. 
						
						Надпреварата между Танески и Илиевски за гласовете на зрителите беше оспорвана, но накрая шестчленно жури избра Танески за победител. 
						 Малцина можеха да предвидят резултата. "Танески е пълна изненада тази година, като дори името му не беше известно преди квалификациите за националния конкурс," каза за SETimes дългогодишният ценител на музиката и възторжен почитател на „Евровизия” Александър Христов
						Победителят не успя да скрие вълнението си, когато журито направи своя избор. "Избрана беше правилната песен и аз очаквам този избор да се [увенчае с] успех в Осло", заяви той. 
						Танески и Илиевски са близки приятели и след като поздрави своя подгласник, победителят каза: "Ако даде Бог, може той да спечели следващата година." Танески също така изрази благодарността си към "всички, които гласуваха за мен, моите фенове, журито и екипа ми, който беше зад мен". 
						Темпераментният Танески насърчи недоволните от решението на журито да "чуят песента отново и тогава ще разберат, че тя е подходящият избор за „Евровизия”. 
						"Искам да пея на английски в Осло, но колкото повече слушам песента, толкова повече тя ми харесва на македонски, затова не знам", обясни той. 
						"Остава да се подготвя възможно най-добре за още по-убедително представяне в Осло", каза той, като се пошегува, че ще поработи върху формата си. 
						В рамките на програмата в зала „Универсиада” преди и след конкурса миниконцерт изнесе македонската певица Каролина Гочева, бивша участничка и ветеран от „Евровизия”. Като специални гости пяха и представителят на БиХ в „Евровизия” Вукашин Браич и Юлиана Паша от Албания, както и македонските групи „Синтезис” и „Некст Тайм”.

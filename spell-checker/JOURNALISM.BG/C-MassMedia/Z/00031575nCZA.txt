Световната банка: "Македония е в първата десетка по реформи"
					09/09/2009
					Балканската страна бе обявена за трета в света по ориентирани към бизнеса реформи.
					(Световна банка, АФП, Блумбърг, Би Би Си, Макфакс - 09/09/09; Ройтерс, Уол Стрийт Джърнъл - 08/09/09)
 
					 
						
Според доклада Македония изпъква като една от най-добрите страни реформаторки в света. [AФП]
						Икономическите реформи, осъществени между юни 2008 г. и май 2009 г. са помогнали на Македония да стане едно от най-лесните места за делова активност в Югоизточна Европа (ЮИЕ), се казва в доклад на Световната банка, публикуван в сряда (9 септември). 
						Седмото годишно изследване на Банката относно бизнес климата посочи Македония като третата най-добра страна реформаторка в света за периода на изследването, след Руанда и Киргизстан. Останалите седем страни от челната десетка са Беларус, Обединените арабски емирства, Молдова, Колумбия, Таджикистан, Египет и Либерия. 
						 "В световен план рекорден брой - 131 от всичко 183 изследвани икономики - са реформирали бизнес правилата си в периода юни 2008 г. - май 2009 г.," се казва в доклада, публикуван от Банката и нейния частен клон, Международната финансова корпорация (МФК). 
						Макар и сериозно засегнати от глобалната криза, Централна Азия и Източна Европа, включително всички държави от ЮИЕ без Гърция, водят в провеждането на ориентирани към бизнеса реформи вече шеста поредна година, се отбелязва в доклада. 
						"Реформите продължават да се движат на изток в региона," каза Светлана Багаудинова, една от съставителките на доклада, посочвайки Албания, Беларус, Киргизстан и Македония като страните, приложили реформи в редица области за трета поредна година. "Вдъхновени от съседките си, Казахстан, Черна гора и Таджикистан също ускориха темпа на реформи." 
						Докладът класира страните според лекотата на извършване на стопанска дейност въз основа на анализ на нормативната рамка, която влияе на жизнения цикъл на местните малки и средни предприятия. Има десет индикатора, използвани за определяне на състоянието на икономиката в глобалния списък. Те включват сроковете и разходите за започване и закриване на стопанска дейност, трансгранична търговия, защита на инвеститорите, регистрация на собственост, строителни разрешения, налагане спазването на договори, плащане на данъци, получаване на кредит и наемане на работници. 
						Македония, която е приложила реформи в седем от тези области, бе 32-ра в тазгодишната световна класация, като се е изкачила с 37 места спрямо миналата година. Реформите, осъществени по време на периода на изследването, са довели между другото до по-добра защита на инвеститорите и по-гъвкав режим а наемане на работна ръка. 
						Регистрацията на собственост също е станала по-лесна, а процедурите за започване на стопанска дейност са значително облекчени с въвеждането на услугата "на едно гише". Сега на предприемачите са нужни само четири дни, за да започнат да развиват бизнес в Македония. 
						От останалите държави в ЮИЕ Кипър е класиран най-високо, на 40-о място в света, но на осем места след Македония. България, която миналата година бе лидер в региона по лекота на правене на бизнес, е с една позиция по-долу и заема 44-то място. 
						По-надолу в класацията са Румъния (55-о място), Черна гора (71-ва), Турция (72-ра), Албания (82-ра), Сърбия (88-а), Хърватия (103-та), Гърция (109-а) и Косово (113-о). Заемайки 116-о място, Босна и Херцеговина отново бе класирана последна от страните в региона.

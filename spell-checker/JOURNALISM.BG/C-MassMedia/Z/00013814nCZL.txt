Посланик на ОССЕ призовава към отваряне на досиетата на службите за сигурност на Сърбия-Черна Гора 
					07/03/2005
					 
						БЕЛГРАД, Сърбия-Черна Гора -- Посланикът на ОССЕ в Белград Маурицио Масари призова в събота (5 март) за отваряне на досиетата на тайните служби в Сърбия-Черна Гора, подчертавайки същевременно, че трябва да се защитават и индивидуалните човешки права. Той направи този коментар по време на организирана от ОССЕ кръгла маса, в която участваха депутати, както и представители на службите за сигурност и неправителствени организации. Нито едно пост-тоталитарно общество в Европа или на други места не може да избегне въпроса за отваряне на досиетата, каза Масари. Той допълни обаче, че процесът трябва да се съпътства от защитни механизми, включително ефективен парламентарен контрол. 
						Други новини: Сръбският вътрешен министър Драган Йосич обяви в неделя началото на интензивни реформи, насочени към подобряване дейността на министерството. Те включват създаване на звено за криминални разследвания и звено за борба срещу тероризма, както и преструктуриране на граничната полиция. (Данас, Бета, Б92 - 07/03/05; Taнюг - 06/03/05; Уеб сайт на ОССЕ, Taнюг, Б92, Бета - 05/03/05)

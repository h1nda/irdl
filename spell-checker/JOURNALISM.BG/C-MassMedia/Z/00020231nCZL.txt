Председателят на Трибунала на ООН каза, че Сърбия и РС не показват напредък в сътрудничеството
					10/10/2006
					 
						НЮ ЙОРК, Съединени щати -- Въпреки неколкократните обещания и срокове властите в Сърбия и Република Сръбска в състава на Босна и Херцеговина не са подобрили сътрудничеството си с Трибунала, каза председателят на съда на ООН за военни престъпления Фаусто Покар пред Общото събрание на ООН в понеделник (9 октомври). Той каза, че прокурорите са разтревожени от факта, че все още на свобода са шестима от най-издирваните обвиняеми, включително Ратко Младич и Радован Караджич. 
						Също в понеделник главният прокурор на Трибунала Карла дел Понте се срещна в Хага с черногорския външен министър Миодраг Влахович. Тя изрази удовлетворение от нивото на сътрудничество на страната. Що се отнася до Сърбия, следващата седмица Дел Понте ще представи на ЕС доклад за оценка. (Блиц, Данас, Победа, Виести - 10/10/06; Уеб сайт на ООН, Бета, Tанюг - 09/10/06)

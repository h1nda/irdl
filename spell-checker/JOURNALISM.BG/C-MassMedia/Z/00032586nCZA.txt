Българският министър Желева е удовлетворена от ресора си в ЕК
					03/12/2009
					Българският външен министър Румяна Желева бе номинирана миналата седмица за комисар на ЕС по международното сътрудничество, хуманитарната помощ и реагирането при кризи. Според социалистите София е получила един от най-незначителните ресори в Европейската комисия.
					(Новините, Дневник, Информационна агенция Фокус - 02/12/09; EurActiv, Новините - 01/12/09; БTA, Дневник, Медиапул - 30/11/09; София Ехо, Новините, Медиапул, Дневник - 27/11/09)
 
					 
						
Българският министър на външните работи Румяна Желева ще изпълнява длъжността на комисар, отговарящ за хуманитарната помощ и реагирането при кризи. [Гети Имиджис]
						Председателят на Европейската комисия (ЕК) Жозе Мануел Барозу оповести в петък (27 ноември) новия си екип, като номинира българския външен министър Румяна Желева за еврокомисар по международното сътрудничество, хуманитарната помощ и реагирането при кризи. 
						Първият дипломат на България заяви, че е поласкана и удовлетворена, че е получила портфейл в областта на външната политика на ЕС, тъй като той има "голямо политическо значение". 
						Барозу спечели повторен петгодишен мандат начело на изпълнителния орган на ЕС през септември, но членовете на новия му кабинет трябва да бъдат одобрени от Европейския парламент (ЕП). Номинираните комисари ще преминат през изслушвания за утвърждаването им идния месец, преди окончателното гласуване на цялата ЕК на 26 януари. 
						Желева, която има докторска степен по социология от Университета "Ото фон Герике" в Германия, бе номинирана за един от новите постове, създадени от Барозу. Тя ще поеме задълженията по частта "хуманитарна помощ" от белгиеца Карел де Гухт, който отговаряше също и за развитието в досегашната ЕК. 
						"Това е нов портфейл, който обединява инструментите за гражданска защита и реагирането при кризи," посочи Барозу в специално писмо до Желева. "Вие ще отговаряте за хуманитарната помощ, един от най-важните и видими начини, по които ЕС може да изпълнява глобалните си задължения." 
						Барозу каза още на Желева, че тя трябва напълно да зачита принципите на неутралност, безпристрастност и недискриминация в своята работа, което "означава едновременно ефективно и бързо доставяне на помощ и внушаване на уважение към международното хуманитарно право". 
						Тя ще работи в тясно сътрудничество с Катрин Аштън от Великобритания, новия върховен представител по външната политика на блока и заместник-председател на ЕК. 
						Британският всекидневник "Файненшъл Таймс" писа, че София е получила "лек" портфейл и нареди балканската страна сред "губещите" - заедно с Италия и Латвия. 
						Българската основна опозиционна Социалистическа партия очевидно е на същото мнение. 
						Партийният лидер и бивш премиер Сергей Станишев окачестви решението на Барозу като "шамар" и като първото сериозно поражение за дясноцентристкия кабинет на наследника му Бойко Борисов в отношенията с Брюксел. 
						В отговор Желева свика в понеделник в София специална пресконференция. 
						"Обезпокоена съм от тенденцията към евроскептицизъм, налагана от тези политици и политически сили, които са се провалили във вътрешната политика," каза тя. 
						Подчертавайки, че именно в Лисабонския договор за първи път хуманитарната помощ се определя като автономна политика на общността, Желева отбеляза също, че една от най-важните задачи пред новата ЕК ще бъде да изготви стратегия за създаването на доброволен европейски корпус за хуманитарна помощ.

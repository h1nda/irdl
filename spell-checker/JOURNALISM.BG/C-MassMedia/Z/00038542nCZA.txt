Турция иска да помогне за премахването на бедността в световен мащаб
					16/05/2011
					 Държавни ръководители, представители на неправителствени организации и лидери от частния сектор проведоха среща миналата седмица.
					От Ана Уд за Southeast European Times от Истанбул – 16/05/11
 
					 
						
Служител по сигурността на сесията по откриването на 4-тата конференция на ООН за най-слабо развитите страни в Истанбул. [Ройтерс]
						Като домакин на 4-тата конференция на ООН за най-слабо развитите страни и финансирайки участието на делегати от най-слабо развитите страни (НСРС), Турция подчерта своя ангажимент към премахването на бедността в световен мащаб. Събитието послужи и като още една възможност за Турция да изтъкне своята нарастваща роля като световна сила и международен посредник. 
						 „Истанбул вече е известен като място, където се срещат континентите, но ще бъдем още по-горди, ако Истанбул бъде запомнен като мястото, където нещастната съдба на почти един милиард души е взела положителен обрат”, заяви президентът Абдула Гюл, като отново изтъкна ангажимента на своята страна за решаването на проблема. 
						 „Турция пое отговорността темите, свързани с НСРС, да бъдат включени в дневния ред на международната общност и подпомага усилията за намиране на решения на проблемите на НСРС до 2020 г.”, заяви външният министър Ахмет Давутоглу по време на заключителната пресконференция, като добави: „До известна степен Турция е гласът на НСРС и ние ще продължим да бъдем този глас.” 
						Гюл говори с печал за условията, в които се намират НСРС, като припомни на аудиторията, че във фокуса на първата конференция по въпросите на НСРС през 1971 г. са били само 35 държави; сега те са 48 и състоянието на само три от тях се е подобрило достатъчно, за да бъдат извадени от списъка. Докато съществува това неравенство, заяви той, „никой няма да може да живее в мир и просперитет”. 
						Премиерът Реджеп Тайип Ердоган, който се прочу с пламенната си риторика на международната сцена, привлече вниманието с изказването, че тази среща на високо равнище, както и темата за бедността като цяло, до голяма степен се пренебрегват от международната общност. 
						„Ако трябва да бъда честен, в свят с милиони хора, чието дневно потребление е под 1,25 млн. щ.д., никой не е невинен”, заяви той, като продължи с критики срещу западните и северните държави за „расистките и дискриминационните тенденции” там. 
						 По отношение на ролята на Анкара в борбата срещу бедността турските официални лица похвалиха своята страна като модел за държава донор и като страна, която в близкото минало е преодоляла финансови трудности. Гюл посочи, че годишният принос на Турция към НСРС е почти 12 млрд. щ.д., като той се състои от помощи от НПО и държавна помощ. 
						 Ердоган обърна внимание на вътрешната борба на Турция с бедността, която до голяма степен се води под негов надзор. „Делът на хората с дневно потребление под 4,30 щ.д. беше 30 % през 2002 г. и, отбележете, спадна до 4 %”, посочи той, като описа подобрената инфраструктура, училищата, жилищата и здравните заведения, които бяха създадени за бедните граждани на Турция. 
						Средният икономически растеж през периода 2002–2008 г. е 6 % и страната успя сравнително бързо да се възстанови след световната финансова криза. Критиците обаче изразяват тревога за зависимостта на страната от краткосрочния приток на чуждестранни капитали.

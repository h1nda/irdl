Солана: "ЕС е загрижен за ситуацията в БиХ"
					21/05/2009
					 
						САРАЕВО, Босна и Херцеговина (БиХ) -- В сряда (20 май) върховният представител по външната политика на ЕС Хавиер Солана изрази загриженост във връзка с нивата на националистическите изказвания в БиХ. В телевизионно интервю, излъчено един ден след като той придружи вицепрезидента на САЩ Джо Байдън в БиХ, Солана определи посланието, което те са предали на лидерите на страната, като "удар от електрически ток". Той потвърди, че вероятно БиХ ще изпадне от групата на страните от Западните Балкани, чиито граждани ще могат да пътуват без визи в ЕС през 2010 г., добавяйки, че липсата на консенсус за приемането на необходимите проевропейски законопроекти е сред главните препятствия пред БиХ.
						Други новини от сряда -- Върховният представител Валентин Инцко посети Сребреница за първи път, откакто встъпи в длъжност в края на март. Той отдаде почит на жертвите в мемориала и гробището на Сребреница-Поточари и се срещна с членове на асоциации, представляващи семействата на жертвите. В отделни разговори с местни политици той обсъди икономическия потенциал на района на Сребреница. (Дневни Аваз, СРНА, Фена, РТРС, БТА, АФП, Бета, Б92, СВП - 20/05/09)

Гърция дава висока оценка на реформите в Турция
04/08/2003
 
АТИНА, Гърция -- Правителството приветства неотдавнашните реформи в Турция, насочени към ограничаване влиянието на военните в политическия живот, заяви говорителят на външното министерство Панос Беглитис в петък (1 август). Той добави, че седмият пакет от законодателни реформи за хармонизиране със стандартите на ЕС, одобрен от турския парламент през миналата седмица, е поредната положителна стъпка по посока на интеграцията на страната в Съюза. Беглитис призова към бързо приложение на тези реформи.
Други новини: в петък външното министерство обяви, че президентът Костис Стефанопулос ще посети Сърбия-Черна Гора на 14 октомври. Той ще участва в белградски инвестиционен форум на високо равнище, на който ще бъдат представени търговски камари, бизнес агенции и индивидуални представители на деловите среди от Гърция, САЩ и Сърбия-Черна Гора. (Катимерини - 02/08/03; АНА, МПА - 01/08/03)

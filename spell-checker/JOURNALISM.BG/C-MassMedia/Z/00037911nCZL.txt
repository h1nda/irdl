Избирателен списък стана причина за инцидент в Тирана 
					24/03/2011
					 
						ТИРАНА, Албания -- Напрежението нарасна в навечерието на местните избори на 8 май с ареста на член на опозиционната Социалистическа партия (СП) в сряда (23 март) в Тирана след сбиване със служители в офис на местната администрация. Функционерът на СП Кренар Ценолари и неговия съпартиец и депутат Саймир Тахири са посетили офис номер шест в Тирана, за да поискат избирателния списък на района, който служителите отказали да им предоставят. Ценолари и Тахири са отговорили на това, като са залостили вратата от външната страна и са оставили служителите заключени вътре. Малко след това Ценолари е бил отведен в полицейски участък, където е прекарал осем часа, докато група от около 200 поддръжници е протестирала отвън. 
						Конфликтът възникна, след като СП изрази подозрения, че хора извън Тирана биват добавяни насила в списъците, което се правело с подкрепата на правителството. Лидерът на СП Еди Рама предупреди за изборни фалшификации и настоя, че избирателните списъци са силно манипулирани. 
						Междувременно опозицията регистрира своята коалиция „Съюз за бъдещето” в Централната избирателна комисия. Коалицията се състои от СП и пет по-малки опозиционни партии. (Balkan Web, Нюз 24, Топ Ченъл, Телеграфи, Ей Би Си Нюз - 23/03/11)

Турция призна либийските въстаници и обеща подкрепа
					06/07/2011
					Докато Турция прави остър завой в своята позиция спрямо Либия, политиците в Анкара се питат какво следва, тъй като конфликтът се проточва вече пети месец. 
					От Алакбар Рауфоглу за Southeast European Times - 06.07.2011 г.
 
					 
						
Либийските въстаници, борещи се с режима на Муамар Кадафи, получиха подкрепа от Анкара. [Ройтерс]
						В неделя (3 юли) Анкара направи остър завой в политиката си спрямо Либия, като призна опозиционното въстаническо движение за законен представител на страната по време на посещение на външния министър Ахмет Давутоглу в столицата на въстаниците Бенгази. 
						„Ние признахме либийската опозиция и сме готови да предоставим още подкрепа, защото вярваме че [либийската] криза може да бъде решена по мирен начин много скоро, дори в предстоящите дни”, заяви говорителят на комисията по външните работи на турския парламент и депутат от ПСР Метин Йълмаз за SETimes. 
						Заявявайки, че няма „нелогична промяна” в подхода на Анкара, Йълмаз каза: „Нашата дипломация се основава на дълбок анализ на ситуацията… Ние бяхме много внимателни в подхода си от самото начало, но сега виждаме, че диалогът с Кадафи става невъзможен”. 
						В Бенгази Давутоглу обеща помощ за въстаниците и Турция веднага отзова посланика си в Триполи и замрази либийските авоари. Турският Фонд за застраховане на спестовните депозити обясни, че държи временно дела от 62 % на Либийската външнотърговска банка в турската „Арап Тюрк Банкасъ А.С.” в изпълнение на решенията на Съвета за сигурност на ООН за замразяване на либийските авоари в чужбина. 
						„Най-накрая Турция е редом с либийския народ - мястото, където трябваше да бъде, но с малко закъснение”, заяви за SETimes Хикмет Четин, бивш министър на външните работи и председател на парламента, и добави, че промяната в позицията на Анкара към режима на либийския полковник Муамар Кадафи „беше необходима преди месеци, повече, отколкото днес”. 
						„Кадафи загуби всичко и няма въпросителни по позицията на Турция в момента”, каза той. „Ние трябваше да разберем от самото начало, че нито Либия на Кадафи, нито Близкият изток като цяло вече ще бъдат същите някога, и че няма смисъл от тласкането им обратно в миналото”. 
						Лидерът на либийската опозиция Махмуд Джибрил също се появи в Анкара във вторник (5 юли), а по-късно този месец Турция ще бъде домакин на западните съюзници при следващата среща на контактната група за Либия. 
						Представители на Анкара заявяват, че имат волята да помогнат с всичко необходимо на Либия, за да се гарантира намирането на бързо решение. 
						„Нашата дипломация се конкретизира точно навреме”, заяви Йълмаз и обеща, че „Турция ще направи всичко необходимо за прилагането на евентуалната договореност, до която може да достигне либийския народ в крайна сметка”. 
						Междувременно някои членове на ПСР все още са разтревожени от позицията на Турция срещу Кадафи и заявяват, че тя може да навреди на имиджа на страната и ролята й на посредник в Арабския свят. 
						„Ние не можем за една нощ да започнем да се държим просто като член на НАТО, защото имаме своите колебания относно Либия и други арабски страни”, заяви за SETimes Февзи Шанверди, който до миналия месец председателстваше парламентарната група за приятелство между Турция и Либия. 
						„Нашите западни партньори трябва да гарантират на нас и на либийския народ, че няма да допуснат при никаква акция да бъдат убивани наши мюсюлмански братя в Либия”, добави той. „Западът трябва също така да приеме, че Либия принадлежи на либийците и не подлежи на разпределяне на нейните подземни богатства и ресурси”. 
						Ойтун Орхан, научен работник в базирания в Анкара мозъчен тръст Център за близкоизточни стратегически проучвания, обаче смята, че Турция може сега да играе по-независима и ефективна роля в Либия. 
						„Ако деловите и политическите интереси определяха официалната политика на Турция преди - плюс факта, че там имаше хиляди турски граждани в началото на кризата - сега вече не се безпокоим за това”, заяви той за SETimes. „Мюсюлманска Турция под чадъра на НАТО може да предостави повече подкрепа за операциите на западния алианс в Либия в ролята на неучастваща във военните действия страна”, заявява той. 
						Относно бъдещето Орхан казва, че предстоящата среща на контактната група в Турция ще се съсредоточи върху Либия след епохата на Кадафи, където Турция вече има свои собствени политически и икономически интереси.

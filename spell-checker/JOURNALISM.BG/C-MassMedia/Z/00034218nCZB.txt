Може ли да оцелее хърватското земеделие?
					19/04/2010
					След протестите през март секторът на земеделието спечели битката си срещу планираните съкращения на субсидиите, но тревогата за бъдещето остава. 
					От Наташа Радич за Southeast European Times в Беловар -- 19/04/10 Снимки от Роберто Аквилото за Southeast European Times 
 
					 
						
Хърватският министър на земеделието, рибното стопанство и селскостопанското развитие Петар Чобанкович (в средата) говори пред фермери след постигането на ново споразумение за субсидиите.
						Спокойно е утрото във Велико Кореново, типично хърватско село в североизточната част на страната. Този район около град Беловар, е житницата на страната, сърцето на плодородните земеделски земи. 
						Зад къщите тракторите започват да обработват нивите от зори. Лай на куче съобщава за приближаването на посетители, но кравите не реагират. Красиво слънчево пролетно утро със снежнобели облачета на небето. Селото изглежда спокойно. Но не е така. Местните фермери са тревожни и недоволни от ежедневието си. 
						В началото на март много от тях участваха в демонстрации срещу плановете на правителството да намали държавните средства, определени за селското стопанство. Правителството се опитва да се адаптира към стандартите на ЕС, докато Хърватия се подготвя за присъединяването. 
						В Хърватия има повече от 36 000 фермери и селскостопански работници с годишно производство на стойност средно 1,7 милиарда евро и годишни субсидии на стойност 650 милиона евро. Разходите често са по-високи от приходите. Фермерите се страхуват, че конкуренцията на свободния пазар ще съсипе малките семейни ферми, каквато е тенденцията в други страни. 
						 "Никога не съм кандидатствал за държавни субсидии, справял съм се сам. Никога не съм искал нищо от другите... винаги съм плащал в брой. Но вече не. Не знам още колко дълго мога да издържа", заяви за Southeast European Times фермерът Томо Згела. 
						"Онова, което те [правителството] са обещали, трябва да дадат на хората. Само веднъж опитах да получа субсидии, но когато ме накараха да попълня всички формуляри, започнах да споря с тях и реших да се откажа", добави той. 
						
"След тази година, ще приключа", казва Томо Згела. 
						Згела използва три трактора на житната си нива. Но той не може да си позволи да се занимава само със земеделие. Разходите са твърде високи, а парите, които получава за реколтата си, не са достатъчни за закупуването на гориво за тракторите. 
						 "След тази година, ще приключа", казва Згела и се опитва да запази спокойствие, докато гали кучето си. 
						"Миналата година цената на зърното бе 0,2 евро първоначално и после спадна до 0,05 евро. Загубих парите, преди дори да започна да работя. Не знам какво да очаквам за следващата година," каза той. 
						Йосип Петин, ветеран фермер от Беловар е свидетел на влошаването на традиционния живот. "Онова, което произвеждаш, не можеш да го продадеш. Работата не е проблем за фермерите; проблемът е да получиш пари за труда си. Не мисля, че това е нещо ново. Имали сме същите проблеми в земеделието и преди в тази страна и в бивша [Югославия]," казва той. 
						Петин и синът му работят във фермата заедно и по-възрастният мъж подкрепя протестите. "Протестите са единственият начин да постигнем нещо и да принудим държавата да изпълни задълженията си. И въпреки това се страхувам, че за малки фермери като нас не е останало нищо." 
						
							
Подкаст на SETimes: щракнете тук, за да слушате! 
						
						Синът му Карло Петин помага на баща си да отглежда овес и пшеница, но не вижда бъдеще за себе си във фермата. Не защото не би искал да върви по стъпките на баща си, а защото не може да си го позволи. 
						"Малките фермери ще бъдат разорени. Само големите ще оцелеят. Не можем да си върнем парите, които инвестираме в засяването и прибирането на реколтата. Трябва да работя и другаде, за да оцелея и да си плащам разходите", казва Карло. 
						Съседът им Любомир Сабич има 300 прасета, лозе и зеленчукови градини. Той се надява, че действията на фермерите ще променят нещата. 
						 "Протестите трябваше да се случат", казва той. "Трябваше да накараме правителството да разбере, че ние съществуваме и че сме гръбнакът на икономиката. Никой не може да пренебрегва фермерите и селата ни, защото не сме толкова малки." 
						
Пионер в коневъдството от североизточната част на Хърватия Миленко Обранович има пет коня и бизнес, в който участва цялото семейство. 
						Пионер в коневъдството от североизточната част на Хърватия Миленко Обранович има пет коня и бизнес, в който участва цялото му семейство. Тъй като отглеждането на коне не носи големи доходи, всички от семейство Обранович имат и друга работа. Миленко се смее, когато става въпрос за държавните субсидии за коневъдство, тъй като те са минимални и се изплащат в толкова много вноски, че накрая все едно че не получаваш нищо. 
						"Тук в малките села ни е трудно. Либералният капитализъм не може да действа тук, тъй като ние сме малка страна. Дори по-силни страни не можаха да накарат свободния пазар да заработи, а за селата е още по-трудно", каза Обранович. 
						Тъй като той обича конете, развъждането им не е само работа за него. 
						По време на протестите фермерите се опитаха да блокират пътищата с тракторите си и се събраха пред Министерството на земеделието в Загреб. Споразумението с правителството бе постигнато преди повечето от 2 000 трактори да стигнат до столицата. 
						Споразумение с министъра на земеделието, рибното стопанство и селскостопанското развитие Петар Чобанкович бе постигнато на 8 март. 
						На пресконференция след това Чобанкович заяви, че решението не е било лесно, тъй като ЕС отказва да увеличи държавните субсидии за земеделие и финансовата криза в Хърватия не позволява никакво увеличаване на държавния бюджет. 
						"Ние трябва да работим заедно и да се уважаваме взаимно. Като отговорно правителство не можехме да обещаем нещо, което в крайна сметка не можем да изпълним", заяви Чобанкович. "Споразумението не е обещание, а нещо реално." 
						Според споразумението фермерите ще получат 86% от финансовите стимули, обещани за пролетната сеитба през 2009 и 2010 г. - 60% ще бъдат изплатени в брой на равни вноски. Първата бе получена на 31 март, а втората на 15 април. 
						Останалите 26% включват 83 евро на хектар, които ще бъдат изплатени в междунни продукти. Останалите 28 милиона евро от пролетната сеитба през 2008 и 2009 г. ще бъдат напълно изплатени до юни 2011 г..

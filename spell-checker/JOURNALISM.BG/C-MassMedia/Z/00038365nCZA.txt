Ликвидирането на Бин Ладен е „тежък удар" срещу тероризма
					02/05/2011
					Лидерът на „Ал Кайда" беше наречен „масов убиец"; подчертава се, че гражданите трябва да останат бдителни.
					(Си Ен Ен, Би Би Си, Ню Йорк Таймс, Ю ЕС Ей Тудей, Скай Нюз, РСЕ/РС, Гласът на Америка, Гардиън, Заман, Хюриет, Б92, Танюг, София ехо, Агенция София нюз, Dnevnik.bg, Осведомителна агенция Тренд – 02/05/11)
 
					 
						
Лидерът на „Ал Кайда” Осама бин Ладен беше убит от силите на САЩ в Пакистан в неделя (1 май). [Ройтерс]
						Новината за смъртта на лидера на „Ал Кайда" Осама бин Ладен предизвика реакции от страна на балкански и международни лидери, като много от тях я определиха като важна стъпка в световната борба срещу терористичните мрежи. 
						Бин Ладен е убит при акция на американски части в жилищен комплекс в Аботабад, на около 100 км северно от пакистанската столица Исламабад, съобщи президентът на САЩ Обама в изявление от Белия дом в неделя (1 май) вечерта. Той посочи, че терорист № 1 в света е бил прострелян в главата, след като е оказал съпротива при акцията. 
						„Бин Ладен не беше мюсюлмански лидер; той беше масов убиец на мюсюлмани. Всъщност „Ал Кайда" е убила десетки мюсюлмани в много държави, включително в нашата", заяви Обама, като определи смъртта му като най-важното постижение до този момент в борбата срещу екстремизма. 
						Абдула Гюл, президент на Турция, където при самоубийствени атентати в Истанбул през ноември 2003 г. загинаха повече от 60 души, беше първият балкански лидер, който коментира новината. 
						„Това развитие показва, че терористите и ръководителите на терористични организации в крайна сметка се оказват в ръцете на силите за сигурност – живи или мъртви", заяви той. „Убийството на най-опасния и опитен [терористичен] лидер в света трябва да бъде урок за всички", е добавил Гюл, цитиран от истанбулския всекидневник “Заман”. 
						От Атина гръцкият външен министър Димитрис Друцас приветства ликвидирането на Бин Ладен като „тежък удар срещу тероризма". 
						Независимо от различните религиозни убеждения и политическите съображения, международната общност е длъжна да се обедини пред лицето на световния тероризъм, посочи той в коментар, цитиран от осведомителна агенция АНА-МПА. 
						Международният тероризъм е „нежелано явление и постоянна заплаха за международния мир и сигурност, която подкопава перспективите за постигане на просперитет и растеж на обществата в цял свят", заяви Друцас. 
						Син на саудитски милиардер, Бин Ладен планира терористичния удар срещу САЩ на 11 септември 2001 г., при който загинаха хиляди граждани. Други нападения, които се свързват с неговата организация, са бомбените атентати през 2002 г., причинили смъртта на стотици хора на индонезийския курортен остров Бали, самоубийствените атентати през 2005 г. в лондонското метро и в автобус в Лондон и бомбените атентати в хотели в Йордания по-късно същата година. 
						Въпреки важността на ликвидирането на Бин Ладен, това не означава край на усилията за разрушаване на неговата мрежа, отбеляза Обама в изявлението си. 
						„Няма съмнение, че „Ал Кайда" ще продължи своите атаки срещу нас. Ние сме длъжни и ще останем бдителни в нашата страна и в чужбина", заяви той. 
						Темата беше подета и от други лидери, включително от българския външен министър Николай Младенов. 
						„България си дава сметка, че този акт не означава незабавно слагане на край на международния тероризъм и ликвидиране на „Ал Каида". Страната ни ще продължава последователно да допринася в борбата с глобалния тероризъм, който може да бъде победен единствено чрез сплотените усилия на цялата международна общност", посочи Младенов в изявление. 
						Същевременно той приветства успешната операция на САЩ. „Ликвидирането на ръководителя и вдъхновителя на „Ал Кайда" е акт на справедливо възмездие за многобройните жертви на екстремизма. Днес стана ясно, че ужасните престъпления, чийто вдъхновител бе той, не са останали безнаказани", заяви Младенов в специално изявление. 
						Говорителката на българското външно министерство Весела Чернева потвърди, че нейното правителство е засилило мерките за сигурност в посолствата и дипломатическите мисии. САЩ също изпратиха предупреждения за опасност до своите посолства по света и предупредиха пътуващите в чужбина американски граждани да останат бдителни поради заплахата от ответни удари.

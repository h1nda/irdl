Хърватия се съгласи да не налага засега реципрочни мита на вноса от БиХ
					24/04/2005
					 
						САРАЕВО, Босна и Херцеговина (БиХ) -- Хърватия засега няма да налага реципрочни вносни мита върху стоките от БиХ, въпреки въведените от БиХ такива мита за хърватските месни и млечни продукти, бе съобщено след среща между министъра на външната търговия на БиХ Драган Доко и министъра на селското стопанство на Хърватия Петър Чобанович в петък (22 април). Двамата се срещнаха в Сараево, за да обсъдят последните проблеми в прилагането на двустранното споразумение за свободна търговия. Правителството на БиХ твърди, че новите мита, въведени под натиска на местните фермери, няма да има сериозно отражение, тъй като те засягат само 2.8% от хърватския внос в БиХ. Доко и Чобанович се договориха за продължаване на преговорите. (Фена, ХРТ - 22/04/05)

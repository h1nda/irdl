Държавният съвет на Турция запази системата на прием в университетите
					09/02/2010
					 
						АНКАРА, Турция -- В понеделник (8 февруари) Държавният съвет, най-висшият административен съд в страната, излезе с решение да бъде запазена сегашната система на прием в университетите, която налага по-строги стандарти за оценяване на завършващите професионалните средни училища, в които се предлага религиозно образование. Приемът в университетите е една от многото арени на противоборство между секуларистите и консерваторите в Турция. Правителството беше обещало да премахне бариерите за влизане в университетите, съществуващи пред възпитаниците на средните професионални училища, в които се учат предимно деца от консервативни семейства. Сегашната система затруднява възпитаниците на тези училища да се записват в програма по свой избор. Секуларистите често обвиняват религиозните училища, че са твърде фокусирани върху исляма. 
						Други новини -- Във вторник Анкара е домакин на среща на външните министри на Турция, Босна и Херцеговина (БиХ) и Сърбия. Турският външен министър Ахмет Давутоглу, Свен Алкалай от БиХ и Вук Йеремич от Сърбия ще обсъдят събитията в региона и мерките за укрепване на сътрудничеството. Тристранните разговори започнаха в Истанбул през октомври. (Заман, Йени Шафак, Ватан, Хюриет - 09/02/10; Анадолска информационна агенция, Милиет, АФП - 08/02/10)

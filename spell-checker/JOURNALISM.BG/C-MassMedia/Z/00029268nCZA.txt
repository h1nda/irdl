Проучване сочи, че хърватите все повече охладняват към ЕС
		11/02/2009
		Резултатите от социологическо проучване на „Болкън Монитор” бяха представени миналата седмица в Загреб. Според допитването много хървати далеч не са ентусиазирани от перспективата за присъединяване към ЕС.
		От Давор Коникушич за Southeast European Times от Загреб -- 11/02/09
 
		 
			
Участници в кръгла маса разискваха темата „Хърватия: уморена от реформи за ЕС?” на конференция в петък (6 февруари). [Давор Коникушич]
			Макар че мнозинството от хърватите са доволни от живота си, според проучването на „Болкън Монитор” 64 % смятат, че страната им върви в погрешна посока. Само 7 % обаче биха потърсили по-добри икономически перспективи в чужбина. Резултатите от допитването бяха представени на конференция в Загреб миналата седмица.
			Проучването на „Болкън Монитор”, което се проведе през септември и октомври 2008 г., е най-голямото проучване на общественото мнение, извършено в региона. То е съвместен проект на Европейския фонд за Балканите и агенция „Галъп”. Проучването проследява непрекъснато възгледите на балканските жители за жизнените стандарти, ЕС, възможностите за работа, пребиваването в чужбина и работата на техните правителства.
			На конференцията в петък (6 февруари) Робърт Манчин, директор на „Галъп Европа”, представи резултатите от проучването. 
			
				Balkan Monitor
				Insights and Perceptions: Voices of the Balkans
				
					
						Balkan Monitor Survey - Български
				
				
					Проучване показва, че един от трима македонци се страхува от нов конфликт в региона
				
			
			"Европейските институции трябва да поемат отговорност ... ако искат да подкрепят интеграцията на балканските страни в ЕС. Също така очевидно е, че Хърватия е водеща в регионалната евроинтеграция и че повечето от хърватите не се смятат за [част от] Балканите," каза Манчин. 
			Само малко повече от 25 % от запитаните са се изказали в подкрепа на Съюза. Малко повече граждани казват, че членството в ЕС е благоприятно за тяхната страна, в сравнение с онези, които смятат, че то е вредно (29 % спрямо 26 %), но мнозинството от жителите (38 %) не са заявили позиция по този въпрос.
			Проучването сочи, че хърватите са охладнели към ЕС. Анкетиращите смятат, че текущият спор със Словения за морските граници е един от основните фактори, подриващи ентусиазма на анкетираните към Съюза.
			Освен представянето на резултатите от проучването, участниците обсъдиха и темата „Хърватия: уморена от реформите за ЕС?”. Между тях бяха Манчин, представителят на Европейския фонд за Балканите Хедвиг Морвай, председателката на Националния съвет за преговори с ЕС Весна Пушич, професорът по философия и активист на НПО Жарко Пуховски, държавният секретар на хърватското министерство на външните работи Давор Божинович и ръководителят на Делегацията на европейската комисия в Хърватия Венсан Дьожер. 
			Според Божинович позициите на Хърватия остават незаявени само по три от преговорните глави с ЕС. „Тези глави засягат администрацията на правосъдието, основните права и пазарната конкуренция. Определено смятам, че имаме време да изпълним нашите цели в следващия период,” каза Божинович.
			Коментирайки резултатите от проучването Пушич каза, че много често те са отражение на емоции. „Ясно е, че в Хърватия трябва да имаме нулева толерантност към организираната престъпност. За нас най-важна е реформата на съдебната система,” заяви тя.
			Пуховски изрази съмнение относно топлото посрещане на Загреб в Брюксел, заявявайки, че на този етап Хърватия е по-загрижена от членството си в ЕС, отколкото ЕС го е грижа за приемането на Хърватия. Само 46 % от хърватите се чувстват „добре дошли в ЕС”, за разлика от 82 % от косовските анкетирани.

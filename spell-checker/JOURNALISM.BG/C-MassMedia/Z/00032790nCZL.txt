Хърватската полиция арестува сътрудник на Маркач
					18/12/2009
					 
						ЗАГРЕБ, Хърватия -- Полицията арестува в четвъртък (17 декември) Желко Сачич, бивш близък сътрудник на обвиняемия във военни престъпления Младен Маркач. Полицията съобщи също, че се разпитват 17 души във връзка с убийството на петима сръбски цивилни в село Грубори през август 1995 г. В някои медийни репортажи се посочва, че Сачич, който е бил заместник-началник на специалната полиция по онова време, е бил арестуван за потулване на убийствата в Грубори. Маркач, заедно с други двама хърватски генерали, Анте Готовина и Иван Чермак, очаква процес в Хага. (ХИНА, ХРТ, Нова ТВ, Явно, АП - 17/12/09)

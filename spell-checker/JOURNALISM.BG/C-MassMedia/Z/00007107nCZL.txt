Учените потвърдиха отново лечебните качества на българското кисело мляко
29/05/2003
Учените смятат, че полезната бактерия, която се съдържа в киселото мляко, може да подтиска дейността на вредните микроорганизми и да подобрява здравето. Тези открития не са нови за българите.
От Емил Ценков за Southeast European Times от София - 29/05/03
 
 
Изненадващите свойства на киселото мляко бяха за първи път открити от микробиолога Илия Мечников в института Пастьор в Париж в началото на 20 век. Ученият е забелязал дълголетието на българските селяни, които са консумирали много кисело мляко. Изследванията на Мечников му донесоха Нобелова награда през 1908 г.
Неговите открития прокараха пътя към появата на нова област, известна като пробиотика. Нейните привърженици твърдят, че една лъжица кисело мляко може да замени много лекарства. "Вие може да имате съвършено нова парадигма за справяне с инфекциите", казва канадският учен Грегор Райд. "Може би няма да ви се налага да убивате инфекциозната бактерия; ще можете само да спрете разпространяването й".
Според историците киселото мляко е била част от диетата на най-древните жители на България траките. На тракийски език "йог" означава "гъст", а "урт" - мляко. Чудесата на йогурта са резултат на действието на бактерия, наречена acidophilus bulgarica, известна още като Bulgaricus, която разгражда белтъчините и захарите в храните.
В родината си България тази полезна бактерия помага на десетки хиляди селски домакини, които игнорират млечната промишленост и сами приготвят дневните си порциони йогурт, като "инфектират" с нея домашно прясно мляко. Най-ценено е козето кисело мляко, което е по-гъсто и има характерен вкус. В много села, главно в отдалечени райони на Родопите, населението живее предимно на козе кисело мляко. Даже и след цяло десетилетие на икономическа криза и влошено здравно обслужване, тези села се славят с големия си брой столетници. В национален мащаб обаче потреблението на кисело мляко е спаднало от 47 кг на глава от населението, най-голямо в света през 80-те години, на 22 кг през 2001 г.
Традиционното българско кисело мляко е уникален продукт поради специалния микроклимат в страната. "Bulgaricus може да вирее само в България, другаде тя мутира", обяснява Георги Георгиев, мениджър в компания, която се занимава с изследвания и производство на здравословни храни. Въпреки това през последните 30 години страната е продала ноу-хау за производство на кисело мляко на много страни по света, в това число на Япония, Германия, Швейцария, Холандия, Франция и Филипините.

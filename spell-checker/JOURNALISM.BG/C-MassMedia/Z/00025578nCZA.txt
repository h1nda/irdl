Турски командоси воюват срещу терористите от ПКК в Северен Ирак
					25/02/2008
					Турските военни повториха, че единствената цел на сухопътната офанзива е да бъдат разрушени лагерите на ПКК и че частите ще се върнат обратно веднага след като това бъде постигнато.
					От Айхан Шимшек за Southeast European Times -- 25/02/08 
 
					 
						
Турски войник използва минотърсач, докато патрулира по път близо до турско-иракската граница в населената основно с кюрди провинция Шърнак в Югоизточна Турция. Турските военни започнаха в четвъртък (21 февруари) сухопътна операция в Северен Ирак. [Гети Имиджис]
						Турската въздушна и сухопътна офанзива в Северен Ирак срещу терористичната Кюрдска работническа партия (ПКК), най-голямата такава операция от десет години, продължи в понеделник (25 февруари) в Северен Ирак под контрола на международната общност. 
						Премиерът Реджеп Тайип Ердоган повтори в неделя, че офанзивата не е насочена срещу Ирак или народа на Северен Ирак. Той каза, че се полагат много усилия за изолиране на ПКК от иракското общество. Говорителят на централното иракско правителство Али ал Дабаг каза през уикенда, че Ирак разбира заплахата от ПКК, пред която Турция е изправена. 
						Държавният секретар на САЩ Кондолиза Райс коментира офанзивата, като каза че ПКК е враг на правителството и народа на Ирак, защото иракската територия не трябва да се използва за организиране на терористични операции. 
						Със засилването на боевете турският генерален щаб съобщи в неделя, че най-малко 112 бойци на ПКК са били убити, както и 15 турски войници. Също в неделя военните съобщиха, че един от техните хеликоптери се е разбил на турско-иракската граница. 
						През първите три дни от операцията турските въздушни и сухопътни сили са унищожили 63 цели, включително убежища на терористи, логистични центрове и боеприпаси. Три лагера на ПКК -- Зап, Хакурк и Авасин -- са били основните цели на първите операции. 
						Офанзивата започна след нарастващо обществено напрежение и продължил месеци дебат между Анкара, Вашингтон и Багдад. ПКК, която е обявена за терористична организация от САЩ и ЕС, осъществяваше терористични нападения през последните 13 месеца, причинявайки смъртта на повече от 120 души от силите за сигурност. 
						Турските въоръжени сили нарекоха своята сухопътна офанзива с кодовото име "Гюнеш", или “Слънце”, на името на тригодишно момиченце, чийто баща, ефрейтор, бе убит от ПКК при операции в планините Габар миналия октомври. 
						Турският генерален щаб не оповести точната численост на силите в Северен Ирак, но подчерта, че това е мисия, провеждана основно от специалните сили с цел да се прочисти районът от терористите от ПКК. Иракското правителство заяви, че по-малко от 1 000 военни са преминали границата, докато турски източници от министерството на отбраната определиха техния брой на 5 000. Местните агенции съобщиха, че един батальон се е завърнал в страната в неделя през нощта. 
						Анкара твърди, че в Северен Ирак се намират около 3 500 терористи от ПКК, които използват района като трамплин за трансгранични удари. 
						През последните 16 години въоръжените сили на Турция са провели четири големи сухопътни операции срещу цели на ПКК в региона, последната от които бе през 1997 г. При тези операции бяха убити повече от 5 000 терористи от ПКК, а около 2 000 терористи бяха задържани. 
						Известният експерт по ПКК и борбата срещу тероризма Нихат Али Йозджан каза, че провеждащата се пета голяма операция сама по себе си не може да бъде решение на проблема с ПКК. "Вече съществува по-обширен план с политически, правни и икономически елементи, който има за цел елиминиране на заплахата от ПКК," каза той. 
						Според Йозджан тази операция не само ще разруши инфраструктурата на ПКК и ще отслаби нейните възможности да извършва нападения срещу турски цели през пролетта, но също така ще нанесе сериозен "психологически удар” на групировката, която отдавна се радва на свободно движение в Северен Ирак. 
						Друг анализатор обаче, пенсионираният офицер от турската армия Джелалетин Явуз, смята, че политическата цел на последната операция на Турция не се ограничава само до унищожаването на ПКК. "В своето изявление турският генерален щаб подчертава значението, което той отдава на териториалната цялост на Ирак и неговата стабилност. Политическата цел на тази операция е да предотврати евентуална поява на нова държава в съседство с Турция," казва той. 
						САЩ, които помагат на своя съюзник в НАТО Турция в борбата срещу ПКК, призоваха за бързо приключване на сухопътната операция. "Колкото по-кратко продължи, толкова по-добре," каза министърът на отбраната на САЩ Робърт Гейтс, като подчерта, че военните операции няма да бъдат достатъчни за решаването на проблема. 
						"Смятам, че целият ни опит в Ирак и Афганистан показва, че макар и справянето с терористичния проблем да изисква операции на силите за сигурност, то изисква също икономически и политически инициативи," каза Гейтс по време на посещение в Австралия. Очаква се Гейтс да проведе задълбочени разговори с турски представители по проблема за ПКК по време на важно посещение в Анкара от 27 до 28 февруари. 
						Иракските кюрдски групи, които се страхуват, че турското военно присъствие в региона би подкопало автономията на техния регион, отправиха силни критики срещу офанзивата и призоваха САЩ да засилят натиска си срещу Турция за изтегляне на военните й части. 
						Турският генерален щаб предупреди в неделя иракските кюрдски групи да не предоставят убежище на терористите от ПКК, които "панически се опитват да избягат на юг. От местните иракски групи се очаква да предотвратят навлизането на членове на терористичната организация – най-големия враг на регионалния мир и стабилност – в техния регион и да откажат да им предоставят защита," се казва в изявление на турския генерален щаб.

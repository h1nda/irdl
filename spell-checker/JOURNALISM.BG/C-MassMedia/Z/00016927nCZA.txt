ЕС обсъжда бъдещата си роля в Косово 
					13/12/2005
					Двама високопоставени ръководители на ЕС предложиха блокът да играе по-голяма роля в Косово след определянето на окончателния статут на провинцията, включително като поеме и полицейски функции.
					От Блерта Фоничи за Southeast European Times от Прищина -- 13/12/05
 
					 
						
(От ляво на дясно) Британският външен министър Джак Стро, британският държавен министър по външните отношения и въпросите на Британската общност Дъглас Алекзандър, еврокомисарят по външните отношения Бенита Фереро-Валднер и еврокомисарят по разширяването Оли Рен на срещата на външните министри от ЕС в Брюксел в понеделник (12 декември). [АФП]
						В доклад от 7 страници, представен в понеделник (12 декември), върховният представител на ЕС по въпросите на сигурността Хавиер Солана и еврокомисарят по разширяването Оли Рен призоваха за създаването на части на ЕС, които да играят по-голяма роля в Косово след определянето на окончателния му статут, включително и като поемат полицейски функции. 
						Докладът представлява актуализиран вариант на доклад, публикуван през юни, който за първи път изложи идеята за полицейска мисия на ЕС. Той бе представен в понеделник пред външните министри от ЕС, които се събраха в Брюксел, за да обсъдят перспективите за бъдещата роля на ЕС на Балканите. 
						"ЕС може да поеме отговорности в сферите на дейност на полицията и върховенството на закона, както и в някои икономически области," се казва в новия доклад, цитиран от информационна агенция "Ройтерс". "Трябва да започне изготвянето на резервен план за възможна мисия на ЕПСО [Европейска политика на сигурност и отбрана] в сферите на дейност на полицията и върховенството на закона." 
						Двамата ръководители призоваха блока да помогне и за укрепването на върховенството на закона в Косово, като изпрати прокурори, съдии и затворнически надзиратели и като предостави повече помощ за намаляване на огромната безработица в провинцията, която в момента е над 50 %. 
						Рен и Солана обаче подчертаха, че блокът няма намерение изцяло да замести сегашната мисия на ООН, която в момента отговаря за всичко -- от спазването на закона и реда в провинцията до контрола над ежедневните задачи на гражданската администрация. Блокът няма да създава "ЕУМИК", казаха те. 
						В същото време те предупредиха, че участието на ЕС в Косово вероятно ще бъде най-големият и най-скъпият му ангажимент досега, което ще бъде допълнително значително бреме за бюджета на ЕС за 2007-2013 г., който и без това е вече източник на напрежение в блока. 
						"Може да се наложи приносът на ЕС към бъдещото международно присъствие да включва финансиране на бъдеща временна гражданска административна структура, за да се да реализира споразумението по статута, както и бъдеща операция на ЕПСО за полицейска дейност и прилагане на върховенството на закона," пишат те, като призовават министрите да се постарят бюджетът да включва достатъчно средства. 
						Вероятно финансовите последици будят тревога сред лидерите на ЕС, които досега не успяха да се споразумеят за дългосрочното финансиране на блока. Липсата на споразумение вече се отрази на балканската политика на ЕС, след като решението за кандидатския стату на Македония очевидно бе отложено отчасти и заради притесненията с бюджета. 
						В изказване пред репортери в петък обаче Рен каза, че съюзът не може да си позволи да се провали в Косово, защото провинцията е "твърде важна за стабилността на Западните Балкани". 
						В своя доклад Рен и Солана предлагат да има европейски хоризонт за Косово, независимо как ще бъде решен въпросът със статута му. Те обаче казват още, че ролята на ЕС ще зависи от напредъка на преговорите по статута, които трябва да намерят някакъв компромис между исканията на Сърбия за продължаване на суверенитета й и претенциите на етническото албанско мнозинство за пълна независимост.

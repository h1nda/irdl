Призив за действие за намаляване на рисковете от бедствия
					29/10/2011
					Европейският форум за намаляване на риска от бедствия в Скопие даде тласък на мобилизирането на региона и на континента за спиране на рекордния брой бедствия. 
					От Мишко Талески за Southeast European Times в Скопие - 29/10/11
 
					 
						
Втората годишна среща на Европейския форум в Скопие. [Македонско председателство на ЕФНРБ 2011]
						Както показва земетресението от 23 октомври в Източна Турция, намаляването на риска от бедствия и подготвеността остават жизненоважни проблеми на Балканите и другаде. 
						Преди две седмици Европейският форум за намаляване на риска от бедствия се събра в Скопие за втората си годишна среща, за да подобри начините за решаване на все по-големия брой бедствия и вредните последици от тях. Македония тази година председателства форума. 
						"Уязвимостта от природните бедствия бързо нараства в Европа", каза ръководителят на Международната стратегия на ООН за намаляване на риска (МСНРООН) Маргарета Уолстрьом в речта си пред форума. 
						"По отношение на икономическите щети в Европа, те са възлезли на 14,3% от глобалните загуби за 2010 г.", добави тя. 
						Уолстрьом обясни, че превенцията главно е проблем на градовете на фона на постоянно увелечаващите се темпове на урбанизацията, но подчерта, че селските райони не трябва да бъдат изключвани. 
						Македонският президент Георге Иванов, който спонсорира събитието, каза за SETimes, че рискът е измеримо явление; той може да бъде редуциран чрез систематични усилия за анализ и ограничаване на факторите, които причиняват бедствията. 
						"Макар че ние не можем да предотвратим много природни бедствия, ние със сигурност можем да помогнем на нашите народи да се подготвят за справяне с тези рискове", каза Иванов за SETimes. 
						Експертите са съгласни, че намаляването на рисковете, на уязвимостта на хората и имуществото, мъдрото управление на земята и околната среда, както и подобряване на подготвеността за отрицателни събития могат драстично да смекчат вредните последици. 
						Иванов добави, че са необходими координирани действия на индивидуално, обществено и правителствено ниво, за да се осигурят ресурси и да се укрепят институциите, които имат отношение към подготвеността за бедствия. 
						Трийсет и девет страни вече имат национални центрове за управление на кризи - Уолстрьом очаква този брой да се повиши до 70 до 2015 г. 
						"Националните доклади обаче показват еволюция от нагласа за кризи и реакции към нагласа за активно намаляване на риска и за безопасност", каза тя. "Страни, които имат или ще установят национални платформи (НП) за намаляване на бедствията съобщават за значителен и продължителен успех при решаването на поблеми, свързани с намаляване на риска - повече от два пъти повече в сравнение със страните без НП." 
						"Неточна или никаква информация, предоставяна на медиите от властите, е главната причина гражданите да бъдат застрашени", каза представителят на Съвета на Европа Еладио Фернандес-Галиано. 
						"Гражданите имат правото да бъдат информирани и да бъдат в безопасност. Ето защо бе приет Етичният кодекс за намаляване на риска", каза той. 
						Панде Лазаревски, който ръководи форума тази година от името на македонското председателство, предложи цялостен подход за подобряване на управлението с цел осигуряване на по-голяма отговорност на правителството. 
						"Показатели за Индекс на гъвкавост при бедствия и Гъвкавост при национални бедствия трябва да се въведат като критерии за избираемостта на страни при кандидатстване за международна финансова помощ", каза Лазаревски за SETimes. 
						Директорът на секретариата на МСНРООН Салвано Бризено каза за SETimes, че следващите етапи изискват по-силна правна ангажираност на регионалните правителства. 
						"Най-добрият начин за постигане на подобна ангажираност е чрез осъществяване на регионалните споразумения както в АСЕАН и Централна Америка", каза Бризено. 
						Значението на Европейския форум, добави Бризено, е да играе ключова роля за улесняване на разработването на регионални и субрегионални споразумения в Европа, включително по време на македонското председателство. 
						"Македония създаде една от първите и една от най-цялостните платформи в Европа. Тя стана модел и все още е една от малкото, които включват активно широко представителство на различни сектори и акционери в страната", каза Бризено.

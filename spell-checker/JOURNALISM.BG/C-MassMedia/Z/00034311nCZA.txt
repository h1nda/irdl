Македония ще оглави престижен комитет на СЕ
					27/04/2010
					Докато официалните представители обещават да продължат работата на Съвета в подкрепа на човешките права и демокрацията, вече избухна спор с Гърция относно името, избрано за председателството.
					От Горан Трайков за Southeast European Times от Скопие -- 27/04/10
 
					 
						
Генералният секретар на Съвета на Европа Турбьорн Ягланд (вляво) се срещна с премиера Никола Груевски (в средата) в Скопие. [Томислав Георгиев/SETimes]
						За първи път в историята Македония ще бъде председател на Комитета на министрите на Съвета на Европа (СЕ), считано от май. Това ще бъде второто председателство на високо равнище, заемано от страната, след мандата на висшия дипломат Сърджан Керим начело на Общото събрание на ООН през 2008 г. 
						По време на посещението си в Скопие в средата на април, където се срещна с външния министър Антонио Милошоски, генералният секретар на Съвета на Европа Турбьорн Ягланд заяви, че Македония ще бъде председател по време на ключова фаза от развитието на Съвета -- започваща с влизането в сила на Лисабонския договор. 
						Той каза, че очаква успех, имайки предвид доверието, което Македония си е спечелила заради осъществяването на реформи. 
						Милошоски заяви готовността на страната си да продължи работата на сегашния председател на съвета, Швейцария, насочена към укрепване на демокрацията, върховенството на закона и правата на човека, така както са определени на третата среща на върха на Съвета през 2005 г. във Варшава. 
						Той каза, че председателството "трябва да се разпознава по реформите, приоритетите, конференциите и постиженията. Ние можем да направим това заедно с всички страни членки, включително с Гърция." 
						Гърция обаче вече се противопоставя на решението на съседката си да използва "Македонско председателство 2010" като официално име на мандата си начело на СЕ. 
						"Този вид ход прави процеса на преговори в рамките на ООН по-труден и на практика отхвърля усилията на Гърция за създаване на положителен климат между двете страни за решаване на спора за името," каза външният министър Григорис Далавекурас. 
						Атина настоява, че резолюциите на СЕ изискват да се използва временното име "Бивша югославска република Македония". 
						Македонският президент Георге Иванов отхвърли това становище, заявявайки, че Гърция би трябвало да приеме фактите и да признае съществуването на македонската държава и народ. 
						"В Съвета на Европа има принципи, съгласно които тази институция функционира като международна организация," каза той. "Като председател ние ще направим всичко възможно да допринесем за реформите на Съвета." 
						В срещите си с Иванов и премиера Никола Груевски Ягланд потвърди, че Съветът ще уважи решението на македонското правителство да използва името "Македонско председателство 2010". 
						"Разбирам деликатността на въпросите... [но] не съм аз човекът, който разрешава някой да ползва едно или друго име. Трябва да спазвам решенията на организацията, която ръководя," обясни Ягланд. 
						Повечето македонци изглежда виждат в предстоящото председателство важна стъпка за по-нататъшната евро-атлантическата интеграция на страната. 
						Юлияна Ангелова от Скопие обобщи преобладаващото гледище: "Това е отлична възможност за популяризиране на страната и нейните виждания. Сигурна съм, че Македония ще се възползва от това председателство в най-добрия смисъл на думата." 
						Саня Зографска Кръстевска, координатор на македонското председателство, заяви за SETimes, че страната й ще се съсредоточи върху "борбата с корупцията, гарантирането на постоянната ефективност на [прилагането] на Европейската конвенция за правата на човека и приносите на страните членки към реформата на Европейския съд за правата на човека". 
						Сред приоритетите са още започването на дебат по прилагането на социалното приобщаване на всички изолирани групи в много европейски страни, както и по-голямо приобщаване на младежите, с акцент върху ромите. 
						Съветът има 47 страни членки, като всяка заема председателството на организацията за шестмесечен период. Следващото македонско председателство на Съвета ще бъде през 2033 г.

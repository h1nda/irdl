Кипърският въпрос ще окаже влияние върху пътя на Турция към ЕС, заяви Гърция
					10/09/2008
					 
						АТИНА, Гърция -- Решаването на кипърския въпрос ще има отражение върху процеса на интеграция на Турция в ЕС, каза във вторник (9 септември) гръцкият външен министър Дора Бакоянис. "Това е същината на проблема и именно затова аз непрекъснато заявявам, че решаването (на проблема) в Кипър е в интерес на турския народ", отбеляза Бакоянис след среща с кипърския си колега Маркос Киприану. Гърция по принцип подкрепя пълното членство на Турция в ЕС, но поставя допълнителното условие за намиране на решение за Кипър, каза Бакоянис. Киприану определи началото на преговорите по същество между кипърските общности като "критична повратна точка". 
						По време на посещението си в Брюксел в сряда кипърският турски лидер Мехмет Али Талят каза, че дълбоко вярва, че преговорите с кипърския президент Деметрис Христофиас могат да донесат споразумение за обединението на острова, но добави, че всяко споразумение трябва да гарантира "политическото равенство" и на кипърските турци, и на кипърските гърци в рамките на една бъдеща федерация. (Анадолска информационна агенция, Ройтерс - 10/09/08; Катимерини, In.news, АНА-МПА, АФП, Си Ен Ей, Филелефтерос, Фамагуста Газет - 09/09/08)

Очаква се Хърватия да получи покана за НАТО на срещата на върха в Букурещ
					06/03/2008
					Хърватия, Албания и Македония се надяват да получат покани за членство в НАТО по време на срещата на върха следващия месец. Поканите биха могли да доведат до членство през 2009 г. 
					От Ана Блажевич за Southeast European Times от Загреб - 06/03/08 
 
					 
						
Генералният секретар на НАТО Яп де Хоп Схефер (вдясно) и румънският президент Траян Бъсеску разглеждат билборд за предстоящата среща на върха на НАТО в Букурещ. [Гети Имиджис]
						Хърватия, Албания и Македония се надяват на покани за членство в Алианса по време на срещата на върха на НАТО през април в Букурещ. Външните министри от НАТО ще заседават в четвъртък (6 март), само седмици преди събитието. 
						Румънският външен министър Адриан Чорояну е уверил хърватския си колега Гордан Яндрокович, че Загреб може да очаква покана за членство. 
						Във Вашингтон американският сенатор Ричард Лугър, член на комисията по външна политика, даде предложение американският Сенат да подкрепи отправянето на покани към Хърватия, Албания и Македония през април. Лугър заяви, че „всяка една от тях играе важна роля в опазването на мира и стабилността на Югоизточна Европа ". 
						Американският президент Джордж Буш обаче не дава обещания. След среща с генералния секретар на НАТО Яп де Хоп Схефер в петък Буш заяви, че макар Съединените щати да подкрепят идеята, те смятат, че трябва да призоват трите страни да ускорят необходимите промени. 
						"Очаквам с нетърпение да видя оценката за напредъка, който тези три страни са постигнали ... преди да гласуваме за разширяването,” каза Буш на пресконференция след срещата си с ръководителя на НАТО. 
						Де Хоп Схефер се съгласи, че има нужда от продължаване на политическите, икономически и военни реформи, и потвърди, че в Букурещ ще се проведе гласуване за разширяването. 
						Макар че Буш и Де Хоп Схефер са предпазливи в прогнозите си, обявяването на независимост от Косово и последвалата го реакция на Сърбия са солидно основание за включването на тези три страни от Югоизточна Европа в Алианса, тъй като тяхното членство в НАТО би увеличило значително стабилността на региона. 
						Шансовете на Македония обаче са застрашени от обявената от Гърция позиция, че ще наложи вето на поканата за членство, ако спорът за името между Гърция и Македония не бъде решен. 
						Двудневната среща на върха в Букурещ започва на 2 април.

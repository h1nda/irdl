Демонстранти в Прищина са разгневени от правителството и ЮЛЕКС
					15/09/2009
					Демонстранти настояват ЮЛЕКС да напусне Косово, а премиерът Хашим Тачи да подаде оставка.
					 От Беса Бечири за Southeast European Times от Прищина -- 15/09/09 
 
					 
						
Демонстранти се събраха пред сградата на косовското правителство и главното управление на полицията на ЮЛЕКС. [Лаура Хасани/SETimes]
						Около 1000 души се събраха в понеделник (14 септември) в Прищина, за да протестират срещу неотдавна подписания протокол за полицейско сътрудничество между ЮЛЕКС и Сърбия. 
						Над 22 НПО водиха демонстрацията, включително и "Ветевендосе" ("Самоопределение"), местна групировка, която се противопоставя на администрацията на ООН в страната. 
						Демонстрантите се събраха пред сградата на косовското правителство и полицейската централа на ЮЛЕКС с искания ЮЛЕКС да напусне Косово и премиерът Хашим Тачи да подаде оставка. 
						"Те не са политици, те са заложници на международната общност," заяви демонстрантът Авни Зогиани от антикорупционната НПО "Чоху" ("Събуди се!"), имайки предвид държавното ръководство. 
						"Ако косовските институции функционираха, ние не бихме имали причина да протестираме," обясни Дритон Тали, депутат от парламента, който участва в демонстрацията. 
						Демонстрантите развяваха албански знамена и плакати, критикуващи ЮЛЕКС и косовското правителство. 
						ЮЛЕКС обясни в съобщение за печата, че протоколът е важна стъпка към укрепване на върховенството на закона в Косово. За да могат престъпниците да бъдат предадени на правосъдието, се казва в съобщението, "трябва да се споделят и обменят доказателства в целия регион, както и да се установят механизми за улесняването на този обмен." Мисията уверява, че "косовската полиция ще вземе дейно участие в обмена на информация." 
						Междувременно в понеделник шведският външен министър Карл Билд, чиято страна заема ротационното председателство на ЕС, призова властите в Прищина да подкрепят подписването на споразумението между ЮЛЕКС и Сърбия. Според него протоколът на полицията служи на дългосрочните интереси на Косово. "Следователно очакваме властите в Прищина да подкрепят това споразумение, което има за цел да засили контрола и сигурността на територията на Косово," каза Билд. 
						Лидерът на "Ветевендосе" Албин Курти обаче обвини ЮЛЕКС, че не е нищо повече от ЮНМИК под различно име. 
						"ЮЛЕКС ни разглежда като огромна банда, която трябва да бъде дисциплинирана," каза Курти. Той обясни, че ЮЛЕКС не е определила ясно крайния срок за напускане на Косово и не отговаря пред косовските институции. 
						"Косово е суверенно единствено в чужбина, в посолствата. В Косово то не е суверенно, защото зад него стои ЮЛЕКС," каза Курти. Той предупреди, че двата допълнителни протокола -- за митниците и правосъдието -- ще бъдат по-лоши за страната от подписания през миналата седмица, но предупреди, че протестът от понеделник няма да бъде последен. През август, в резултат на подобни демонстрации, организирани от "Ветевендосе", бяха нанесени щети на 28 автомобила на ЮЛЕКС. 
						Косовското правителство подписа в понеделник две двустранни споразумения със Съединените щати. 
						Външният министър Скендер Хюсени и посланикът на САЩ в Косово Кристофър Дел подписаха споразумение, което ще осигури 13 млн. щатски долара помощи за укрепване на върховенството на закона в Косово. Външното министерство цитира Дел, който е казал, че споразумението е от особена важност и е подписано от две суверенни държави. 
						Тачи, президентът Фатмир Сейдиу и Дел също така подписаха първото двустранно споразумение за икономическа помощ за подобряване на инфраструктурата, икономиката, транспорта и образованието в Косово. Сейдиу обеща, че Косово ще използва всяка част от помощта отговорно.

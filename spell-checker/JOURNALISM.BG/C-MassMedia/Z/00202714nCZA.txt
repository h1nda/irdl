Задушаващата се от вредни емисии Сърбия проучва възможностите за екосъобразен транспорт
					16/04/2012
					Правителството, бизнесът и организации на гражданското общество предприеха осъществяването на програми за решаване на проблема със замърсяването на околната среда. 
					От Катица Джурович за Southeast European Times в Белград - 16/04/12 
 
					 
						
Групата "Улици за велосипедите", която прокламира културата на използване на велосипеди и екосъобразния транспорт, придобива популярност в Сърбия. [Kaтица Джурович/SETimes]
						Сериозният проблем със замърсяването с емисии от горива в Сърбия налага полагането на местни и международни усилия за стимулиране на използването на енергийно-ефективни технологии, биогорива и каране на велосипеди, което дава забележителни резултати, но всички са съгласни, че е необходимо да се направи много повече. 
						Сърбия е петият най-голям производител на въглероден диоксид в Европа след Албания, България, Молдова и Украйна. Международният център за качеството на горивата нарежда Сърбия на 93-то място от 100 страни, свързани с емисии на CO2, поради високата концентрация на сяра в горивото, която замърсява въздуха повече, отколкото другите производни. 
						"Въвеждането на енергийно-ефективни технологии за намаляване използването на горива поне наполовина на километър е необходимо спешно", каза за SETimes Йованка Арсич Каришич от НПО "Централноевропейски форум за развитие". 
						Арсич Каришич каза, че Сърбия трябва да започне да работи по-бързо за създаването на енергийно-ефективен транспорт и поради изискванията за присъединяване към ЕС. 
						Според енергийната политика на ЕС превозните средства трябва да намалят наполовина емисиите и да удвоят спестяването на енергия. 
						"Потреблението на гориво за новите коли се предвижда да бъде намалено с 50% през 2030 г. в сравнение с 2005 г.", каза за SETimes Боян Ковачевич, заместник-директор на Агенцията за енергийна ефективност на Сърбия. 
						Общественият транспорт в Сърбия прави съвсем малки крачки към по-голяма ефективност. Той използва десет т. нар. "екологични" автобуси в Белград и шест в Нови сад, които използват чист природен газ. 
						Автобусите се произвеждат в завода "Вулович" в Крагуевац, а производсителят си е осигурил контракт за доставката на 32 от тях. Правителството ще субсидира производителя в усилията си да се съобрази с политиката на ЕС, според която 20% от превозните средства трябва да използват природен газ до 2020 г.. 
						Белград планира да закупи още 280 двойни и 120 единични автобуси, използващи природен газ, които ще намалят наполовина потреблението на гориво в системата на обществения транспорт, смята Александър Антич, председател на общинския съвет на Белград. 
						"Tова е нашият принос за проекта за изчистването на Сърбия. Искаме да оставим един по-чист Белград за следващото поколение и затова купуваме екосъобразни превозни средства и засаждаме дървета", каза Антич. 
						Друг начин за намаляване на емисиите, казват експертите, е използването на биогорива и по-специално биодизел. "Виктория Груп"" е единственият производител на биодизел в Сърбия, но не може да продава продукцията си. 
						"Цената на биодизела не е регулирана, но ако сме освободени от акзицен данък както е в други страни в региона и в ЕС, биодизелът може да стане достъпен", каза за SETimes Йелена Митрович, проектен мениджър на "Виктория Груп" . 
						Сърбия има потенциал да произвежда 200 000 тона биодизел и експертите смятат, че той може да се окаже главна износна стока в бъдеще поради голямото търсене в цяла Европа. Словения проявява интерес да закупи сръбски биодизел. 
						Условията за произвеждане на биодизел от рапица, соя и слънчогледово масло в Сърбия са предостатъчни при положение, че тези култури се отглеждат и че съществува мащабна индустрия за производство на масло. 
						Законът в Сърбия за акцизните такси не важи за течните горива, които изцяло се произвеждат от растителни суровини, но важи за производните, които съдържат нисък процент биогориво. 
						Производителите плащат акциз обаче, тъй като биогоривото никога не е чисто - смесено е с бензин и дизел - и се получава от преработка на суров петрол, който подлежи на облагане с акцизен данък. 
						"Прогнозите са до 2020 г. делът на биогоривата, получени от преработката на маслодайни семена, соя, захар и друга биомаса, на сръбския пазар да достигнат 2 милиона тона", каза Ковачевич. 
						Tри фабрики в Хърватия и една в Босна и Херцеговина също произвеждат биодизел, но производството е относително слабо, като само в Хърватия то достига 40 000 тона. За сравнение Румъния произвежда 3 милиона тона. 
						Освен чистите технологии и биогоривата, гражданското общество и международните организации стимулират алтернативни транспортни средства. 
						ПРООН Сърбия започна осъществяването на проект през 2010 г. за стимулиране на устойчив транспорт в Белград, който става все по-популярен. 
						"Целта на проекта е да намали вредните емисии в Белград, като наложи участието на велосипедисти в трафика и осигури рамка за създаването на устойчив обществен транспорт в Белград", каза за SETimes Наташа Мартин, портфолио мениджър на ПРООН. 
						Проучване на ПРООН за 2010 г. показа, че едва 1% от гражданите използват велосипеди като средство за придвижване. 
						Предизвикателството бе поето от активистката група "Улиците за велосипедите" (Ulice za bicikla). Всеки последен петък от месеца велосипедисти и техни приятели и ентусиасти карат велосипеди по улиците на Белград, прокламирайки необходимостта от екологично чист транспорт. 
						"Карането на велосипеди е здравословно и не причинява замърсяване или шум, следователно то е най-ефективното и устойчиво средство за транспорт в градовете", каза за SETimes Милан Борич, активист на "Улиците за велосипедите". 
					
				
			
					 
					
 
 

Според политици ЕС умишлено протака членството на Турция 
					22/02/2011
					Турските политици критикуват ЕС за забавеното темпо на процеса на присъединяване. 
					От Алина Лехтинен и Джъстин Вела за Southeast European Times от Истанбул -- 22/02/11
 
					 
						
Заместник-премиерът Али Бабаджан някога бе нарекъл ЕС "християнски клуб". [Ройтерс]
						За да принуди ЕС да прекрати нерешителността си относно турското членство, висши турски политически коментатори казаха, че страната ще следва "политика на напрежение" и дори може да спре преговорите по присъединяването като ход, който би провокирал вземането на решение по видимо буксуващия въпрос. 
						 "Процесът със сигурност е в застой, както в резултат на собствените вътрешни проблеми на ЕС, така и поради вътрешните и външните проблеми на Турция," каза Башак Кале от Близкоизточния технически университет за SETimes. 
						Турция започна присъединителните си преговори с ЕС през 2005 г. Макар и да не е дало конкретен знак, че се отказва, населението на страната изглежда започва да губи интерес към ЕС, особено след идването на власт на управляващата Партия на справедливостта и развитието (ПСР) през 2002 г. 
						Според статия от 2 февруари на Фондация "Херитидж" на този етап преди девет години 65 % от турските граждани подкрепяха членството на страната в ЕС. През 2010 г. подкрепата за членството на Турция в ЕС е паднала на 47 %. 
						"Сред турските политици и обществеността преобладава убеждението, че Съюзът прилага "двойни стандарти" в отношението си към Турция и не спазва обещанията си," каза Димитрис Царухас от Университета "Билкент". 
						Поне официално ПСР остава ангажирана с преследването на членството в ЕС. Партията не може да бъде еднолично обвинявана за спадащия интерес към ЕС. Някои експерти твърдят, че самият Съюз е отблъснал Турция. Например лидерите и на Франция и Германия решително се противопоставят на турското членство. 
						"Ако разгледаме изявленията на Меркел и Саркози, ще видим защо [Турция е загубила интерес към ЕС]," каза Кале. Междувременно умората от разширяването на ЕС е фактор и в Съюза, добави той.
						Един турчин, който изразява открит скептицизъм относно присъединяването на Турция, е вицепремиерът Али Бабаджан, който някога бе нарекъл ЕС "християнски клуб". 
						 "Винаги сме смятали, че ЕС е голям мирен проект..., но тогава процесът на разширяване буквално замря," каза Бабаджан на Световния икономически форум в Давос на 29 януари. 
						Икономически през последните няколко години Турция се е доближила до близкоизточните си съюзници въпреки опасенията на Запада. Според "Тюркстат" през 2002 г. делът на турския износ за ЕС е бил 56,5 %, докато делът за Близкия изток е бил 9,6 %. Делът на ЕС е спаднал през 2010 г. на 46,3 %, докато този на Близкия изток се е покачил на 20,3 %. 
						 В крайна сметка ЕС се нуждае от Турция и Турция се нуждае от ЕС, казват експертите. Близостта на Турция до ЕС е нещо, което се харесва на хората от Близкия изток, много от които днес се опитват да свалят авторитарните си режими, каза Кале. 
						Светът може само да се възползва от сътрудничеството между ЕС и Турция, макар че колко отворени ще бъдат границите между двете, особено след като Турция премахне визовите ограничения за много близкоизточни страни, остава под въпрос. 
						"Турция не може да се откаже от процеса на членство и да обърне гръб на ЕС," каза Кале.

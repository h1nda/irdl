Черна гора обяви първостепенните си външнополитически приоритети
					20/12/2007
					Черна гора изготви миналия месец проектодокумент за приоритетите на външната си политика, в който като главни цели се очертават влизането на страната в НАТО и ЕС. 
					От Неделко Рудович за Southeast European Times от Подгорица –20/12/07
 
					 
						
Един от приоритетите на външната политика на Черна гора е присъединяването й към ЕС. [Гети Имиджис]
						Само седмици, преди Европейският парламент да ратифицира Споразумението за стабилизация и асоцииране (ССА) с ЕС на 14 декември, правителството изготви доклад за приоритетите във външната политика на страната. 
						"Установявайки и осъществявайки основните си външнополитически приоритети, Черна гора ще се стреми към интеграция в европейските и евро-атлантическите структури и всички регионални инициативи," се казва в документа. 
						Сред главните цели на правителството е заздравяването на връзките с Германия, Обединеното кралство, Франция и Италия. Китай също е сред първите в списъка. В доклада се споменават още и средиземноморските страни, а също и Индия, Япония и Бразилия. 
						Участието в международни организации - включително ООН, Съвета на Европа и ОССЕ - е също толкова важно, особено "в светлината на подготовката и напредъка ни към членство в ЕС и НАТО". 
						В документа се подчертава, че членството в ЕС е ключова стратегическа цел, която ще "доминира" черногорската външна политика в обозримо бъдеще. 
						В проектодокумента се очертават още отношенията на страната със Сърбия, които поради множество исторически, културни и икономически причини, както и заради общите им европейски и евро-атлантически перспективи, ще продължат да се заздравяват и поддържат. 
						Някои членове на опозицията обаче разкритикуваха доклада заради акцента, поставен върху потенциалното членство в НАТО и защото не поставя отношенията със Сърбия като един от първостепенните приоритети. 
						По време на заседание на парламентарната комисия по международни въпроси миналия месец някои опозиционни партии заявиха, че членството в програмата на НАТО "Партньорство за мир" е достатъчно. 
						"Нищо повече от това," каза председателят на Народната партия Предраг Попович. 
						Фактът, че позицията на правителството относно окончателния статут на Косово не фигурира в проектодокумента, също бе разкритикуван. Външният министър Милан Рочен обаче каза, че Черна гора няма да решава въпроса преждевременно. 
						"Трябва да оставим това на основните преговарящи. Независимо от окончателното решение Черна гора ще прояви достатъчно мъдрост да избегне вътрешни проблеми и да запази междуетническата хармония," каза той. 
						Ако Черна гора се надява да стане член на ЕС обаче, тя ще трябва да направи нещо повече от степенуване на приоритетите си, заяви ръководителят на комисията за Югоизточна Европа в Европейския парламент (ЕП) Дорис Пак. Тя е ръководител на делегация на Европейския парламент, която трябва да се срещне в четвъртък в Черна гора с президента Филип Вуянович, премиера Желко Щуранович и председателя на парламента Ранко Кривокапич. 
						Преди пристигането си в сряда Пак подсказа, че страната би могла да стане член на ЕС в рамките на следващите няколко години. Тя предупреди обаче, че това би станало възможно само ако Черна гора работи в посока на елиминиране на някои фактори, които вредят на нейния имидж, като корупцията и организираната престъпност. 
						"Думите, ангажиментите и обещанията трябва да се изпълнят на практика, реформирането на съдебната система и публичната администрация трябва да се извърши. Колкото по-скоро, толкова по-добре," каза г-жа Пак.

Бизнес: Албанците са замаяни от скока на цените
					11/02/2011
					Всичко, от зеленчуци до цигари, струва повече през последните седмици. Още в деловите новини: вносът на Косово от Сърбия през 2010 г. е възлизал на 225 млн. евро.
					 
						
Цените на зеленчуците са се повишили с 4 %. [Ройтерс]
						През януари е регистрирано рязко поскъпване на основните потребителски стоки в Албания, съобщи в сряда (9 февруари) Статистическият институт. Индексът на цените показва, че цените на зеленчуците са нараснали с 4 %, докато цените на цигарите са се увеличили с 10,6 %. Смята се, че рязкото повишение се дължи на по-високите цени на горивата. 
						*** 
						В четвъртък (10 февруари) започнаха технически разговори между мисията на МВФ и сръбски представители във връзка със седмия преглед на стендбай споразумението на стойност 2,9 млрд. евро със Сърбия. Официалните преговори между правителството и представителите на МВФ ще започнат в понеделник. Споразумението на Сърбия с фонда изтича през април. 
						*** 
						
						Босна и Херцеговина обяви на 7 февруари търг за изграждане на необходимата инфраструктура за преминаване от аналогова към цифрова телевизия. Крайният срок за подаване на оферти изтича след 48 дни. Очаква се стойността на проекта да бъде над 25 млн. евро. 
						*** 
						
						Сръбският министър на енергетиката Петър Шкундрич и словашкият министър на икономиката Юрай Мишков, който е на посещение в страната, подписаха във вторник (8 февруари) споразумение за сътрудничество в изграждането на газопровода Александровац–Нови Пазар–Тутин. Проектът е на стойност 45 млн. евро. Газопроводът ще бъде с капацитет 100 000 куб. м/ч и трябва да бъде завършен до 2013 г. 
						*** 
						В третата открита процедура за хърватската корабостроителница „3 май”, която завърши на 2 февруари, беше внесена само една оферта. Тя е от „Ядранска Улаганя”, местно дружество, собственост на бизнесмена Данко Кончар. 
						*** 
						Вносът на Косово от Сърбия през 2010 г. е възлизал на 225 млн. евро, съобщи във вторник (8 февруари) косовската Агенция „Митници”. Сръбските продукти са внесени официално от 1000 фирми, регистрирани в Косово, но според бизнес сдруженията размерът на нелегалния внос през рехавата граница на север е много по-голям. 
						*** 
						
						Румънският кабинет ще премахне регулирането на цените на електроенергията и природния газ през периода от 2013 до 2015 г., съобщи в понеделник (7 февруари) министър-председателят Емил Бок. Министерствата на финансите и на труда ще трябва да направят анализ и да създадат механизми за защита на уязвимите потребители, тъй като процесът ще доведе до увеличаване на цените, заявиха официални представители. 
						
						(Различни източници – 04/02/11-11/02/11)

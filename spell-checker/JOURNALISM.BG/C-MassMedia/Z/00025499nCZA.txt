Сърбия призова ООН да отмени обявяването на независимост от Косово
					18/02/2008
					Сърбия никога няма да признае нова държава на своя територия, обещаха лидерите в неделя, след като в Белград и в други градове избухнаха безредици.
					От Игор Йованович за Southeast European Times от Белград -- 18/02/08 
 
					 
						
Сръбският премиер Воислав Кощуница. [Гети Имиджис]
						Сръбски официални представители отхвърлиха декларацията за независимост на Косово в неделя (17 февруари), като казаха, че Белград никога няма да признае нова държава на своя територия. Тримата най-високопоставени лидери -- президентът Борис Тадич, премиерът Воислав Кощуница и членът на сръбската радикална партия Томислав Николич – се срещнаха и решиха да свикат извънредно парламентарно заседание, за да отхвърлят действието на косовските депутати. 
						Те решиха също да проведат официален протест в Белград в четвъртък. Той ще бъде организиран от правителството и от парламентарно представените партии. 
						Тадич отправи призив към генералния секретар на ООН Бан Ки Мун да отмени обявяването на независимост и да разпусне парламента на Косово. 
						 "Настояваме Съветът за сигурност на ООН да защити напълно суверенитета и териториалната цялост на Сърбия, както предвижда Хартата на ООН," заяви той в писмо до Бан. "Очакваме Съветът за сигурност да вземе спешни и ефективни мерки, за да гарантира спазването на всички разпоредби на Резолюция 1244." 
						Очаква се в понеделник сръбският президент да вземе участие в заседание на Съвета за сигурност, свикано от Русия във връзка с този въпрос. 
						
						Междувременно в телевизионно обръщение към нацията Кощуница каза, че неговото правителство ще направи всичко възможно, за да се противопостави на решението на Прищина. Той призова международните мисии в Косово да защитят местното сръбско население. 
						Той обвини също САЩ и някои държави, членки на ЕС, че насърчават косовските албанци да се отделят от Сърбия и че разделят страната. 
						Много сръбски министри бяха в сръбските анклави в Косово при обявяването на независимостта, показвайки подкрепа към 120-те хиляди сърби, които все още живеят в провинцията. Министърът за Косово и Метохия Слободан Самарджич посети северната част на разделения град Митровица. Той отправи призив към сърбите да останат по домовете си и им обеща, че сръбското правителство ще “засили своето присъствие" в Косово през следващите няколко дни. 
						Въпреки отправените от президента, премиера и всички членове на кабинета призиви към сръбските граждани за спокойствие в Белград и някои сръбски градове избухнаха бурни протести. Най-напрегната бе ситуацията в Белград, където тълпата нападна посолствата на САЩ, Словения и Албания. В понеделник са насрочени нови демонстрации в столицата. 
						През следващите няколко дни се очаква Белград да предприеме действия срещу държавите, които признаят независимостта на Косово. Планираната реакция продължава да бъде държавна тайна, но в съобщения в медиите се казва, че Сърбия може да изтегли своите посланици и дори да прекъсне изцяло дипломатическите си отношения с някои държави, като в същото време започне икономическа блокада на Косово. 
						В обръщение в неделя вечерта сръбският външен министър Вук Йеремич каза, че е обявил пред дипломатите, че страните, които признаят независимостта на Косово, не могат да разчитат отношенията им със Сърбия да останат непроменени в бъдеще.

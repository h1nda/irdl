Турция ще получи през декември 1,6 милиарда долара от МВФ
					26/10/2005
					Във вторник МВФ съобщи, че вероятно през декември ще отпусне на Турция 1,6 милиарда долара под формата на отложени плащания по заеми в резултат на споразумение с Анкара.
					(Файненшъл таймс, Анатолиън таймс, Търкиш прес - 26/10/05; АФП - 25/10/05)
 
					 
						
Разговорите на МВФ с представители на правителството, централната банка, финансови институции, частния сектор и други участници се съсредоточиха върху бъдещата политика на властите до края на годината и през 2006 г. [МВФ]
						Очаква се МВФ да отпусне през декември на Турция 1,6 милиарда долара под формата на отложени плащания по заеми, казаха във вторник (25 октомври) представители на фонда в края на двуседмичните разговори с различни официални лица в Анкара. 
						Средствата ще бъдат предоставени в рамките на тригодишното стендбай споразумение с Турция за 10 млд. долара. След като споразумението бе одобрено от Изпълнителния съвет на МВФ през май, веднага бе отпуснат транш от 837,5 млн. долара. През юли обаче МВФ замрази отпускането на нов транш от 800 млн. долара, след като Турция не успя да приеме закон за реформа на системата за социално осигуряване в съгласуваните срокове. 
						Друг проблем възникна още същия месец, когато президентът Ахмет Неждет Сезер повдигна правни възражения срещу някои текстове в закона за банките, целящ стабилизиране на засегнатия от кризата сектор, и го върна в парламента. Пренебрегвайки ветото на президента, законодателите неотдавна приеха закона, който предвижда по-стриктен контрол над сектора. 
						"По принцип се договорихме по проекта на писмо за намеренията и по политическите мерки, които трябва да се предприемат, за да може Изпълнителният съвет на МВФ да приключи прегледите си до средата на декември," каза ръководителят на бюрото на МВФ в Турция Лоренцо Джорджани на съвместна пресконференция с турския министър на икономиката Али Бабаджан във вторник. 
						Делегация на МВФ, ръководена от Джорджани, пристигна в Анкара на 12 октомври за разговори по първия и втория преглед на стендбай споразумението с Турция. Дискусиите с представители на правителството, централната банка, финансови институции, частния сектор и други участници се съсредоточиха върху бъдещата политика на властите до края на годината и през 2006 г., съобщи фондът в свое изявление от вторник. 
						Докато мисията на МВФ бе в Анкара, правителството внесе в парламента проектобюджета за 2006 г., който предвижда общ първоначаленен излишък от 6,5 % от БНП и съотношение на дефицита по текущата сметка спрямо БНП от около 6 % в края на годината. 
						"Според мисията това е силен бюджет, който ще помогне за овладяването на увеличаващия се дефицит по външната текуща сметка," каза МВФ в изявлението си. Що се отнася до забавения закон за реформа на системата за социално осигуряване, който доведе до замразяване на средствата през юли, мисията на МВФ прие, че той няма да се разглежда по-рано от следващата година. Според Бабаджан се очаква парламентът да го приеме в средата на февруари. 
						Обяснявайки решението на фонда, Джорджани каза, че "сега вече е ясно, че е необходимо повече време, за да може парламентарният процес да следва своя ход." Освен това, "много силният" бюджет, заплануваната данъчна реформа и мерките, насочени към реорганизиране на системата за социално осигуряване, които властите обмислят, са окуражаващи стъпки, каза той.

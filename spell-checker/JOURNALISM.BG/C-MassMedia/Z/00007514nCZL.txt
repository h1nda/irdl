Турското правителство ще приготви седмия пакет от мерки за хармонизация с ЕС
03/07/2003
 
АНКАРА, Турция -- Външният министър Абдуллах Гюл заяви в сряда (2 юли), че скоро ще бъде готов седмият пакет от законодателни мерки на Турция за хармонизация с ЕС. Съобщава се, че пакетът съдържа положение, постановяващо генералният секретар на Националния съвет за сигурност да бъде цивилно лице, назначавано пряко от премиера. Проектът бе връчен на военните по-рано тази седмица. ЕС е заявявал, че иска военните да играят по-малка роля в управлението.
В други новини, премиерът Реджеп Тайип Ердоган се завърна в четвъртък от посещение в Лисабон и съобщи, че Португалия е обещала пълна подкрепа на молбата на Турция за членство в ЕС. Той добави, че една от главните външнополитически задачи на Турция е убеждаването на ЕС да започне присъединителните преговори до края на 2004 г. (Хюрриет, Аксам, Анадолска агенция - 03/07/03; Анадолска агенция, TРT 2, НTВ - 02/07/03)

Турция отказа да преследва по съдебен път организаторите на кампания в интернет
					27/01/2009
					 
						АНКАРА, Турция -- Държавната прокуратура реши в понеделник (26 януари) да не преследва по съдебен път организаторите на петиция в интернет с искане за поднасяне на извинение за избиването на 1,5 милиона арменски цивилни граждани от отоманските турци през 1915-1917 г., за което Армения настоява, че представлява геноцид. По-рано този месец прокуратурата започна разследване, след като шестима турски прокурори внесоха петиция с искане за съдебно преследване на организаторите за "обида на турската нация" по смисъла на член 301 от Наказателния кодекс. В решението от понеделник се посочва, че няма правно основание за съдебно преследване на организаторите.
						Други новини от понеделник -- Съд в Гърция осъди турски пилот на изтребител на четири години затвор във връзка с фатална самолетна катастрофа през 2006 г. При инцидента турски и гръцки изтребители Ф-16 се сблъскаха над Егейско море, при което загина гръцкият пилот Костас Илиакис. Съдът задочно призна за виновен и осъди пилота на турския самолет, лейтенант Халил Ибрахим Йоздемир, за убийство по непредпазливост. (Хюриет, Анадолска информационна агенция, Заман, АП - 26/01/09)

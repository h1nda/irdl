Румъния и Молдова се стремят да укрепят взаимоотношенията си
					19/05/2012
					Румъния и Молдова са решени да развиват позитивни взаимоотношения след години на обтегнати отношения, смятат анализатори и официални представители.
					От Паул Чокою за Southeast European Times в Букурещ - 19/05/12
 
					 
						
Президентът Николае Тимофти (вляво) посети Букурещ, за да се срещне с румънския си колега Траян Бъсеску по-рано този месец. [Габи Петреску/SETimes] 
						Посещението на новоизбрания молдовски президент в Букурещ този месец отбеляза промяна в дипломатическите отношения на страните, които бяха белязани с напрежение, произтичащо от комунистическата администрация в Кишинев в продължение на повече от едно десетилетие. 
						"Президентът Николае Тимофти пристигна в Букурещ, за да заяви пред румънския си колега Траян Бъсеску, че дипломатическите грешки от миналото няма да се повторят - че враждебността на предишната молдовска администрация към Румъния е вече история", каза за SETimes Владимир Туркану, говорител на президентството. "Крайно време е двете съседни стани да имат добри взаимоотношения", каза той. 
						Тимофти бе избран от молдовския парламент през март, което сложи край на тригодишната политическа безизходица, по време на която депутатите не успяха да изберат държавен глава седем пъти поред. 
						По време на срещите Бъсеску и Тимофти се споразумяха да ускорят общите енергийни проекти, сред които е трансграничният газопровод, който ще свърже румънския град Яси и молдовския град Унгени. 
						Бъсеску каза, че се надява газопроводът "Яси-Унгени", който частично се финансира от ЕС, да бъде завършен през 2014 г. За да ускорят завършването му, двете правителства заявиха, че газопроводът е проект от национален интерес. 
						"Чрез този проект Румъния придаде по-конкретен характер на двустранните проекти", каза Туркану. "Газопроводът 'Яси-Унгени' ще помогне на Молдова да намали енергийната си зависимост, тъй като енергийната алтернатива е от жизненоважно значение за Молдова. За нас това е като ново обявяване на суверенитет." 
						"Газопроводът 'Яси-Унгени' ще укрепи икономическото сътрудничество между двете страни и ще засили присъствието на Румъния в икономическото развитие на Молдова и при определянето на нови стратегически проекти", каза за SETimes Еуджен Томак, бивш държавен секретар. 
						Същевременно той подчерта, че Молдова има най-силния поддръжник за своите стремежи за евроинтеграция в лицето на Румъния. "Букурещ досега е бил най-сериозният поддръжник за западната ориентация на Молдова. Нямаше да има Европейски съвет, без Румъния да повдигне този въпрос за дискусия", отбеляза Томак. 
						Освен газопровода, двете страни също се споразумяха да ускорят други общи проекти - като трансграничните електропроводи, свързващи Фалчиу-Готести и Сучава-Балти, модернизирането на железницата Яси-Унген-Кишинев и мостовете над река Прут, която бележи границата между двете държави. 
						Въпреки това анализаторите смятат, че Молдова трябва да прояви по-голяма решителност по отношение на пътя, по който тя възнамерява да поеме. 
						"Посещението на Тимофти потвърждава привилегированото партньорство, което [Кишенев] … твърди, че има с Румъния. Молдова трябва да е наясно, че сближаването с Румъния означава приближаване към евроатлантическото пространство", каза за SETimes Дан Дангачиу, директор на Института за международни отношения на румънската академия. 
						"Докато трансднестърският конфликт не бъде решен ... Молдова няма да може да има 100% проевропейска ориентация. Защото докато съществува трансднестърският въпрос, Молдова трябва да се съобразява и с Русия. Молдова не може да продължава да играе тази двойна игра", каза Дунгачиу. 
					
				
			
					 
					
 
 

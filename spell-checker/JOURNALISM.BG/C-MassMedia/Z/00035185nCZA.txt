Експлозия в Митровица предизвика гняв
					05/07/2010
					Косовските сърби се оплакват, че правоналагащата мисия на ЕС не е безпристрастна, и обвиняват Международната гражданска служба, че подкрепя решението за откриване на косовски правителствен офис в разделения град Митровица.
					От Игор Йованович за Southeast European Times от Белград – 05/07/10
 
					 
						
Косовски сърби участват в процесията за погребението на Месуд Джекович в петък (2 юли). Джекович беше убит при експлозия в разделения косовски град Митровица. [Гети Имиджис]
						Отношенията между Сърбия и ЮЛЕКС са обтегнати след бомбено нападение по време на демонстрация в Митровица. Един човек загина, а 11 бяха ранени в петък (2 юли), след като неизвестен извършител хвърли ръчна граната по протестиращи срещу откриването на офис на косовското правителство в населения предимно със сърби град. 
						Съветът за национална сигурност на Сърбия проведе извънредно заседание и публикува изявление, в което осъди нападението като „терористичен акт на албански сепаратисти“. Съветът обвини ръководителя на Международната гражданска служба в Прищина Питер Фейт, като посочи, че настояването му офисът да бъде открит противоречи на политиките и позициите на ЕС. 
						Сръбският президент Борис Тадич определи нападението като „провокация срещу мира и провокация срещу Сърбия”. По негово искане Съветът за сигурност на ООН ще проведе във вторник заседание, на което ще обсъди ситуацията в Митровица. 
						Междувременно разгневени местни сърби обвиниха ЮЛЕКС, че взема страната на косовските албанци. Правителството на независимо Косово се опитва да разшири властта си в Митровица, но среща съпротивата на сръбското население там. 
						„Неуспешните опити да се гарантира сигурността на сърбите в Косово само ще подхрани призивите за възприемане на по-твърда позиция спрямо ЮЛЕКС, с която сръбското правителство до момента е склонно в голяма степен да си сътрудничи в замяна на материални компенсации от ЕС”, заяви Иън Банкрофт, основател на организация „Трансконфликт Сърбия”. 
						Банкрофт каза за SETimes, че въпреки това е малко вероятно Сърбия да промени коренно позицията си, преди Международният съд да се произнесе по законосъобразността на едностранната декларация за независимост на Косово. Душан Янич, ръководител на Форума за етнически отношения, смята, че връзките между Сърбия и ЮЛЕКС са повлияни от решимостта на Белград да продължи процеса на Европейска интеграция. 
						„Ето защо смятам, че Белград няма да отиде по-далеч от твърдите изказвания и ще заеме по-спокойна позиция след заседанието на Съвета за сигурност на ООН”, каза Янич за SETimes. „След инцидента балансът на силите в Северна Митровица със сигурност ще се промени. В момента партиите, които представят сръбското правителство, могат да сформират местна управа, но след инцидента балансът на силите със сигурност ще се промени.” 
						Нито Янич, нито Банкрофт очакват петъчният инцидент да предизвика по-голям конфликт. Според Янич обаче е от решаващо значение извършителите да бъдат открити. 
						„Подобни случаи е имало и преди, но те остават неразкрити. Сега е подходящият момент да се установи кой стои зад нападението. Същевременно случаят ще бъде истински тест за споразумението, което беше подписано между Белград и ЮЛЕКС при пристигането на мисията в Косово”, заяви Янич. 
						Банкрофт, от друга страна, не изключва проблемите да продължат. „Както се видя съвсем ясно през март 2004 г., Косово е уязвимо за спорадични прояви на насилие в малък мащаб, които могат да бъдат ограничени единствено чрез присъствието на международни сили”, заяви той. 
						„Петъчният инцидент показва опасността от едностранно налагане на мерки, когато е налице силно междуетническо напрежение. Тази неблагоприятна ситуация със сигурността означава, че НАТО трябва да проявява изключително внимание при определянето на темпа на изтегляне на своите части”, добави Банкрофт.

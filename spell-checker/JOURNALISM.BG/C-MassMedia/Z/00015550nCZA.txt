Липсата на средства забавя процеса на завръщане на бежанците в Косово
		11/08/2005
		Процесът на по-бързото завръщане на бежанците се смята за една от най-важните области от ООН, който ще реши дали Косово е готово да започне определянето на окончателния си статут. Според официален представител на ЮНМИК обаче недостигът на средства спъва процеса на завръщане на бежанците.
		От Светла Димитрова за Southeast European Times -- 11/08/05
 
		 
			
Семейство етнически албанци се качва на самолет за Германия през 1999 г. Според високопоставени служители етническите албанци са напуснали провинцията, заедно с десетки хиляди косовски сърби и други етнически малцинства след конфликта. [АФП]
			Според официален представител на ЮНМИК всекидневно се разработват все повече нови проекти за завръщане на бежанците, но едновременно с това недостигът на средства спъва осъществяването им. 
			 Според Килиан Клайншмид, изпълняващ длъжността шеф на офиса на ЮНМИК по въпросите на завръщането на бежанците, са необходими допълнително 22 милиона евро, за да могат стотици разселени семейства да се завърнат по домовете си в Косово през тази година. "Бих казал Бог да ни е на помощ, ако се увеличи броят на завръщащите се бежанци, защото тогава ще трябва да им кажем, съжаляваме, но не можем да ви помогнем, защото няма достатъчно пари," заяви официалният представител на ООН на прес конференция през юли, дадена съвместно с Фатмир Шехоли, говорител на Министерството на общностите и завръщането на бежанците на Косово. 
			Технически част от Сърбия и Черна гора, Косово се администрира от ООН след края на конфликта от 1998-1999 г. Преговорите за определяне бъдещото на провинцията се очаква да започнат по-късно през тази година при условие, че се постигне съществен напредък в изпълнението на международните стандарти в осем области, една от които е завръщането на бежанците. Другите области включват демократичните институции, върховенството на закона,човешките права и правата на малцинствата, икономиката и диалога с Белград. 
			Специалният пратеник на Генералния секретар на ООН Кофи Анан, Кай Ейде понастоящем прави преглед на напредъка, постигнат от Косово по изпълнението на стандартите в осемте области и се очаква да представи доклада си през септември. Една положителна оценка би проправила пътя към започване на преговори за определяне на статута на Косово през есента, макар че норвежкият дипломат наскоро изрази разочарованието си от бавния напредък по отношение на завръщането на бежанците и от общото състояние на сигурността. 
			Около 180 000 сърби и други етнически малцинства са напуснали Косово след конфликта. Според Клайншмид 13 000 са се завърнали след 1999 г., като 50 процента от тях са косовски сърби. Голям брой бежанци от Косово, включително и косовски албанци все още живеят в Германия, скандинавските страни и други страни на Западна Европа, както и в Сърбия и Черна гора и в Македония. 
			"В Германия около 52 000 са заявили, че са от Косово" съобщи Клайншмид и добави, че вероятно около 100 000 бежанци от Косово днес живеят в Западна Европа. Официалният представител на ООН също така съобщи, че в Косово има 22 000 вътрешно разселени лица. 
			Шехоли заяви, че наговото министерство е получило 25 или 26 молби, като "70 процента от тях са от косовската сръбска общност, а останалите са от други етнически групи". 
			Според Клайншмид, недостигът на средства се дължи отчасти на "вредните съобщения", идващи и от Косово и от Сърбия, че е твърде рано да се репатрират бежанците или че те няма къде да се върнат. 
			В изявление от 19 юли ръководителят на ЮНМИК Сорен Йесен-Петерсен отново подчерта значението на процеса на завръщане на бежанците, който той описа като "критичен... като приоритетен стандарт в някои отношения". Той направи това изявление, когато заедно с премиера на Косово Байрам Косуми обявиха Стратегическата рамка за общностите и завръщането на бежанците, целяща да ускори процеса. 
			Косуми заяви, че новата рамка, "потвърждава позицията на правителството всички бежанци да се завърнат по домовете си", както и "готовността му да предложи финансова помощ на завърналите се".

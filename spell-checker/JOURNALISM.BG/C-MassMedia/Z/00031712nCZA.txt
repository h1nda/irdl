Новият кабинет на Албания започва работа
					22/09/2009
					Правителството на Сали Бериша, сформирано от коалиция от десни и лявоцентристки партии, съобщи, че е готово да поведе страната към реформи, свързани с развитието, и към интеграция в ЕС.
					От Манола Хала за Southeast European Times в Тирана – 22/09/09
 
					 
						
Новото правителство на Албания заедно с преназначения премиер Сали Бериша (в средата) в четвъртък (17 септември). [Гети Имиджис]
						Новият кабинет на Албания, оглавен отново от Сали Бериша, положи клетва в четвъртък (17 септември), няколко часа, след като парламента му даде зелена светлина. 
						Преди да представи дневния ред на правителството Бериша благодари на гласоподавателите за това, че са подкрепили "пътя на промени в страната и осъществяването на мечтата за членство в ЕС". 
						В речта си той подчерта, че са необходими икономически и институционални реформи, за да може страната да постигне напредък по отношение на членството в ЕС. 
						На срещата лидерът на Социалистическото движение за интеграция (СДИ) Илир Мета, който понастоящем е министър на външните работи и заместник на Бериша, благодари на премиера за "включването на главните цели на СДИ в новата програма". 
						Според Мета, необходими са реформи в социалните услуги, здравеопазването и образованието. Според него коалицията може да извърши тези промени. 
						Освен че ще работят заедно през следващите четири години, партиите се споразумяха да се обединят за местните избори през 2011 г. и да работят за по-нататъшното реформиране на Избирателния закон. 
						Новият кабинет ще бъде известен като Правителство на интеграцията, тъй като една от главните му задачи е интеграцията в ЕС. 
						Само един депутат гласува срещу новия кабинет, докато главната опозиционна партия бойкотира напълно заседанието, поради спорове, свързани с изборите на 28 юни в страната. 
						Цитирайки нередности и фалшификации, главната опозиционна Социалистическа партия (СП) окачестви изборите като "неприемливи за една страна-членка на НАТО". 
						Преброяването на гласовете се проточи поради твърденията на СП, но според окончателните резултати Демократическата партия (ДП) и нейните съюзници спечелиха половината от 140-те места в парламента. 
						СДИ спечели четирите решаващи депутатски места, от които ДП се нуждаеше, за да победи. 
						Социалистите и техните съюзници спечелиха 66 депутатски места. 
						Tова е вторият пореден мандат за Бериша и неговата ДП.

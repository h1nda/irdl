Черногорският посланик в ЕС: "Очакваме визови договорености през септември"
					14/08/2007
					ЕС смята да подпише споразумения със страните от Западните Балкани след заседанието на Съвета по правосъдие и вътрешни работи идния месец.
					 
						
Облекчаването на визите и споразуменията за реадмисия ще означават по-големи възможности за пътуване за хората от страните от Западните Балкани. [Гети Имиджис]
						Западнобалканските страни могат да очакват да подпишат споразумения за реадмисия и облекчаване на визовия режим с ЕС през септември, заяви посланикът на Черна гора в Брюксел Славица Милачич. Той каза, че блокът иска да подпише споразуменията след заседанието на 18 септември на Съвета по правосъдие и вътрешни работи. Споразуменията, каза той, ще бъдат важно събитие по пътя към установяване на безмитен режим между страните от региона и ЕС.
						*** 
						 Бившият хърватски външен министър Фране Винко Голем почина в неделя (12 август) след продължително боледуване. Член на управляващата партия Хърватски демократичен съюз, той бе първи дипломат на страната през 1990 и 1991 г. Той бе акредитиран представител на Хърватия във Вашингтон и почетен гражданин на Лос Анджелис.
						*** 
						Полска делегация, оглавявана от министъра на отбраната Александър Шчигло, бе на посещение в Министерството на отбраната на Босна и Херцеговина. Делегация бе приета от помощник-министъра на отбраната на страната Игор Църнадак и от други официални лица.
						*** 
						
Сръбското външно министерство разкритикува албанския президент Бамир Топи за подкрепата му за независимостта на Косово, определяйки изявленията му като "неприемливи". Топи се срещна с гостуващия му косовски президент Фатмир Сейдиу миналата седмица и каза, че Прищина и Тирана имат еднакви позиции относно бъдещето на провинцията. "Подобни изявления са причина за ниското равнище на отношенията" между Албания и Сърбия, посочи министерството в телеграма до Топи. 
						*** 
						Американският Държавен департамент призова Косово и Сърбия да сътрудничат на Контактната група по време на новия тур от преговорите за статута на Косово. "Това е сложен въпрос ... който предизвиква силни емоции от двете страни," каза говорителят Том Кейси. Той отново повтори, че Вашингтон подкрепя контролираната независимост, предложена от бившия специален пратеник на ООН Марти Ахтисаари, като най-доброто решение за Косово.
						*** 
						Временно изпълняващият длъжността посланик на Израел в Босна и Херцеговина (БиХ) Амира Арнон се срещна с премиера на Република Сръбска Милорад Додик в петък (10 август). Това бе първото посещение на Арнон в страната. Додик информира посланика за политическата ситуация в БиХ, процеса на конституционна реформа, кандидатурата на страната за интеграция в ЕС и заплануваната реформа в полицията. Двамата обсъдиха също възможностите за икономическо сътрудничество между БиХ и Израел.
						
(Различни източници – 07/08/07-14/08/07)

Американски държавен представител призова за бързо решаване на спора за името
					14/05/2010
					Решаването на дългогодишния спор между Атина и Скопие ще даде възможност на Македония да постигне напредък по пътя към членство в ЕС и НАТО, заяви в четвъртък американският помощник държавен секретар Филип Гордън.
					(Макфакс - 14/05/10; МИА, Макфакс, Официален уебсайт на македонския президент, Посолство на САЩ в Скопие – 13/05/10)
 
					 
						
Помощник държавният секретар на САЩ Филип Гордън разговаря с македонския президент Георге Иванов. [Държавен департамент на САЩ]
						САЩ силно подкрепят кандидатурата на Македония за членство в ЕС и НАТО, заяви в четвъртък (13 май) в Скопие висш американски дипломат. Помощник държавният секретар по европейските и евро-азиатските въпроси Филип Гордън призова за бързо решаване на отдавнашния спор за името на страната с Гърция, за да може да бъдат изпълнени целите за евро-атлантическа интеграция. 
						"Спорът за името е ключът към излизането от тази ситуация", заяви Гордън по време на първата си визита в страната, откакто пое поста преди около година. 
						Спорът между двете съседни държави за името "Македония" попречи на напредъка на Скопие по пътя към евро-атлантическата интеграция през 2008 г., когато заради този проблем Гърция блокира влизането на своята съседка в НАТО. Тя също така заплаши, че няма да позволи на Скопие да постигне целта си за членство в ЕС, преди да бъде постигнато споразумение. 
						Гърция отказва да признае конституционното име на своята съседка, Република Македония, позовавайки се на възможни териториални претенции към своята собствена северна провинция Македония. 
						Усилията за решаване на проблема чрез преговори с посредничеството на ООН се засилиха през последните две години. Те обаче не доведоха до постигането на споразумение, тъй като различните предложения, които бяха направени от Матю Нимиц, специален пратеник на ООН за преговорите между Атина и Скопие, бяха отхвърлени от двете страни или от едната от тях. 
						Въпросът бе начело в дневния ред на разговорите на Гордън с македонския президент Георге Иванов в четвъртък, по време на които според съобщения Гордън е подчертал необходимостта от "истинска политическа воля от двете страни", която да позволи постигането на компромис. 
						Според направеното след срещата изявление на кабинета на Иванов той го е уверил, че неговата страна е "готова за взаимно приемливо решение в рамките на устава на ООН, резолюциите и международното право". 
						Гордън се срещна също с Бранко Цървенковски и Али Ахмети – лидери на основните опозиционни партии, Социалдемократическия съюз на Македония (СДСМ) и етническия албански Демократичен съюз за интеграция. 
						След разговорите си с Гордън Цървенковски заяви, че Вашингтон желае споразумението да бъде сключено преди срещата на високо равнище на НАТО през ноември. Според него това означава, че "усилията за постигане на решение трябва да започнат сега".

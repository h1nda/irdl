Посланикът на САЩ в Албания заяви, че полицията трябва да е независима от политиците
					30/07/2008
					 
						ТИРАНА, Албания -- Политиците не трябва да се намесват в работата на полицията, заяви във вторник (29 юли) посланикът на САЩ в Албания Джон Уидърс на конференция в Тирана, посветена на обучението на полицията. "Независимостта на полицията от всякаква политическа манипулация е от основно значение за спечелването на доверието на хората", подчерта той, като добави, че ключът към върховенството на закона е да има полицейски служители, на които може да се разчита. Представителят на ОССЕ в Албания Робърт Бош също присъства на конференцията и призова полицията да води непрекъснато обучение, за да е ефективна в борбата с престъпността и корупцията.
						Други новини от вторник -- МВФ публикува последния си доклад за Албания. В него се заключава, че основни проблеми са незавършените реформи в сектора на енергетиката и необходимостта от банков надзор. Местните медии цитират извадки от доклада, в които се казва, че Албания трябва също така да подобри своето управление и съдебната си система и да реши въпроса за собствеността. В общи линии обаче МВФ заявява, че представянето на страната в областта на икономиката остава положително. (Газета Шкиптаре, Шкип, Шекули - 30/07/08; Топ Ченъл, BalkanWeb, Алсат - 29/07/08)

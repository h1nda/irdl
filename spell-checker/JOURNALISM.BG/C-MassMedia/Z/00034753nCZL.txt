Правителства осъждат израелското нападение срещу флотилията, отправила се към Газа 
					31/05/2010
					 
						АНКАРА, Турция -- Външното министерство съобщи в понеделник (31 май), че израелски командоси са атакували шест кораба, превозващи предимно турски пропалестински активисти, членове на мисия с помощи за ивицата Газа, при което са били убити повече от десет души, а десетки са били ранени. Медии, изпратили свои журналисти на борда на турския кораб, предвождащ групата, съобщиха, че израелските сили са стреляли срещу кораба, качили са се на борда му през нощта и са задържали останалите кораби от флотилията. Представители на израелските служби за сигурност обаче представиха различна версия, настоявайки, че пропалестински активисти са стреляли срещу израелските сили и след това са ги нападнали с ножове и железни пръти. Турция заяви, че кръвопролитният сблъсък може да има „непоправими последствия за нашите двустранни отношения. Ние твърдо отхвърляме тези нехуманни действия на Израел. Този инцидент в открито море е очевидно нарушение на международното право.”
						Турция поиска Съветът за сигурност на ООН да се събере на извънредна сесия във връзка със ситуацията. Анкара също така ще изтегли своя посланик от Израел и ще отмени всички военни учения със страната, както направи и Гърция, която има почти четиридесет граждани на борда на корабите. Турция и Гърция привикаха в понеделник израелските посланици за обяснения. Турските медии съобщиха, че полицията е предотвратила нападение над израелското консулство в Истанбул от страна на десетки протестиращи, хвърлящи камъни. 
						Българските медии съобщиха, че журналист и оператор от местния канал бТВ са били арестувани от командосите. ЕС отправи призив за разследване и за „незабавно, постоянно и безусловно отваряне на каналите за потока от хуманитарна помощ, търговски стоки и хора към и от Газа”. Посланиците от ЕС ще се срещнат по-късно в понеделник, за да обсъдят положението. Генералният секретар на ООН Бан Ки Мун заяви, че е шокиран от нападенията, и призова Израел да предостави пълни обяснения. Генералният секретар на Лигата на арабските държави Амър Муса каза, че организацията ще проведе спешно заседание във вторник, за да обсъди „терористичното нападение” на Израел. Палестинският президент Махмуд Абас определи нападението като „клане” и обяви тридневен траур за жертвите.
						От Вашингтон Белият дом заяви, че „работи за изясняване на обстоятелствата около смъртоносното нападение”.
						Израелският заместник-министър на външните работи Даниел Аялон обвини организаторите на конвоя от кораби във връзки с терористична група и определи действията им като провокация, добавяйки, че израелските сили са открили оръжие на борда. В същото време той каза, че страната му съжалява за жертвите. (Заман, ДПА, Имерисия, АФП, Та Неа, Нюз Ин, Хюриет, Ynetnews, НТВ, Ал Джазира, АФП, Си Ен Ен Тюрк, Ен Би Си, Би Би Си - 31/05/10)

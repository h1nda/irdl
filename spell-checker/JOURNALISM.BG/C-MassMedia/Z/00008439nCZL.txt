Туризмът в Турция бележи възход
23/09/2003
Опасенията от тероризма, атипичната пневмония и войната в Ирак имаха негативно отражение върху туристическия сезон в Турция. Браншът обаче се възстанови през юли, когато бе регистриран рекорден брой посетители.
От Фатих Баран за Southeast European Times в Истанбул - 23/09/03
 
 
Перспективите пред турския туризъм, които бяха светли през 1996 година и особено през 1997 година, се влошиха през следващите години поради заплахите от тероризъм и лошия имидж на страната в резултат от земетресенията през 1999 година. Залавянето на Абдулах Йоджалан през 1999 година доведе до затишие във въоръжения конфликт между правителството и незаконната Кюрдска работническа партия, което предизвика бум на туризма. Войната в Ирак обаче събуди страхове от връщане на лошите времена и секторът трябваше да полага огромни усилия за неутрализиране на негативния ефект чрез продажби в последната минута.
Турция прие рекорден брой туристи през юли, компенсирайки загубите от май и юни. Оползотворяването на наличната хотелска база достигна 100 % в Анталия, най-важният туристически район в Турция, макара че други известни курорти като Бодрум, Мармарис и Кушадасъ все още изостават. Представителите на туристическия бранш се надяват, че август и септември ще се окажат месеци на подобрените рекорди.
Това би смекчило някои от разочарованията, породени от невъзможността да се изпълнят целите, планирани за този сезон от Министерството на туризма, което проведе световна рекламна кампания, насочена предимно към държавите от Централна Европа и Общността на независимите държави. В началото на сезона министерството направи прогнозни изчисления, че около 15 млн. туристи ще прекарат ваканцията си в Турция, което би довело до приходи от 13 млрд. щ.д. Индикаторите сега обаче показват, че броят на туристите, посетили Турция, е намалял с около 2.45 % за периода октомври 2002 - юли 2003 в сравнение със същия период миналата година, докато общите приходи, свързани с туризма, са спаднали със 7.2 %.
Страхът от тероризма, епидемията от атипична пневмония и войната в Ирак допринесоха за тези занижени стойности и предизвикаха отмяна на планове за почивка по целия свят. Представителите на турската туристическа индустрия заявяват освен това, че хотелските цени са били твърде ниски. Почти всички петзвездни хотели са използвали системата от цени, включващи всички услуги, което се е отразило зле на приходите.
От всички туристи, посетили Турция между октомври и юли, най-голям брой са били тези от Германия, следвани от Русия, Англия, Холандия, България, Франция, Иран, Австрия, Гърция и Белгия. Данните от Министерството на туризма показват обаче, че общият брой на туристите от държавите -членки на ОИСР е намалял с 8 %, докато броят на туристите от Източна Европа е нараснал с над 12 % в сравнение със стойностите за същия период миналата година.
За целия сезон 2002 около 13.2 млн. туристи са посетили Турция, генерирайки приходи в размер на 8.4 млрд. щ.д. Представители на турския туристически бранш предвиждат 25 млн. туристи през 2010 и приходи от 20 млрд. щ.д.

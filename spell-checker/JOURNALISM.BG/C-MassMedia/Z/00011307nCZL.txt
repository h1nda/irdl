НАТО одобрява прехвърлянето на мисията в БиХ към ЕС
29/06/2004
Позовавайки се на подобреното състояние на сигурността, НАТО съобщи в понеделник, че ще приключи мироопазващата си мисия в Босна и Херцеговина до края на 2004 г. Мисия за наблюдение на ЕС се очаква да поеме операцията.
(Различни източници -- 28/06/04 - 29/06/04)
 
 
Лидерите на НАТО обявиха, че СФОР ще прекрати мисията си в Босна и Херцеговина до края на тази година. [АФП]
НАТО заяви в понеделник (28 юни), че ще преключи мироопазващата си мисия в Босна и Херцеговина (БиХ) до края на 2004 г. и приветства готовността на ЕС да поеме операцията.
"С положителното развитие на състоянието на сигурността в БиХ ние решихме да приключим успешната мисия СФОР на Алианса до края на тази година, " посочиха лидерите на НАТО в свое комюнике, публикувано в края на първата сесия на своята двудневна среща на върха в Истанбул.
Шест дни след подписването на Дейтънските мирни споразумения в Париж на 14 декември 1995 г., НАТО разположи 60-хиляден контингент ИФОР в БиХ, който действаше в рамките на едногодишен мандат на ООН. Година по-късно той бе трансформиран в СФОР със задачата да стабилизира мира в страната. През годините броят на натовските военнослужещи постепенно бе съкращаван. Към юни т.г. той вече бе около 7 000 души.
ЕС, чийто интерес да поеме мироопазването в БиХ от НАТО датира от края на на 2002 г., се очаква да разположи 7-хиляден контингент, най-амбициозният военен проект на Съюза до този момент. Това вероятно ще се случи през декември. Операцията ще се основава на договореностите "Берлин плюс" между ЕС и НАТО и ще се осъществи в тясно съгласуване с Алианса.
По подобие на СФОР, ръководените от ЕС сили (ЕВРОФОР) се очаква да действат с мандат на ООН. Освен това те ще бъдат под политическия контрол и стратегическото ръководство на Комитета на ЕС по политическите въпроси и сигурността. Брюксел се очаква да приеме скоро решение за операцията, съобщи ЕС в понеделник.
"Приветстваме решението на ЕС да започне нова операция в БиХ и очакваме да продължим сътрудничеството си, " заявиха лидерите на НАТО в своето комюнике от срещата на върха в понеделник.
"След като сам съм участвал в създаването и стартирането на ИФОР през декември 1995 г., напълно споделям чувството на задоволство и постигнат успех при приключването на операцията на НАТО в БиХ, " посочи в понеделник върховният представител на ЕС по външната политика Хавиер Солана. Той допълни, че НАТО трябва да се гордее с решителния си принос за стабилизиране на Балканите, което позволи на "процеса на помирение, възстановяване и завръщане да продължи напред."
Сега, когато задачите, свързани с прилагането на мира и стабилизацията постепенно дават път на европейската интеграция, целта е "да се насочи БиХ необратимо към членството в ЕС, " изтъкна Солана.
Подчертавайки, че "дългосрочният политически ангажимент" към БиХ остава непроменен, Алиансът потвърди в понеделник, че ще запази свое минимално присъствие в страната, за да подпомогне властите при военната реформа, борбата срещу тероризма и издирването на заподозрени във военни престъпления, както и че ще обменя разузнавателна информация с ЕВРОФОР.
Приветствайки решението на НАТО, върховният представител на международната общност Пади Ашдаун каза, че СФОР "са приключили своята мисия за подпомагане на стабилизацията в БиХ," след войната от 1992-1995 г. " Това е забележително постижение," посочи той, допълвайки, че ЕВРОФОР ще работи в близък контакт с НАТО и силите на НАТО, които ще останат в БиХ.
Гражданите на БиХ приветстваха съобщението от понеделник, заявявайки, че това е знак за завръщане на страната към нормалния живот.

Завод в Македония виновник за високото съдържание на цинк у децата
19/02/2003
Оловно-цинковият завод във Велес, централна Македония, е източник на сериозни здравословни проблеми за местните жители. Според някои причината се крие в остарялата технология на производство.
Валентин Нешовски за Southeast European Times от Скопие - 18/02/03
 
 
Прахът над и във Велес, град на 30 км от Скопие, съдържа концентрации на кадмий, превишаващи 52 пъти допустимото ниво, на цинк - 16 пъти по-високи, и на олово също много пъти. Това показват последните изследвания на Института по здравеопазване, занимаващ се с мониторинг на околната среда в Македония. Зад цифрите стоят хора, чието здраве непрекъснато се влошава поради това, че работят в ОЦЗ Злетово, огромния завод за тежки метали в центъра на Велес, градче с 50 000 жители.
Резултатите показват постоянна концентрация на тежки и изключително опасни за здравето метали във всеки район, независимо от сезона или времето. Средното съдържание на олово във Велес се равнява на произведеното от 3,8 млн автомобила, използващи оловен бензин. Сравнението е част от екологичното проучване, извършено от Агенцията за технологично развитие и екологична защита Атрез по поръчка на Министерството на околната среда.
Обществото в Македония бе шокирано от резултатите от изследването на две деца от Велес, страдащи от церебрална парализа, извършено в Центъра по биотична медицина в Москва. Анализите на проби от техните кости показаха наличие на кадмий и олово със седем пъти по-високо съдържание от максимално допустимата концентрация.
Още осем деца от Велес, страдащи от различни болести, ще бъдат изпратени в Москва. Според Соня Гаврилова, оглавяваща Асоциацията на родителите, местните деца страдат от белодробни заболявания, алергии, астма, костни заболявания, мигрена, церебрална парализа и вродени аномалии. Тяхното изследване в Москва обаче е свързано с известни трудности поради цената, която трябва да се плати - 200 евро за изследването на едно дете.
Гаврилова казва, че през изминалия месец две деца от Велес са починали от рак. "В едно дете, родено и живеещо в Щип, но чиято майка родом е от Велес, бе установено наличие на олово и кадмий със седем пъти по-високи нива от допустимото. Щип се намира на 50 км източно от Велес. Тежките метали са проникнали в детския организъм още при кърменето", казва тя.
Миналата година кметът на Велес, Аце Коцевски, е завел дело срещу държавата за лошите екологични условия и сега твърди, че ако се наложи, е готов да отнесе обвиненията до Международния трибунал в Страсбург, Франция.
"Хората във Велес живеят в агония вече 30 години", казва Коцевски. "Те са лишени от тяхното основно човешко право - да живеят в здравословна среда. Държавата не само не наказва виновниците за замърсяването, но дори ги защитава. Световната здравна организация обяви Велес за критично и рисково място за живот. Тежките метали оказват разрушително действие върху здравето на хората. Стерилитет, рак, мъртвородени деца и олово в плацентата на бременните жени са последиците от лошата екологична обстановка". Според Коцевски замърсяването трябва да бъде спряно незабавно, или заводът да бъде закрит.
Директорът на Атрез, Антонио Ефремов, смята че истинската причина за тези лоши екоолгични условия е остарялото заводско оборудване. "Пречистващите филтри не могат да предотвратят замърсяването, тъй като през комините се изхвърлят само 6 процента от оловното вещество", казва Ефремов. "Останалите 94 процента се изхвърлят през всеки ъгъл или отвор на пещта за метали".
Специалистите смятат, че депото за изхвърляне на отпадъците също е проблем. Депото съдържа 12 640 тона оловни отпадъци, два пъти повече от проектирания при построяване на фабриката капацитет. Отпадъците, събирани от 1973 г., се просмукват в почвата и постепенно проникват в подпочвените води.
Правителството е обещало да проведе пълно разследване. Ако се окаже, че ОЦЗ Злетово е виновник за тези условия, ще бъде закрит. Това обаче ще доведе до друг проблем - създаването на нови работни места за жителите на Велес.

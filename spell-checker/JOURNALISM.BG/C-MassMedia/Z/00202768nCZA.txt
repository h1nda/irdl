Решението на съда за Лимай предизвика гняв срещу ЮЛЕКС
					03/05/2012
					На фона на твърденията на албанци и сърби, че престъпленията срещу тях не се преследват от ЮЛЕКС в Косово, мисията губи доверие сред обществото. 
					От Мухамет Брайшори за Southeast European Times в Прищина - 03/05/12
 
					 
						
Фатмир Лимай (в средата), известен политик и близък съратник на премиера на Косово Хашим Тачи, бе признат за невинен в извършване на военни престъпления в сряда (2 май). [Лаура Хасани/SETimes]
						Делото "Клечка", смятано за най-големия съдебен процес срещу военни престъпления в Косово, приключи в сряда (2 май), като всички обвинения бяха свалени от обвиняемите. Решението предизвика негативни реакции и повдигна въпроси за други съдебни процеси за военни престъпления в страната. 
						Състав от двама съдии на ЮЛЕКС и един местен съдия в Районния съд на Прищина реши, че бившите членове на Армията за освобождение на Косово (АОК) Фатмир Лимай, Насер Красничи, Неджми Красничи и Насер Шала са невинни по отношение на всички обинения. Те бяха обвинени в извършване на военни престъпления срещу цивилното население и срещу военнопленници. Преди това шестима други обвиняеми също бяха признати за невинни по отношение на всички обвинения. 
						Лимай и още 11 души бяха арестувани през март 2011 г., след като бяха обвинени, че са наредили и са участвали в изтезания в лагер в Косово през 1999 г. Лимай е бивш министър на транспорта и телекомуникациите и депутат от Демократическата партия (ДПК) на премиера Хашим Тачи. 
						Тачи приветства решението на съда. "Ние винаги сме оказвали пълна подкрепа на правосъдието, защото искрено вярваме и сме убедени в невинността на командирите и бойците от АОК." 
						В Белград, отиващият си сръбски министър за Косово Горан Богданович нарече съдебното решение "скандално и унизително за жертвите." 
						Сръбската прокуратура за военни престъпления определи решението като "несправедливо и позорно, най-вече спрямо жертвите, които искат справедливост." 
						"Това повдига въпроса дали някой някога ще бъде осъден за извършване на престъпления срещу сърби в Косово", се казва в изявление, публикувано в сряда от прокурорите, съобщи телевизия "Б92". 
						Прокурор на ЮЛЕКС от Специалната прокуратура на Косово съобщи, че той обжалва решенията. 
						През март съдийски състав по делото реши, че изявленията и дневниците на Агим Зогай, който се самоуби през септември 2011 г., не могат да бъдат използвани в съда, тъй като прокурорите не са успели да спазят стандартите по процедурата. 
						Бетим Муслиу от Косовския правен институт каза за SETimes, че общественият имидж на ЮЛЕКС е бил накърнен, тъй като гражданите смятат, че дела срещу високопоставени политици преднамерено се провеждат така, че да дискредитират други лица. 
						"Прокурорите на ЮЛЕКС последователно доказват, че извършват мисията си по непрофесионален и некомпетентен начин. Сериите съдебни процеси срещу висопоставени политически или влиятелни позиции в Косово се откриват без никакви улики и никакви доказателства", каза Муслиу. 
						Граждани и политици обвиниха ЮЛЕКС в миналото, че не се занимават с военните престъпления, извършени от тогавашната Югославска армия и сръбската полиция в Косово по време на войната през 1999 г., а вместо това съсредоточават усилията си върху АОК и се опитват да омаловажат престъпленията на Сърбия. 
						"Населението на Косово бе жертвата. Имаше агресор, който извърши геноцид: държавата Сърбия. Междувременно през всички тези години, на основата на развиващите се процеси и съдебните дела за военни престъпления, бе направен опит да се разменят ролите. Това е неприемливо за международното правосъдие", казва Муслиу и добавя, че ЮЛЕКС трябва да се съсредоточи върху имиджа си. 
						"Ако погледнем резултатите до днес, ние имаме серия съдебни процеси, които приключиха с неуспех поради непрофесионалната и безотговорна работа на ЮЛЕКС. Всички тези неуспехи се отразяват на лошия имидж на мисията на ЮЛЕКС, към която имаше огромни очаквания", каза Муслиу. 
						Мухарем Джемайли, председател на Организациите на ветераните от войната от АОК каза за SETimes, че делото срещу Лимай е било политически мотивирано. 
						"[Смятаме, че съдебното решение] за Фатмир Лимай и неговите другари в делото "Клечка" е справедливо и разумно. Като организации на ветераните ние сметнахме, че това е политически процес, тъй като знаем, че членовете на АОК са невинни", казва Джемайли. 
						Организациите поискаха да се отмени решението ЮЛЕКС да се занимава с военните престъпления в Косово. 
						"По наше мнение ЮЛЕКС трябва да спре да разследва военни престъпления, което се прави по отношение на членове на АОК... и трябва да се занимае със сръбските престъпници, които са извършвали сериозни престъпления срещу албанското население", каза Джемайли. 
						Гент Гаши, изследовател от Центъра за изследване на публичната политика казва, че Лимай ще се върне в политическия живот на Косово - вероятно като кандидат за председател на партията. 
						"Той е депутат от парламента и предполагам, че ще се върне към работата си. Тъй като ДПК се готви [да избере] председател на партията това лято Лимай може да бъде отново кандидат за поста срещу Тачи", каза Гаши. 
					
				
			
					 
					
 
 

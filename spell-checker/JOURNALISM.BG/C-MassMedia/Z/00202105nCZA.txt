Откриване на Косово
					30/11/2011
					Една британка в Косово открива красотата на националната култура и храна чрез пчеларството.
					От Мухамет Брайшори за Southeast European Times от Прищина -- 30/11/11
 
					 
						
Елизабет Гауинг разказва за културата и традициите на Косово в новата си книга "Пътуване в кръв и мед: един пчелар в Косово". [Elizabethgowing.com]
						Елизабет Гауинг е британска учителка, която се е преместила да живее от Великобритания в Косово преди пет години. Незапозната дотогава с богатата култура на страната, тя получила кошер за подарък и така започнало пътуването й из кухнята и културата на страната. 
						Новата й книга "Пътешествия в кръв и мед: един пчелар в Косово" разказва историята на една чужденка, която се влюбва в традициите на разделената земя. Легендата за наименованието на Балканите е застъпена силно в нейния разказ. На турски "бал" значи мед, а "кан" значи кръв, като това според нея отразявало двойствеността на разделеното, но красиво наследство на страната. 
						
						SETimes: Коя е Елизабет Гауинг? 
						
						Елизабет Гауинг: Първоначално работех като учителка в Лондон. И досега преподавам по малко, но повече съм заета с писане и с НПО "Партньорство за идеи", което основахме с моя партньор и наш приятел за работа по проекти в областта на образованието, околната среда и културното наследство в Косово. Сега работя върху книга, озаглавена "Едит и аз: приключения с една едуардианска пътешественичка из Балканите", за моите пътувания по стъпките на Едит Дърам из Косово и Албания. 
						
						SETimes: Как се озовахте в Косово и кое ви накара да напишете книга, които не просто разказва история? 
						
						Гауинг: Моят партньор получи работа като съветник на [бившия косовски] премиер Агим Чеку. Стана много набързо и аз дойдох тук като почти пълен невежа относно Косово, за да открия внезапно, че това е мястото, където живея! Може би това е добър начин да се опознае една страна - преди да си си изградил прекалено много предварителни представи. 
						На първия ми рожден ден в Косово ми подариха един кошер. Тогава за първи път усетих истинска връзка, макар и с много малка част от земята. В моята книга разказвам тази история. Включила съм и някои рецепти за храна, които се научих да правя с меда, който моите пчели произвеждаха, за да се опитам да предам някои от силните вкусове, които подправиха моето преживяване. 
						
						SETimes: Как научихте за културата на Косово чрез пчеларството? 
						
						Гауинг: Пчеларството е чудесен начин да опознаеш една страна. Пчеларите като цяло са мили хора, които обикновено обичат да споделят своите знания. Започнах като помощник на един чудесен пчелар, с чието семейство станах много близка. Срещнах също и редица интересни отделни пчелари - жертви на незаконен трафик на хора и оцелели от домашно насилие хора, които бяха обучени да развият малък бизнес с пчеларството чрез един подслон за жени; активистът, който ми разказа за живота си като политически затворник, и бивш партизанин, който получил кошер като част от пенсията си. Техните истории станаха личните истории, чрез които можах да разбера Косово по-добре. 
						
						SETimes: Какъв е опитът ви като чужденка в Косово? 
						
						Гауинг
						: В албанската и в сръбската култура гостът се третира като нещо свято (в албанския канун - съвкупност от обичайни правила и норми - се казва, че "домът ти принадлежи на Бог и на госта"). Затова Косово е чудесна страна, в която да бъдеш чужденец. 
						Помогна ми вероятно и това, че научих албански и в по-малка степен сръбски. Така можех да общувам с хората. Това, което ме дразни най-много, е че когато попитам някого нещо на албански с моя акцент, те ми отговарят на немски. 
						
						SETimes: Какво научихте за културата и традициите на Косово? Има ли специално място, храна или история в Косово, които са особено важни за вас? 
						
						Гауинг: Толкова много може да се научи - за сложните поздрави, които ще чуете и от непознат, и за правилното поведение на различните празници. Моето любимо място в Прищина е етнографският музей, където научих много и работих на доброволни начала. 
						Любимата ми храна в Косово? Мед! Но също и всичко, което може да се приготви или сервира с мед - погача и локум, "сватбени гевречета" и баклава са ми любимите. 
						
						SETimes: Имайки предвид, че имиджът на Косово в света е по-скоро негативен, на какво ви научи ежедневието в Косово, което не показват по новините? 
						
						Гауинг: Това е една от причините заглавието на книгата да включва както "кръв", така и "мед". Във Великобритания и в по-голямата част от света Косово е известно основно с кръвта. Аз пристигнах тук седем години след войната, когато белезите от този опит зарастваха, и това, което открих, бе много повече доминирано от меда и сладостта. 
						Косово има богато културно наследство, прекрасни пейзажи и изключително гостоприемни хора. Това са и нещата, които ме заинтригуваха и повлияха книгата.

Липсата на младежки общежития е барирера за пътуването на млади хора в Сърбия
					09/08/2005
					Макар и все повече привличани от Сърбия като пътническа дестинация, младите хора от Европа често не могат да открият места, където да отседнат и които да са по джоба им. В Сърбия няма младежки общежития, които са основата на младежкия туризъм, а законът дори не ги признава за отделна категория.
					От Давор Коникушич за Southeast European Times от Белград - 09/08/05
 
					 
						
Сърбия привлича все по-голям брой пътуващи младежи. [AФП]
						Тази година, както и в предишни години, мнозинството от младите хора, присъствали на музикалния фестивал ЕКЗИТ, не можаха да отседнат в младежки общежития. Вместо това им се наложи да търсят хотелски стаи или да разпъват палатки по къмпинги. 
						Общежитията са основата на младежкия туризъм, но в Сърбия те липсват. Макар и жизненоважна за туризма, тази възрастова група продължава да бъде пренебрегвана. Младежите, които пътуват с минимален бюджет, нямат нито възможността, нито интерес да отсядат в луксозни хотели. И независимо че музикалните събития и хепънинги привличат все по-голям брой млади посетители от съседни страни, когато те пристигнат в Сърбия, често не могат да намерят подслон. 
						Правителството най-после започва да забелязва това. Момчило Нешкович, който оглавява маркетинговия отдел в министерството на туризма, признава, че има нужда от изграждане на общежития. "Ние разглеждаме младежките общежития в два аспекта. Единият аспект е чисто този на туризма, тъй като тези млади хора ще похарчат и пари в Сърбия. От друга страна, те са важни от гледна точка на потенциала си на чести бъдещи посетители на нашата страна. Те ще видят с какво разполагаме и може би един ден ще се върнат със семействата си," казва Нешкович. 
						Общежитията предлагат сериозен бизнеспотенциал за инвеститорите както в страната, така и от чужбина. Но най-напред те трябва да бъдат изградени. Единият вариант, според Нешкович, е да се построят изцяло нови обекти. По-икономичен вариант е да се адаптират съществуващи обекти, които първоначално са били построени с друго предназначение. 
						В това отношение Унгария предлага успешен модел. Там държавата е разрешила някои военни и промишлени бази от комунистическата епоха да бъдат превърнати в младежки общежития. 
						В Сърбия Студентският център в Белград поддържа две студентски общежития като младежки общежития през лятото. Според директора на центъра Драгана Вуячич тези бази предлагат 1 500 легла. "Ние имаме чудесно сътрудничество с Туристическата организация в Белград. Очакваме значителен приток на единични гости, в голямата си част млади хора, които отсядат при нас най-често като участници в спортни прояви, провеждани през този период. Появиха се обаче и по-възрастни хора, които проявяват интерес към нашите услуги," казва Вуячич.
						Една от пречките е, че младежките общежития не съществуват като категория по сръбския закон. Това възпрепятства законното им регистриране като такива. Според съобщенията обаче доста частни общежития оперират без лиценз в Белград, като някои дори предлагат Интернет-услуги. А някои преприемчиви жители на Белград са приспособили апартаменти и къщи и ги предлагат като евтини квартири.

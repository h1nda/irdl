Черна гора предлага богат избор на обувки
					08/02/2010
					Париж си има кула, Китай - стена. Според наблюдателите явно в Черна гора има множество магазини за обувки и това може да бъде добре за бизнеса.
					От Бриан Салми за Southeast European Times от Подгорица -- 08/02/10
 
					 
						
Изобилие от обувки в Подгорица. [Архив]
						Магазини за обувки, магазини за обувки и още магазини за обувки. Накъдето и да погледнете в черногорската столица, ще видите магазини за обувки. 
						Те всъщност са толкова много, че отговарящите за туризма държавни служители в Черна гора, които търсят начин да популяризират града, могат да помислят дали да не рекламират Подгорица пред света като "Меката на обувките". 
						Въпреки че местните жители може би не съзнават тяхното изобилие, посетителите често са смаяни от множеството магазини за обувки в Подгорица. Защо в Подгорица има толкова много магазини за обувки? Southeast European Times реши да научи. 
						Бързата разследваща мисия по улиците около магазин „Бата” потвърждава съмнението, че Подгорица е залята от магазини за обувки. На разстояние десет минути ходене пеш от градския площад изброихме почти четиридесет магазина, в които се продават само обувки. 
						Още 51 магазина предлагат обувки заедно с дрехи и спортни стоки. Със сигурност Подгорица трябва да е един от най-задоволените с обувки градове в света. Извън централната част на столицата непонятната гъстота на бутиците за обувки се запазва. 
						Въпреки че запитахме десетки клиенти и служители в магазини за обувки, никой не успя да обясни изненадващия им брой. 
						 Може би с престорена скромност управителят на „Бата” Драган Пайкович заявява сериозно: "Не мисля, че в Подгорица има толкова много магазини за обувки." 
						Наистина ли? 
						При такива доказателства? 
						Посещението в „Обувки Астра”, който през последните десет години е собственост на Душан Шоч, на 50 г. - внася известна яснота. 
						Според Шоч, когато е купил магазина, „обувките бяха една от малкото стоки, за които собствениците на магазини можеха да получат в големи количества кредит." 
						Заради наложените на Сърбия международни търговски санкции през 1992 г. производителите на обувки нямат достъп до външните пазари. При тези условия, за да се движи оборотът, навсякъде в Подгорица започват да никнат магазини за обувки. 
						Шоч купува повечето обувки от Нови Пазар в югозападната част на Сърбия, град, в който по неговите думи има "повече от 350 производители на обувки". Той смята, че повечето от неговите конкуренти също се снабдяват със стока от Нови Пазар, но според него малцина ще признаят това, защото предпочитат да представят продуктите си като ръчна изработка на италиански дизайнери. 
						Шоч смята, че въпреки че цунамито на евтините китайски обувки вече заля целия Запад, то все още не е достигнало до бреговете на Черна гора. 
						"Можем да получим по-добри обувки от Сърбия на същата или на по-добра цена", твърди той. 
						Ако световната рецесия не свърши скоро, посочва той, тя може да унищожи много от неговите конкуренти. Той обаче е уверен, че ще издържи и ще се пенсионира, а децата му ще наследят неговия магазин от 25 кв.м. 
						"Клиентите ми пазаруват тук от 40 години и ще продължат да правят това още 40 години."

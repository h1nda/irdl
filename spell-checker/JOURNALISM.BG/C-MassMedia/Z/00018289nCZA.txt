Обидни забележки бяха разменени по време на дебати в Черна гора
					19/04/2006
					По време на телевизионни дебати миналата седмица лидерите на блока на привържениците на независимостта на Черна гора и на блока на защитниците на идеята страната да остане в съюзната държава си размениха обвинения.
					От Антонела Архин за Southeast European Times – 19/04/06
 
					 
						
Черногорският премиер Мило Джуканович обеща да подаде оставка, ако опозицията гласува за независимостта. [Гети Имиджис]
						До референдума за независимост на Черна гора на 21 май остава малко повече от месец и привържениците на идеята за запазване на държавния съюз на Сърбия и Черна гора започнаха кампанията си в понеделник (17 април) в Мойковац. Предраг Булатович, един от лидерите на блока срещу независимостта, заяви, че неговата страна ще постигне решителна победа на референдума. 
						"За бъдещето на Черна гора ние ще победим -- и то не в "сивата зона", а с много повече привърженици, отколкото ще имат те," каза Булатович. 
						Миналата седмица лидерите на двата блока -- премиерът Мило Джуканович и председателят на парламента Ранко Кривокапич като представители на силите, защитаващи независимостта, и Булатович и Предраг Попович като представители на привържениците на федералния съюз -- проведоха първите си телевизионни дебати. В продължение на близо два часа двете страни защитаваха позициите си, като си разменяха обвинения, а понякога и обиди. 
						За да отхвърли обвиненията, че кампанията в защита на независимостта служи на собствените му политически интереси, Джуканович предложи да подаде оставка, ако Булатович подкрепи предложението за независимост. 
						"Поискайте от вашите гласоподаватели да подкрепят независимостта и ще получите оставката ми месец след референдума, и аз няма да участвам на следващите избори," каза Джуканович. "Това е вашият шанс да спечелите и да осъществите една 15-годишна мечта [да вземете властта]." 
						Булатович, лидер на Социалистическата народна партия, каза, че Джуканович използва "сивата зона", за да не спази обещанието си да подаде оставка, ако предложението за независимост се провали. Според правилата на референдума, за да бъде той успешен, над 55 % от гласоподавателите трябва да гласуват за независимостта. Така вотът може да се провали, дори и да събере мнозинство. 
						Не става въпрос за това, заяви Булатович. "Сивата зона не съществува. Или ще бъдат достигнати 55 %, или не -- т. е. или Черна гора ще стане независима, или няма да стане. Ако привържениците на независимостта получат 55 %, аз ще се оттегля от политиката и ще поздравя победителите," каза той. 
						Предраг Попович, лидер на Народната партия, каза, че този вот е свързан с това дали Черна гора и Сърбия ще изградят "Велика китайска стена" с бодлива тел, или не. Той упрекна Джуканович и за политическото му минало, като каза, че преди премиерът е бил твърд привърженик на Югославия от ерата на Милошевич и е променил позицията си заради личните си интереси. 
						Според националната телевизия на Черна гора 84,5 % от потенциалните зрители -- общо 525000 души -- са гледали дебатите. Около 77 % от тях са останали да ги гледат до края.

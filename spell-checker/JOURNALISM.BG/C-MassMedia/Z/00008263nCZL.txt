Бизнесмени от САЩ и Сърбия- Черна Гора обсъждат възможности за инвестиции
08/09/2003
Американска бизнес делегация, ръководена от конгресмена Кърт Уелдън, проведе разговори в Белград с висши представители на Сърбия-Черна Гора относно икономическото сътрудничество между двете държави.
От Игор Йованович за Southeast European Times в Белград -- 08/09/03
 
 
Определяйки страната като потенциално "най-стабилния партньор на САЩ в региона", президентът на Сърбия-Черна Гора Светозар Марович каза, че е привърженик на бързото възстановяване на нормалния търговски статут на страната му в отношенията й със САЩ.
В изказване от 23 август той изрази интерес към американска помощ за реформиране на армията на Сърбия-Черна Гора с цел присъединяване към програмата "Партньорство за мир" възможно по-скоро.
Междувременно сръбският премиер Зоран Живкович и вицепремиерът Чедомир Йованович разговаряха с американската делегация за сътрудничеството в областта на инвестициите и стратегическите партньорства.
Бизнес делегациите на двете държави се уговориха да бъдат в директен контакт през следващите шест месеца, за да се държат взаимно информирани за такива възможности.
Конгресменът Кърт Уелдън, който бе начело на американската делегация, каза, че компании от САЩ искат незабавно да открият свои офиси в Сърбия-Черна Гора, за да ускорят нормализацията на търговските връзки. Делегацията бе на посещение в Белград по покана на Асоциацията на индустриалците и предприемачите в Сърбия-Черна Гора.
След разговорите с директорите на авиокомпания JAT, завода за електроника Ел Ниш, военния завод Застава в Крагуевац, както и на самолетостроителния завод УТВА в Панчево делегацията от САЩ заяви, че е доволна от потенциала на местните компании, особено по отношение на експертизата.
В американската делегация бяха включени представители на Моторола и Боинг. Преди войните в бивша Югославия резервни части за Боинг се произвеждаха в два сръбски града, Панчево и Тръстник.
Само няколко дни след разговорите с представители на JAT правителството на САЩ отпусна приблизително 370,000 евро за модернизацията на белградското летище.

Италианската фирма „Фиат” ще инвестира в сръбски автомобилен завод
					30/09/2008
					Италианският автомобилен производител „Фиат” подписа в понеделник договор за инвестиции в автозавода „Застава”, което според наблюдателите може да се превърне в повратна точка за икономиката на страната.
					От Игор Йованович за Southeast European Times от Белград – 30/09/08
 
					 
						
Министърът на икономиката Младжан Динкич (седналият вдясно) и председателят на „Фиат Груп” Серджо Маркионе (вляво) подписаха договор, който ще създаде около 5 000 нови работни места в Сърбия. [Игор Йованович]
						Сръбското правителство и италианският автомобилен производител „Фиат” подписаха в понеделник (29 септември) договор за сътрудничество, съгласно който италианският партньор ще инвестира 700 млн. евро в автозавода „Застава”. 
						„Застава”, със седалище в гр. Крагуевац, Централна Сърбия, фалира през 90-те години на миналия век. Скоро след банкрута и западането на местната икономика Крагуевац стана известен като сръбската „долина на глада”. Очаква се съвместното начинание да генерира не само регионален, но и национален икономически растеж.
						Условията на договора, които още не са напълно оповестени, предвиждат създаване на акционерно дружество между държавната фирма „Застава” и „Фиат”, в което италианците ще имат дял от 67 %, а правителството – 33 %. Новото начинание на „Фиат Груп” ще даде работа на 2 400 работници. Според наблюдателите фабриката ще разкрие 5 000 нови работни места в цялата страна. 
						Експерти прогнозират годишното производство да бъде между 200 000 и 300 000 автомобила, като от следващата година ще започне производството на два нови модела на "Фиат". Сега "Застава" произвежда само по 12 000 автомобила годишно. 
						Крагуевац ще се сдобие с нова транспортна инфраструктура, а голям брой партньори на „Фиат” се очаква да започнат търговска дейност в града. В понеделник две от дружествата във „Фиат Груп” – „Ивеко” и „Манети Марели” – подписаха меморандум със сръбското правителство за производство на автобуси, специални автомобили и компоненти за автомобили. Тези договори предвиждат инвестиции на стойност 240 млн. евро и откриването на две нови фабрики. 
						След подписването премиерът Мирко Цветкович заяви, че очаква новото дружество да има годишни приходи от около 1 млрд. евро от износ на автомобили и да привлече чуждестранни инвеститори. Приходите от износ биха били изключително важни за Сърбия, която тази година регистрира търговски дефицит от 6 млрд. евро. 
						"Сръбското правителство ще продължи да създава най-добрата възможна среда и за други инвеститори, за да засили икономическото развитие,” каза Цветкович. 
						Италианският външен министър Франко Фратини изрази надежда, че сделката с „Фиат” ще издигне ръста на Сърбия в региона и ще я доближи много повече до ЕС. 
						Той се срещна в Белград и с представители на висшето държавно ръководство, които увери в подкрепата си за бързо присъединяване към ЕС. 
						"Италия твърдо подкрепя проевропейската политика на президента [Борис] Тадич. Ние сме единодушни ... че Сърбия трябва да се присъедини към ЕС възможно най-скоро,” каза Фратини. 
						Тадич каза, че сделката с „Фиат” ще тласне Сърбия напред по всеки възможен начин. "Онези, които допреди десет-петнадесет дни не вярваха, че "Фиат" ще дойде в Сърбия, които не вярват, че ще спечелим членство в ЕС и ще бъдем включени в т.нар. „Шенгенски списък”, трябва да знаят, че ние ще постигнем всичко това,” каза Тадич.

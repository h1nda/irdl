Делова хроника 
					18/03/2005
					Преглед на деловите и икономическите новини от Балканите след 11 март.
					(Различни източници – 11/03/05 - 18/03/05)
 
					 
						
Хърватската компания за производство на хранителни продукти "Подравка" ще слее клоновете си в Чешката република и Словакия, за да оптимизира дейностите си в Централна Европа. Хърватската фирма контролира "Подравка-Лагрис" в Чешката република и "Подравка интърнешънъл" в Словакия. ["Подравка"]
						Ханс Фликеншилд, ръководител на мисията на МВФ за България, каза, че българското правителство и мисията на МВФ, която е на посещение в страната, са изгладили различията си по държавния бюджет. Кабинетът ще се опита да поддържа бюджетен излишък от 1 % от БВП, вместо 0,5 % дефицит, както първоначално бе предвидено в закона за бюджета за 2005 г. За да се постигне тази цел, ще бъдат направени икономии от правителствени разходи. 
						*** 
						Върховният комисар на ООН за бежанците и Банката за развитие на Съвета на Европа подписаха споразумение за сътрудничество по проекти в Босна и Херцеговина (БиХ) и Сърбия и Черна гора. Споразумението включва безвъзмездни помощи в размер на 3 млн. долара за петгодишен период. Сред финансираните проекти са приюти за хора, прогонени от домовете си по време на балканските конфликти през 90-те години. 
						*** 
						Правителството на Черна гора и унгарският телеком "Матав" подписаха на 15 март споразумение за продажба на дял от 51,12 % от черногорския телеком на "Матав". Купувачът ще плати 114 млн. евро и възнамерява да закупи акции от миноритарните акционери за над 50 млн. евро. "Матав" е собственост на немската "Дойче телеком". 
						*** 
						"Стадард енд Пуърс" промениха перспективата на водещия хърватски концерн за производство на храни, "Агрокор", от стабилна на отрицателна поради отслабващото финансово положение на компанията и прекалено амбициозната й стратегия за разширяване, каза агенцията в съобщение на пресата на 17 март. "С &amp; П" посочиха също и влошаването на практиките за управление на дълговете. 
						*** 
						През януари 2005 г. промишленото производство на Македония е нараснало с 9,2 % за едногодишен период, според официални статистически данни. Промишленото производство обаче е спаднало с 30,2 % за едномесечен период поради намаленото производство във всички индустриални подсектори, показват данните. 
						*** 
						Световната банка ще участва във финансирането на програма за 23 млн. долара за защита на крайбрежието и насърчаване на инвестициите в туризма в Aлбания, обяви министерството на туризма на 15 март. На неотдавнашна среща на донорите в Тирана Световната банка потвърди, че ще предостави заем от 13 млн. долара. Останалите средства ще бъдат осигурени от Албания и Холандия. 
						*** 
						"Телеком сръпске" на Република Сръбска обяви чиста печалба от 42,5 млн. евро за 2004 г., съобщи ръководството на компанията на 14 март. Телекомът е отчел 7-процентно увеличение на броя на абонатите на фиксирани телефонни услуги и 30 % увеличение на абонатите на мобилни услуги. Правителството на автономната република на босненските сърби планира да приватизира 65 % от "Телеком сръпске" тази година. 
						*** 
						Словенската "Нова люблянска банка" (НЛБ) се готви да закупи 60-процентен дял в македонската "Пощенска банка". НЛБ вече е приключила преговорите с македонските акционери "Ноел" и "Европа 92" и ще подаде официална заявка до македонското правителство и до централната банка.

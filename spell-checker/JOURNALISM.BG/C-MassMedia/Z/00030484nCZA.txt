На стачкуващите сръбски полицаи в Косово бе даден краен срок
					04/06/2009
					Сръбският държавен секретар за Косово Оливер Иванович поиска от ЮЛЕКС леко отделяне от институциите, така че сръбските полицаи да се върнат на работа.
					От Беса Бечири за Southeast European Times от Прищина – 04/06/09
 
					 
						
Косовските сръбски полицаи трябва да се върнат на работа до края на месеца, ако не искат да бъдат уволнени. [Гети Имиджис]
						Косовските власти определиха краен срок 30 юни за завръщане на работа на около 250 косовски сръбски полицаи. Последните демонстративно напуснаха работните си места преди месеци, отказвайки да служат в Косовската полицейска служба (КПС). 
						Говорителят на КПС Арбер Бека заяви миналия месец за Southeast European Times, че 43 сръбски полицейски служители са се завърнали на служба, откакто Прищина издаде ултиматум или да се явят на работа, или да бъдат уволнени. „Очакваме повечето да се върнат, но те имат срок до 30 юни. Ако не го направят... трудовите им договори ще бъдат прекратени,” каза Бека.
						Сръбският държавен секретар за Косово Оливер Иванович каза, че „сърбите не желаят да се интегрират в КПС без никакви ограничения.” Той заяви за сръбския всекидневник „Политика”, че са необходими посредници на всички нива, а не отделна линейна структура на подчинение. 
						"Едно леко отделяне от институциите, [което] ще ни даде възможност да работим, но да не страдаме от това неприятно чувство, че сме част от независими държавни институции,” каза Иванович. 
						Той предлага представител на ЮЛЕКС да бъде отговорен "за координирането на сръбските полицаи в общинските и областни полицейски управления," а "ЮЛЕКС да ... инициира контакти със сръбските власти." 
						Иванович предупреди, че „това завръщане не трябва да става хаотично или спонтанно.” В изявление по радио-телевизионната мрежа Б92 той подчерта колко е важно „международните представители в Косово ... ЮЛЕКС на този етап, внимателно да подходят и да дадат възможност ... за евентуалната интеграция на сърбите в косовската полиция". 
						Миналия месец заместник-комисарят на КПС Шеремет Ахмети даде уверения, че поканата към полицаите да се интегрират в КПС е искрена. 
						Ахмети обаче отново повтори, че крайният срок 30 юни наближава. „Ние сме решени и задължени да спазим крайния срок, поставен от косовското министерство на вътрешните работи, което значи, че след 30 юни ... ще бъдем принудени да прекратим договорите им,” каза Ахмети. 
						Вътрешното министерство заяви, че сръбските служители, които се завърнат преди крайния срок, няма да бъдат наказвани дисциплинарно.

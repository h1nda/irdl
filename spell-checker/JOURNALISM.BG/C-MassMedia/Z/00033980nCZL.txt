Меркел призова Турция да отвори пристанищата и летищата си за Кипър
					30/03/2010
					 
						АНКАРА, Турция -- В понеделник (29 март) германският канцлер Ангела Меркел, която е на посещение в страната, призова Анкара да отвори своите пристанища и летища за кипърски кораби и самолети. На съвместна пресконференция с турския министър-председател Реджеп Тайип Ердоган Меркел каза, че продължаващото упорство по отношение на Кипър е основната бариера пред кандидатурата на Турция за членство в ЕС. Тя се противопоставя на пълноправното членство, като в замяна настоява за привилегировано партньорство, което Анкара отхвърля.
						Меркел и Ердоган обсъдиха също турското малцинство в Германия. Ердоган неотдавна каза, че на турците трябва да им бъде позволено да отворят турски училища. В понеделник Меркел каза, че тази идея не я тревожи, но настоя, че имигрантите трябва също да се интегрират в германското общество, включително и като се научат да говорят немски. (ДПА, Хюриет, Уърлд Булетин, Синхуа, АФП - 29/03/10)

Дипломатически дневник: Премиерът на Република Сръбска Додик посети Русия
					10/06/2008
					Премиерът на Република Сръбска участва в икономически форум в Русия. Още в дипломатическите новини: в Черна гора бе открито постоянно представителство на EК; албанският президент Бамир Топи се срещна с кипърския външен министър Маркос Киприану.
					 
						
Премиерът на Република Сръбска Милорад Додик посети Русия през уикенда. [Гети Имиджис]
						Премиерът на Република Сръбска (РС) Милорад Додик пристигна в петък (6 юни) в Русия, за да участва в тридневния Международен икономически форум, който се проведе в Санкт Петербург. Додик се срещна с руски банкери и инвеститори и заяви, че е забелязал силен икономически интерес към РС. Той е обсъдил също приватизацията на петролния сектор в РС с руското дружество “Зарубежнефт”. Във форума взеха участие повече от 8 000 правителствени представители, банкери и икономисти от 120 държави.
						*** 
						
						Румънският външен министър Лазар Команеску се срещна в понеделник (9 юни) със своя италиански колега Франко Фратини. "Ще обсъдим двустранните отношения, както и партньорството между Румъния и Италия в европейски контекст," каза Команеску пред журналисти, преди да отпътува за Рим. Очаква се срещите му в Италия да засегнат въпроси в областта на имиграцията във връзка с мерките за контрол върху имиграцията, които Рим прие неотдавна.
						*** 
						
						Черногорският министър-председател Мило Джуканович и генералният директор на Дирекция "Разширяване" на Европейската комисия (ЕК) Майкъл Лий откриха в петък (6 юни) постоянно представителство на EК в Подгорица. То се намира в центъра на столицата, на брега на река Рибница. По време на церемонията Лий каза, че офисът ще улесни контактите между черногорските институции и представителите на EК.
						*** 
						
						Хърватският премиер Иво Санадер се срещна с австрийския канцлер Алфред Гузенбауер в неделя (8 юни) във Виена. Двамата ръководители заявиха, че Хърватия и Австрия имат голям потенциал за участие в различни инвестиционни инициативи. Те дадоха висока оценка на равнището на сътрудничеството и на двустранните отношения.
						 *** 
						
						Албанският президент Бамир Топи се срещна с кипърския външен министър Маркос Киприану в петък (6 юни) в Тирана. Двамата изразиха решимостта на своите страни да засилят двустранното икономическо сътрудничество и присъствието на кипърски инвеститори в Албания. Топи благодари на Киприану за неотдавнашното ратифициране от кипърския парламент на Споразумението за стабилизация и асоцииране между Албания и ЕС.
						*** 
						Виетнамският президент Нгуен Мин Чиет пристигна в събота (7 юни) на четиридневно официално посещение в Атина. Чиет ще се срещне с гръцкия си колега Каролос Папуляс, с председателя на парламента Димитрис Сиуфас и с лидери на социалистическата и комунистическата партия.
						 *** 
						Британският премиер Гордън Браун изрази пълна подкрепа за подновените усилия за решаване на кипърския проблем по време на срещата си с кипърския президент Деметрис Христофиас в четвъртък (5 юни) в Лондон. Христофиас го осведоми за напредъка в контактите между експертните групи от двете разделени общности и за евентуалното официално откриване на преговорите за обединение по-късно този месец.
						
						(Различни източници - 03/06/08 - 10/06/08)

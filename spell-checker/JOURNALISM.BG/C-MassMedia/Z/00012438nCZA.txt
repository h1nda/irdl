Турската кандидатура за членство в ЕС получава силна подкрепа от лидерите на Германия и Франция 
		27/10/2004
		Германският канцлер Герхард Шрьодер и френският президент Жак Ширак потвърдиха подкрепата си за турската кандидатура за членство в ЕС, заявявайки, че ще гласуват за определяне на дата за начало на предприсъединителните преговори, когато лидерите на ЕС се срещнат през декември. 
		(International Herald Tribune - 27/10/04; AФП, Би Би Си, Ройтърс, Дойче веле - 26/10/04)
 
		 
			
Германският канцлер Герхард Шрьодер (вляво), редом с турския премиер Реджеп Тайип Ердоган, посочи, че ЕС трябва да определи на срещата си през декември дата за начало на преговори с Анкара . [Архив]
			Потвърждавайки подкрепата си за турската кандидатура, германският канцлер Герхард Шрьодер и френският президент Жак Ширак заявиха във вторник (26 октомври), че ще гласуват за начало на предприсъединителните преговори с Анкара по време на срещата на върха на Съюза през декември в Брюксел. 
			"И двамата сме на мнение, че на 17 декември става дума за решение, което трябва да даде на Турция възможност да преговаря с Европейската комисия с единствената и ясна цел: присъединяване към ЕС," изтъкна Шрьодер след срещата си с Ширак в Берлин, предшестваща тристранните разговори с турския премиер Реджеп Тайип Ердоган. Срещата на върха в Брюксел, допълни той, ще бъде вероятна изходна точка за преговорите. 
			По-рано този месец Европейската комисия (ЕК) даде предварително съгласие за начало на предприсъединителни преговори с Турция. Тя обаче също така предупреди, че процесът може да бъде прекратен по всяко време, ако Анкара не изпълни ангажиментите си за реформа в областта на политическата система и човешките права. Препоръките на комисията се очаква да послужат за база на решението на лидерите от ЕС през декември. 
			Ширак заяви пред репортери, че преговорите ще започнат "през или около 2005 г.", предупреждавайки, че те могат да продължат 15 години, преди Турция да се присъедини евентуално към Съюза. "Адаптирането на турските закони към тези на ЕС ще изисква огромни усилия, особено от страна на Турция," посочи той. 
			Ако преговорите не доведат до присъединяване на Турция, друга възможност би било създаването на "система, която да консервира силните връзки с Турция", цитира Ройтърс думите на френския президент. 
			Във Франция и Германия има силно противопоставяне срещу турското членство, тъй като мнозина се безпокоят, че пазарът на работна сила в ЕС ще бъде наводнен. Подложен на вътрешно- политически натиск Ширак заяви, че кандидатурата на Турция за членство ще бъде подложена на референдум в неговата страна, идея, която предизвика отстрите критики на турски представители, които посочват, че кандидатурите на нито една от 10-те централно- и източноевропейски държави, присъединили се към Съюза на 1 май, не е била обект на такова допитване до народа. 
			"Правилата на играта са известни и установени. Не можеш да въвеждаш нови правила след като мачът е започнал," бе цитиран да казва Ердоган в Берлин във вторник. Той се опита да разсее страховете от "сблъсък на цивилизациите", посочвайки, че, напротив, членството на неговата страна ще помири Европа с мюсюлманския свят. 
			Запитан във вторник за референдума, Ширак изтъкна, че той ще се проведе едва към края на преговорния процес, и изрази увереност, че "проблемът ще предизвиква много по-малко страсти тогава,". Португалският премиер Жоржи Сампайю също изрази подкрепа за турската кандидатура във вторник, възприемайки евентуалното присъединяване на тази страна към клуба като "обещаващо начинание от взаимен интерес."
			"От една страна, това ще укрепи националния консенсус относно светския характер на турската държава, като същевременно определено ще допринесе в бурния свят, в който живеем след 11 септември, за по-доброто разбиране в Европа на мюсюлманските нации," заяви Сампайю в реч по време на конференция в Лисабон, посветена на бъдещето на Европа.
			Също във вторник чешкият външен министър Сирил Свобода се срещна с турския си колега Абдулах Гюл и изрази подкрепата на своята страна за началото на предприсъединителните преговори. Двамата министри заявиха също така, че страните им планират да обсъждат бъдещо либерализиране на визите.

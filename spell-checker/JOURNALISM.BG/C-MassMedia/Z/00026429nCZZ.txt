Дипломатически дневник: Британското кралско семейство е на посещение в Турция
					13/05/2008
					Кралица Елизабет II е в Турция тази седмица. Още в дипломатическите новини: френският премиер Франсоа Фийон посети Кипър; албанският външен министър Лулзим Баша присъства на заседание на Комитета на министрите на Съвета на Европа.
					 
						
Британската кралица Елизабет II и Единбургският херцог принц Филип пристигнаха в Турция във вторник (13 май). [Гети Имиджис]
						Английската кралица Елизабет II пристигна в Турция във вторник (13 май) на третото си посещение в страната. Кралицата посети Турция за първи път след военния преврат на 27 май 1960 г., когато се срещна с държавния лидер Джемал Гюрсел. Тя се завърна там през октомври 1971 г., отново след военен преврат. Този път тя и принц Филип са на посещение по покана на президента Абдула Гюл. 
						*** 
						
Гръцкият премиер Костас Караманлис се срещна в понеделник (12 май) с гостуващия председател на кипърската Камара на представителите Мариос Кароян, който възнамерява да се срещне и с президента Каролос Папуляс, председателя на парламента Димитрис Сиуфас и външния министър Дора Бакоянис, преди да завърши посещението си във вторник. 
						*** 
						Франция ще направи всичко по силите си като постоянен член на Съвета за сигурност на ООН да помогне на Кипър, заяви в събота (10 май) в Никозия френският премиер Франсоа Фийон. На обща пресконференция с кипърския президент Деметрис Христофиас Фийон каза, че решаването на кипърския въпрос трябва да се основава на международното право. „Като резултат от инициативите, които сме предприели, има раздвижване, което се надяваме впоследствие да доведе до преговори за окончателно решаване на кипърския проблем,” каза Христофиас. 
						*** 
						Председателят на председателството на Босна и Херцеговина (БиХ) Харис Силайджич се срещна в неделя (11 май) с либийския премиер Ел Багдади Али ел Махмуди. При обсъждането на двустранното икономическо сътрудничество Силайджич каза, че има много области, в които двете страни биха могли да разширят връзките си, в т.ч. културата, спорта и туризма. Той добави, че БиХ, макар и неголяма страна, има сериозни ресурси, като електроенергията. 
						*** 
						
Албания смята, че независимостта на Косово е най-големият принос за мира на Балканите, заяви в четвъртък (8 май) в Страсбург албанският външен министър Лулзим Баша, който присъства на 118-ото заседание на Комитета на министрите на Съвета на Европа. „Ние подкрепихме най-новата държава, Косово, като най-стабилното решение, допринасящо за мира, сигурността и стабилността в региона и в цяла Европа,” каза Баша. 
						*** 
						Временният специален представител на генералния секретар на ООН Бан Ки Мун в Кипър, Елизабет Спехар, отпътува от разделения остров на 7 май. Тя замени бившия специален представител на ООН Михаел Мьолер през март. Очаква се приемникът й, етиопският дипломат Тайе-Брук Зерихун, да пристигне тази седмица. 
						*** 
						
Гърция и Естония се споразумяха в понеделник (12 май) да разширят икономическото си сътрудничество, особено в сферата на туризма. Споразумението бе постигнато на среща между гръцкия външен министър Дора Бакоянис и нейният естонски колега Урмас Пает. Гърция е една от най-популярните дестинации сред естонците; миналата година 40 000 души са посетили нейните острови. 
						
(Различни източници 06/05/08-13/05/08)

Балкански държави ще участват в обучение в Афганистан под ръководството на НАТО
					20/10/2011
					Мисията ще окаже подкрепа на афганистанското Военнополицейско училище в Кабул, където инструктори от балканските страни ще помагат на служителите да развиват специални умения.
					От Цветина Борисова за Southeast European Times – 20/10/11
 
					 
						
Балкански офицери ще участват в обучение в Кабул под ръководството на НАТО. [Ройтерс]
						Министерствата на отбраната на Албания, Македония, Черна гора и Босна и Херцеговина (БиХ) се присъединиха към Хърватия и Словения с обещанието да предоставят конкретна подкрепа за тренировъчната дейност, която се осъществява от ръководената от НАТО мисия ИСАФ в Афганистан. 
						Споразумението, което беше документирано под формата на меморандум за разбирателство между държавите от Адриатическата харта, беше постигнато на среща в централата на НАТО в Брюксел на 6 октомври. БиХ също беше представена на събитието и обеща да подпише документа след сформирането на правителство на държавно ниво. 
						Мисията ще окаже подкрепа на афганистанското Военнополицейско училище в Кабул, където инструктори от балканските страни ще помагат на служителите да развиват специални умения. Първоначално в нея ще участват около 40 души, но техният брой може да бъде увеличен в бъдеще. 
						„Този ангажимент е ясно доказателство за нашата пълна подкрепа за новата стратегия на съюзниците в Афганистан, която предвижда осигуряване на критичен капацитет и експертен опит за успешното осъществяване на процеса на преход”, заяви на церемонията хърватският министър на отбраната Давор Божинович, чиято страна е наставник във военнополицейското училище в Кабул. 
						„Сътрудничеството между Хърватия, БиХ, Словения, Македония и Черна гора с подкрепата на нашия американски партньор изпраща послание, че държави, които доскоро са били обект на международни мироопазващи операции, днес могат да работят съвместно в конфликтни зони по света. Това е и послание към афганистанците, че инвестициите в мира и сигурността се отплащат”, добави той. 
						Анализатори коментираха, че съвместната инициатива демонстрира желанието на бившите югославски републики да покажат, че са обърнали гръб на миналото си и гледат напред към общото евро-атлантическо бъдеще. 
						„Мисля, че това е положителна стъпка по отношение на сътрудничеството на бившите югославски републики, която същевременно способства за тяхната интеграция в по-широките евро-атлантически структури”, каза за SETimes анализаторът Йоанис Михалетос, който координира представителството на „Уърлд Секюрити Нетуърк” за Югоизточна Европа. 
						„Всички тези държави искат да покажат на международната общност, че могат да си сътрудничат и в известен смисъл да превъзмогнат лошите аспекти на миналото”, добави той. 
						Според военния анализатор Атанасиос Другос опитът на тези страни в миналото ще бъде от голяма полза за тренировъчната дейност в Афганистан. 
						„Всички посочени по-горе държави са добре запознати с някои военни и възстановителни операции през последното десетилетие; ...несъмнено опитът им ще бъде от решаващо значение за успеха в Афганистан”, каза той за SETimes. 
						Сърбия не се присъедини към инициативата, въпреки че участниците заявиха, че вратата остава отворена. Според Михалетос „Сърбия е специален случай, защото не е в НАТО и вероятно ще остане извън Алианса в краткосрочен план.” 
						„Има вероятност обаче Сърбия в крайна сметка да изпрати мироопазващ екип в Афганистан, но допускам, че това няма да стане в сътрудничество с други страни, а самостоятелно по силата на двустранно споразумение с НАТО като цяло или в частност със САЩ", добави той. 
						Според Другос Белград може да има голям принос към съвместните усилия. „През годините те натрупаха немалък опит с НАТО/КФОР, докато работеха съвместно с всички съюзнически войски в Косово”, каза той за SETimes. 
						Участието на Югоизточна Европа в ИСАФ беше обсъдено и на конференция в Загреб на 12-14 октомври, организирана от Центъра „Маршал”, „Ем Си Алумни Асосиейшън” на Република Хърватия и Фондация „Конрад Аденауер”. 
						Събитието, което привлече 130 участници от Албания, БиХ, България, Хърватия, Македония, Черна гора, Румъния, Сърбия и Афганистан, имаше за цел да предостави задълбочена информация за настоящата ситуация в Афганистан и да анализира приноса на балканските държави за стабилизирането, възстановяването и развитието на страната. 
						„Има консенсус, че държавите от Югоизточна Европа ще продължат да подкрепят ИСАФ като „благородна и чиста” мироопазваща мисия и след 2014 г.”, заяви за SETimes организаторът на конференцията подполковник Арне Лосман, оглавяващ изпълнителския екип за Югоизточна Европа на Дирекцията за чуждестранни програми в Центъра „Маршал”.

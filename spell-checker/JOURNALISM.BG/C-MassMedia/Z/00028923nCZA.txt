Косово ще изплати обезщетения на собствениците на магазини в Митровица
					09/01/2009
					Косово обеща 100 000 евро на етническите албанци, които загубиха своите магазини по време на сръбските бунтове миналата седмица.
					От Блерта Фоничи-Кабаши за Southeast European Times от Прищина - 09/01/09
 
					 
						
Камион с италиански карабинери преминава край изгорен от сърби албански магазин в квартал “Бошнячка Махала” в етнически разделения град Митровица в събота (3 януари). [Гети Имиджис]
						След изблиците на насилие в населяваната предимно от сърби Северна Митровица и в околностите, включително в Сухадол, където във вторник (6 януари) вечерта вандали разрушиха два автомобила, в сряда полицията обяви, че ситуацията е стабилна. 
						Правителството на Косово обеща безвъзмездна помощ в размер на 100 000 за етническите албанци, чиито магазини бяха изгорени по време на сръбските бунтове миналата седмица. Според правителството парите ще им помогнат да възстановят своя бизнес в етнически разделения град Митровица. При два отделни случая на палежи миналата седмица бяха разрушени най-малко шест магазина. 
						В понеделник сръбският президент Борис Тадич изпрати до ООН и до настоящия председател на ЕС Чехия писмо, в което настоява за по-добра защита за косовските сърби. 
						Тадич обвини международните мироопазващи части, че не "защитават сърбите, които са най-застрашените [граждани на] Косово и Метохия". 
						От своя страна президентът на Косово Фатмир Сейдиу заяви, че е възможно Сърбия да се опитва да дестабилизира Косово, надявайки се да постигне разделяне. 
						След среща с чешкия посланик в Прищина Янина Хребицкова Сейдиу нарече своята страна "стабилна" и определи писмото на Тадич до ООН като "безполезно". Посланикът подчерта подкрепата на председателството на ЕС за Споразумение за стабилизация и асоцииране между Косово и ЕС. 
						Рада Трайкович, председател на комитета на Сръбския национален съвет на Косово, обвини сърбите за насилието в Митровица. 
						 "Сърбите хвърлиха запалителна бомба срещу пожарникарите и репортерите на телевизия “Мост”. Те се опитаха да унищожат видеозаписа, показващ събитията от тази вечер," заяви Трайкович. 
						Кметът на Митровица Байрам Реджепи също обвини сърбите, че предизвикват напрежение. "Някои организирани групи от сърби в северната част предизвикват инцидентите с цел да поддържат ситуацията напрегната", заяви той. 
						Рамуш Харадинай, лидер на опозиционния Алианс за бъдещето на Косово, заяви, че косовското правителство трябва да изпрати допълнителни полицейски части в северната част. Той предложи да бъдат отворени два полицейски участъка в Северна Митровица и един в Лепосавич. 
						Волфганг Петрич, бивш специален пратеник на ЕС в Косово, бе песимистично настроен за бъдещето, като заяви, че напрежението в Митровица ще продължи, докато статутът на Косово не бъде определен. Според него, за да бъде гарантирана сигурността в Митровица, е необходимо ЕС да предприеме мерки с подкрепата на НАТО.

ПАСЕ прие резолюция за Косово 
					23/06/2010
					 
						СТРАСБУРГ, Франция -- Във вторник (22 юни) Парламентарната асамблея на Съвета на Европа (ПАСЕ) прие резолюция за Косово, в която призовава властите в Прищина, ЮЛЕКС и ЮНМИК да демонстрират по-силен ангажимент към укрепването на върховенството на закона, необходимо, за да може Косово да изпълни стандартите на ЕС. Резолюцията отново подчертава неутралитета на ПАСЕ по отношение на статута на Косово. Авторът на документа, Бьорн фон Сюдов, заяви, че тя отчита ситуацията в Косово, и отбеляза, че „съдилищата не функционират, съдиите са в твърде напреднала възраст, има обвинения в корупция, а ЮЛЕКС е в състояние да разследва само част от тези обвинения.”
						Той добави, че пазарната икономика трябва да се основава на прозрачен бизнес, а не тайни, корумпирани дейности. Фон Сюдов каза също, че резолюцията набляга на подобряването на стандарта на живот на всички граждани. Той добави, че Косово може да се кандидатира за членство в Съвета на Европа, но преди това трябва да демонстрира достатъчен напредък. Резолюцията призовава също така властите в Прищина и Белград да възприемат „конструктивно и прагматично отношение”, за да решават практически проблеми, засягащи косовските сърби и други малцинствени общности във или от Косово. (Клан Косова, РТК, Кохавижън, Телеграфи - 22/06/10)

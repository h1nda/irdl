Съветът за сигурност на ООН откри дебатите по предложението за статута на Косово
					04/04/2007
					Важна фаза от процеса по определяне на окончателния статут на Косово започна във вторник, когато Съветът за сигурност откри дискусиите по плана на специалния пратеник на ООН Марти Ахтисаари за бъдещето на провинцията.
					(AФП, ДПA, Ройтерс, Индипендънт, Гласът на Америка, Б92 - 04/04/07; AП, ДПA, Би Би Си, Ню Йорк Таймс, AКИ, Бета, Б92 - 03/04/07)
 
					 
						
Съветът за сигурност на ООН започна дебатите по окончателния статут на Косово във вторник (3 април). [Гети Имиджис]
						Съветът за сигурност на ООН заседава при закрити врати във вторник (3 април), за да обсъди плана за статута на Косово на специалния пратеник на ООН Марти Ахтисаари, поставяйки началото на решителна фаза в усилията за решаване на въпроса. 
						"Това е важен ден, защото с него започва един процес," каза Ахтисаари във вторник. "Не бих казал, че това е маратон, но е крос от най-малко 10000 метра." 
						Генералният секретар на ООН Бан Ки Мун, Председателството на ЕС и Съединените щати изразиха подкрепата си за предложението на Ахтисаари, което препоръчва независимост под международен надзор за сръбската провинция. Косовските албанци, които представляват 90 % от 2-милионното население, също го подкрепиха. 
						Белград, който настоява да запази известен суверенитет, отхвърли плана. В изказване пред закритото заседание на СС на ООН във вторник оттеглящият се сръбски премиер Воислав Кощуница повтори предложението на страната си да предостави на Косово "значителна автономия". 
						В изказване за пресата след заседанието той каза, че планът на Ахтисаари "не е бил приет от Съвета за сигурност". Той повтори призива на Белград за нови преговори и за назначаването на нов посредник. 
						Посланикът на Великобритания в ООН Емир Джоунс Пери, който в момента е председател на Съвета за сигурност, обаче каза, че изказването на сръбския премиер е "напълно погрешно". Той отхвърли предположението, че в момента се търси нов посредник. 
						"Сред страните членки е налице значителна подкрепа за предложенията на [бившия финландски] президент Ахтисаари," каза Джоунс Пери пред репортери, като посочи, че 15-членният съвет скоро ще реши дали да посети Белград и Прищина, както е предложила Русия. 
						"Очаквам нови дискусии този месец. Едва ли има вероятност скоро да бъде приета резолюция на Съвета за сигурност," каза той. Той добави, че шестчленната Контактна група – която включва Великобритания, Франция, Германия, Италия, Русия и Съединените щати – вероятно ще започне да изготвя предложение за резолюция до няколко седмици. 
						Косовският президент Фатмир Сейдиу също присъства на заседанието във вторник, но не можа да говори пред Съвета по протоколни причини. По-късно той каза пред репортери, че "за съжаление сме изчерпали всички възможности за постигане на споразумение чрез преговори". 
						Изпълняващият длъжността посланик на САЩ в Обединените нации Алехандро Уолф каза, че предоставянето на Косово на независимост под наблюденние "е единствената реално съществуваща възможност", макар да посочи, че са необходими "повече информация и образование", които да обяснят защо планът на Ахтисаари е правилният път на действие. 
						Френският посланик Жан-Марк дьо ла Саблиер също изрази подкрепа за предложението на специалния пратеник на ООН за Косово и предупреди да не се правят опити за отлагане на решението за окончателния статут. 
						"Заложена е стабилността на Европа и това е краят на процеса на разпадане на бивша Югославия, така че ситуацията е доста специфична," каза френският представител. "Запазването на статуквото не е вариант. Това ще е дори опасно."

Експлозии породиха загриженост във връзка с енергийната зависимост на Турция 
					17/08/2011
					Голяма експлозия по турско-ирански газопровод спря доставките миналата седмица за втори път от края на юли. 
					От Алакбар Рауфоглу за Southeast European Times - 17.08.2011 г. 
 
					 
						
Очаква се доставките на газ да бъдат възстановени до следващата седмица. [Ройтерс]
						ПКК пое отговорността за последните две нападения срещу газопровода между Турция и Иран - експлозията на 11 август в Агръ, Турция, и тази в Базарган, Иран, на 29 юли. Тръбопроводът, който пренася приблизително 30 милиона кубически метра природен газ на ден, беше спрян след двата инцидента.
						Представители на Анкара се надяват газопроводът да започне да работи с пълния си капацитет до следващата седмица. 
						„Иран е много важен наш доставчик (на газ). Ние ще преодолеем последствията от подобни инциденти, както сме го правили и преди”, заяви за SETimes председателят на парламентарната енергийна комисия Махмут Муджахид Фъндъклъ. 
						Иран е вторият по големина доставчик на природен газ за Турция след Русия. Износът на газ от Иран за Турция бележи ръст от 7 % през първата половина на тази година в сравнение с миналата. 
						Междувременно последните инциденти породиха допълнителни опасения сред критиците на енергийната зависимост на Турция от Иран. 
						„Те (Иран) използват доставките на газ като политически лост”, заяви за SETimes енергийният анализатор, работещ в Анкара, Халук Дирескенели, който добави, че иранският газ е „абсолютно ненадежден за вътрешното потребление в Турция”. 
						„Те (Иран) доставят газ с ниско качество (с ниска енергийна ефективност и високо съдържание на сяра). Освен това прекъсват подаването на газ, газопроводът не е сигурен, предразположен е към експлозии и е изложен на нападенията на ПКК през цялата година”, каза той. 
						Турция трябва да намали цялостното си потребление на природен газ и да се завърне към своите местни ресурси, а именно възобновяемите - вятър, слънце, вода и чисти технологии за изгарянето на местните лигнитни въглища чрез труден, но плавен преход.” 
						 Вели Агбаба, депутат от ПСР и член на парламентарната енергийна комисия, смята, че нападенията на ПКК подчертават факта, че този газопровод не е нито сигурен, нито надежден. 
						 „Става въпрос по-скоро за това как Турция ще се справи с тероризма на своя територия, отколкото за надеждността на газопровода”, заяви той за SETimes, добавяйки, че Анкара трябва да вземе предвид подобни рискове в своята енергийна политика. 
						Александър Джаксън, работещ в Лондон анализатор по енергийна сигурност, който се занимава основно с Турция и Кавказ, казва, че последните нападения са принудили Турция да увеличи вноса си от Азербайджан и Русия. 
						„Въпреки че Турция положи усилия да развие връзките си с много доставчици, което да й позволи гъвкавост, краткосрочните прехвърляния от един доставчик към друг са ненадеждни и не във всички случаи могат да бъдат поддържани”, заяви той за SETimes. Главният урок, който Турция трябва да си извлече от това, е че докато ПКК не бъде разбита, цялата й мрежа на стратегическата инфраструктура в югоизточната част на страната е уязвима, добави той. 
						Надир Хабиби, икономически анализатор за Близкия изток в „Краун Сентър” на Университета "Брандис", също смята, че е вероятно в бъдеще да бъдат извършвани политически мотивирани нападения срещу турско-иранския газопровод, тъй като и в двете страни съществуват кюрдски сепаратистки движения. 
						„Тъй като Иран е изправен пред значителен международен натиск и санкции, той има силна мотивация да поддържа своите близки икономически връзки с Турция и е малко вероятно газовите доставки да бъдат едностранно прекъснати, освен ако между двете страни не възникне остро политическо напрежение”, заяви той за SETimes. 
						 Фъндъклъ обаче твърди, че нападенията на ПКК „ще имат нулево отражение върху енергийната политика на Анкара по отношение на Иран.” 
						„Няма причина да се пренебрегва значението на Иран за нашата енергийна политика. Ние се нуждаем от тази врата - не само за енергийната сигурност на Турция, но и за тази на Европа като цяло”, каза той. 
						Местните анализатори обаче все още поставят под въпрос ползите от „иранската врата”, заявявайки, че Техеран не е източник на диверсифицирани енергийни маршрути за Европа и Турция. 
						„Природният газ е хероин за потребителите, но когато стане въпрос за цени, няма никакви преговори между купувача и продавача. Цените на газа се увеличават постоянно и купувачите нямат почти никаква възможност да кажат „не”, каза Дирескенели.

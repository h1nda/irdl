Турският премиер Ердоган посети Албания 
					17/02/2005
					Целта на двудневната визита на турския премиер Реджеп Тайъп Ердоган в Тирана е да се засилят връзките в икономическия, туристическия и образователния сектор. Ердоган обеща също подкрепата на Турция за интеграцията на Албания в НАТО.
					От Арди Пулай за Southeast European Times от Тирана -- 17/02/05
 
					 
						
Албанският премиер Фатос Нано посреща турския си колега, Реджеп Тайъп Ердоган, в Тирана във вторник (15 февруари). [Гент Шкулаку]
						Турският премиер Реджеп Тайъп Ердоган завърши двудневното си официално посещение в Тирана в сряда (16 февруари). Начело на делегация от бизнесмени и депутати той се срещна с албанския президент Алфред Мойсиу, премиера Фатос Нано и други високопоставени лица. 
						Страните от Югоизточна Европа, особено Албания, са приоритет за турската външна политика, каза Ердоган, като обеща подкрепата на своята страна за членството на Албания в НАТО. 
						"Членството на Албания в НАТО ще бъде много важно за балканските държави", каза той, като добави, че евроатлантическата интеграция ще даде на региона "стратегическо предимство". 
						Ердоган обяви също, че в Тирана ще бъде открит турски университет с цел да се популяризират по-широко връзките между двете държави. 
						След срещата си с турския премиер Нано приветства посещението му, като каза, че то демонстрира високото ниво на двустранните отношения. Албания се интересува от опита на Турция в туристическия сектор, каза Нано, като призова турските предприемачи да инвестират в туристическите обекти, планирани да се изградят по албанското крайбрежие. 
						'Има отлични отношения в политическата и военната област между Турция и Албания. Тези отношения трябва да се развият и в икономическата област", каза Нано. 
						Двамата лидери се съгласиха, че е необходимо турски фирми да участват в приватизацията на стратегически сектори на албанската икономика. За тази цел турският министър на транспорта Бинали Йълдъръм и албанският министър на транспорта и далекосъобщенията Спартак Почи подписаха споразумение за морско сътрудничество. 
						На срещата на Ердоган с Мойсиу бяха обсъдени двустранното сътрудничество, развитието на икономическите връзки и регионални въпроси. Мойсиу го поздрави за неотдавнашното решение на ЕС да започне присъединителни преговори с Турция. 
						Ердоган се срещна и с председателя на парламента Сервет Пелумби, както и с кмета на Тирана Еди Рама, и говори пред албанския парламент. След това той замина за Босна и Херцеговина, втората и последна страна от миниобиколката му на Балканите.

Според комисаря на ЕС Фишлер Договорът за присъединяване на България към ЕС ще бъде подписан най-рано през 2005 г.
17/03/2004
 
СОФИЯ, България -- Договорът за присъединяване на България към ЕС може да бъде подписан най-рано през 2005 г., посочи във вторник (16 март) комисарят на Съюза по селското стопанство, развитието на селските райони и риболова Франц Фишлер, допълвайки, че целта на Съюза е да приветства страната като пълноправен член през 2007 г. По време на пресконференция Фишлер освен това отбеляза, че България е първата страна, акредитирана към Програмата за подпомагане на селското стопанство и развитието на селските райони и служи за модел на други държави-кандидатки.
Други новини във вторник: министърът на отбраната Николай Свинаров заяви, че няма да има изменения в българското военно присъствие в Ирак. След среща с представители на управляващата партия в парламента той каза, че българският контингент няма да бъде нито изтеглен, нито подсилен. (БТА, бТВ, БНР, БНТ, Медиапул, Дневник - 16/03/04)

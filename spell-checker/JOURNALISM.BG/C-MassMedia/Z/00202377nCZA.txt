Балкански държави мечтаят за петролни богатства
					22/02/2012
					Вероятността за съществуването на евентуални находища край бреговете на Албания и в Сърбия даде на двете страни надежди за неочаквано богатство. 
					От Ерл Мурати за Southeast European Times от Тирана – 22/02/12
 
					 
						
Откритието беше направено при проучвания в шелфа край Дуръс. [Ройтерс]
						Балканските държави имат големи надежди за петролен бум, който според тях може да осигури така необходимия приток от капитали и да намали зависимостта на региона от внос. 
						Албания се радва на откритите неотдавна значителни залежи в нейните териториални води в Адриатическо море – находище, което може да й донесе 1 млрд. барела петрол. Същевременно Сърбия планира да добива 400 млн. тона шистов нефт от находища на своята територия, от които може да получи 600 000 т петрол. 
						Съобщенията накараха някои граждани на балканските държави, които традиционно се опитват да се справят с високата безработица и ограничените икономически перспективи, да се отдадат на мечти. 
						„Ще бъда много щастлив, ако Албания се превърне в Кувейт на Балканите“, каза за SETimes заместник-министърът на икономиката и енергетиката Ено Боздо. Той отбеляза, че Албания е една от малкото страни – в региона и в Европа – където през миналия век са открити огромни залежи на нефт и природен газ. 
						Откритието в Албания беше направено, след като компанията „Сан Леон Енерджи“ със седалище в Дъблин миналата година подписа договор с правителството за проучване и добив на нефт от шелфа. Изготвените от фирмата триизмерни карти показват няколко евентуални големи находища на нефт и газ. 
						Според стандартния договор на правителството с чуждестранни компании, които търсят петрол на територията на Албания, държавата печели 10 % от брутния добив и 50 % от приходите от продажба на петрол, ако реализацията е успешна. 
						Професор Герги Фото от Минно-геоложкия факултет в Тирана, един от най-добрите експерти в областта на нефта и газа в Албания, е оптимист за перспективите. 
						„Можем да кажем, че по цялата територия на Албания на повърхността се появяват битум, петрол и природен газ. По време на комунизма не разполагахме с правилната технология, за да установяваме източниците. Сега обаче са открити около 400 млн. тона петрол. Това огромно количество очаква да бъдат направени нови технологични инвестиции. Правителството трябва да помогне и да си партнира с чуждестранните фирми, да имат обща цел с тях“, заяви за SETimes Фото, който е инженер. 
						Правителството обаче има и своите критици. 
						Мими Кодели, заместник-председател на парламентарната комисия по икономика и финанси, заяви за SETimes, че правителството трябва да подхожда по-отговорно към ресурсите от стратегическо значение като петрола. „Правната рамка дава прекалено голяма свобода на чуждестранните инвеститори. Например те имат право да използват източниците за срок до 25 години.“ 
						„В албанското правителство няма прозрачност при подготовката на тези сделки и не се публикуват процедурите. Подземните богатства не се експлоатират в полза на обществото, а [по-скоро] за техните собствени интереси“, добави тя. 
						Депутатката от опозицията разкритикува и създаваните от държавата пречки и бюрокрацията, които според нея отблъскват чуждестранните инвеститори. „Никой в ​​Албания не получава правомощия да преговаря с инвеститор, ако преди това не е бил в кабинета на премиера. Да не говорим за другите трудности, като например проблемите със собствеността или данъчното право, което през последните няколко години беше променено 64 пъти“, негодува Кодели. 
						Боздо не е съгласен, като посочва, че правителството работи, за да привлече чуждестранни инвеститори в Албания и да облекчи условията за тях, независимо от необходимото време за получаване на екологично разрешение/лиценз. 
						Башким Чела, инженер по сондиране и добив на нефт и преподавател в катедра „Енергийни ресурси“ в Минно-геоложкия факултет в Тирана, посреща със скептицизъм новината за откриването на нови петролни ресурси в Албания. 
						„До 1991 г. в Албания не остана никаква територия, която да не е проучена на дълбочина до 5000 метра. Моят личен опит от последните две десетилетия при проучванията в крайбрежните зони и на сушата потвърждава убеждението ми, че това са само опити за демагогия, придружени с бюджетни разходи“, заяви Чела за SETimes. 
						В Сърбия Оливер Дулич, министър на околната среда, минното дело и пространственото планиране, заяви, че добивът на шистов нефт в минния басейн в Алексинац е стратегическо бизнес решение за бъдещето на Сърбия. 
						Добивът в Алексинац ще задоволи 10 до 15 % от петролните нужди на Сърбия, като ще намали зависимостта на страната от внос, посочи той. 
						Според Дулич учените изследват нефтените шисти в региона и правителството планира да похарчи 200 000 евро за консултант, който да помогне за осъществяването на проекта. 
						Някои експерти обаче са скептично настроени. Ако Дулич е прав, залежите трябва да са по-големи от тези в Естония, която е на първо място в света по добив на шистов нефт, като получава 200 000 т петрол годишно. 
						
						Кореспондентката на SETimes в Белград Биляна Пекушич участва в написването на този репортаж.

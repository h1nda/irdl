Наука и технологии: Македонското правителство получи нова компютърна техника
					18/08/2008
					ЕС дари нова компютърна техника на митническата администрация на Македония. Още от областта на науката и технологиите: слависти взеха участие в международен семинар в Охрид; румънски миньори откриха скелет на мастодонт.
					 
						
Македонската митническа администрация получи компютърна техника по програма КАРДС на ЕС. [Архив]
						
						Македонската митническа администрация получи нова компютърна техника на стойност 273 200 евро като част от проект за предоставяне на подкрепа за модернизирането й, финансиран по програма КАРДС на ЕС. Оборудването се състои от персонални компютри, принтери, цифрови фотоапарати, проектори, рутери и оборудване за симултанен превод. Проектът включва и лабораторно оборудване.
						*** 
						Посланикът на Германия в Босна и Херцеговина (БиХ) Йоахим Шмид дари на граничната полиция на балканската държава рентгенов апарат на 11 август. Уредът на стойност 40 000 евро ще позволи на граничните полицейски служители да намират бързо и с високо ниво на сигурност експлозиви.
						*** 
						Слависти от цял свят участват в Международния семинар по македонски език, литература и култура, който започна на 11 август в Охрид. Проявата, която ще завърши на 28 август, събра експерти от 21 държави.
						*** 
						Археологическите забележителности в Гърция останаха отворени в събота (16 август) заради пълното лунно затъмнение. Около 70 обекта в цялата страна, включително Акрополът, останаха отворени до 1 ч. през нощта, за да могат посетителите да наблюдават природното явление.
						*** 
						Хирурзите в Клиничния център в Сърбия са извършили първите трансплантации на черен дроб в страната, съобщи здравното министерство в сряда (13 август). Миналата седмица те са трансплантирали на реципиенти четири черни дроба от починали пациенти. Ръководител на хирургическия екип е бил д-р Мирослав Миличевич.
						 *** 
						Миньори в Румъния са открили скелета на мастодонт на 2,5 милиона години, за който се смята, че е един от най-добре запазените в Европа, съобщиха местните власти на 8 август. Миньорите са открили скелета по време на изкопни работи през юни в мина за каменни въглища в село Ракосул де Сус. Според палеонтолога Влад Кодря от университета в Бабеш-Боляи 90 % от костите на мастодонта са запазени, като вреди са нанесени единствено върху черепа и бивните.
						*** 
						Националният институт по археология на България откри край село Борисово, България, напълно запазена тракийска колесница на 1 900 години. Заедно с колесницата в погребалното съоръжение са били намерени щитове, керамика и стъклени съдове. Археолозите смятат, че са открили гробницата на тракийски аристократ.
						
						(Различни източници - 11/08/08 - 18/08/08)

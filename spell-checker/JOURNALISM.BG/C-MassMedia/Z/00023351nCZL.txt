Дел Понте призова за повече усилия за залавянето на Караджич и Младич
					26/07/2007
					 
						ХАГА, Холандия -- В сряда (25 юли) главният прокурор на ООН за военни престъпления Карла дел Понте призова Босна и Херцеговина (БиХ), Сърбия и Черна гора да направят всичко възможно за залавянето на бившия босненски сръбски лидер Радован Караджич и неговия военен командир Ратко Младич. Говорителката на Дел Понте Олга Кавран публикува изявление, в което се отбелязва, че са изминали вече 12 години, откакто Международният наказателен съд за бивша Югославия обвини Младич и Караджич в геноцид във връзка с клането в Сребреница и други зверства. Тя призова също така международната общност да засили подкрепата си за откриването и наказването на всички отговорни за военните престъпления в бивша Югославия. (Бета, Независне Новине, СРНА, РТРС, ФЕНА - 25/07/07)

Черна гора ще предаде въпросника на ЕК в сряда
					07/12/2009
					 
						ПОДГОРИЦА, Черна гора -- Отговорите на обемния въпросник на Европейската комисия (ЕК) са преведени и ще бъдат предадени в сряда (9 декември) в Брюксел от премиера Мило Джуканович, каза в събота министърът на европейската интеграция Гордана Джурович. Тя добави, че обществеността ще бъде запозната с отговорите след приключването на консултативния процес и след като страната отговори на евентуалните допълнителни въпроси на ЕК. Джурович отбеляза, че няколко хиляди държавни служители, местни и чуждестранни експерти са участвали в изготвянето на отговорите. Въз основа на отговорите на Подгорица на повече от 2100 въпроса ЕС ще прецени готовността й за членство. Черна гора се надява да получи кандидатски статут догодина и да започне присъединителни преговори до 2011 г. (Б92, Танюг - 06/12/09; РТЧГ, cafemontenegro.com- 05/12/09)

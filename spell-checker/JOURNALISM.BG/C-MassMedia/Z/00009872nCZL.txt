Според критици бизнесмени се опитват да влияят върху състава на сръбското правителство
18/02/2004
На фона на пазарлъците около състава на новото сръбско правителство започна медийна война между една от най-мощните финансово фамилии в Сърбия и Г-17 Плюс. Цялата история извежда на повърхността друг въпрос: имат ли и до каква степен сръбските бизнесмени влияние върху формирането на новото правителство?
От Давор Коникушич за Southeast European Times в Белград - 18/02/04
 
 
Боголюб Карич е обвинен в опит да влияе върху състава на новото сръбско правителство. [Андрия Илич]
Влияят ли известни бизнесмени в Сърбия върху преговорите за съставяне на новото правителство? Някои сръбски анализатори смятат, че това е така. В центъра на спекулациите е Боголюб Карич, който интензифицира през последните седмици разговорите си с представители на политически партии. Освен това Карич е посетил някои съседни държави, където е разговарял с хърватския президент Стипе Месич и с македонския президент Борис Трайковски.
Според критици тези действия представляват опит да се влияе върху политическите събития. Ролята на Карич е особено противоречива, тъй като мнозина твърдят, че успехът на неговата бизнес империя е свързан с привилегиите, на които фамилията му се радваше по време на бившия президент Слободан Милошевич.
"Карич се появява на политическата сцена като частен бизнесмен, който се бърка в държавните дела и по този начин се превръща в политически играч," казва Димитрие Боаров, известен коментатор от белградското седмично списание Време. "Привидно доброволно, но вероятно поради определени интереси, той поеме серия от задачи, които обикновено се изпълняват от правителства. Той установява контакти с държавни глави на съседни държави, посредничи при политически конфликти и се опитва да прави разграничения между потенциални кандидати за бъдещи министерски постове. "
Тихомир Симич е президент на Асоциацията на индустриалците, основана от Карич. Той отхвърля подобни коментари като абсурдни. "Политиката ни е подчинена на икономическата дипломация и именно тя трябва да отваря врати и да води със себе си онези, които могат да действат като двигатели на развитието и прогреса, насочен към бъдеща обединена Европа," казва Симич.
Политическата партия Г-17 Плюс първа излезе открито с твърдението, че Карич се опитва да влияе върху съставянето на новото правителство. Лидерът на Г-17 Плюс Младжан Динкич е бивш управител на Националната банка на Югославия и противник на Карич.
Отговорът на тези обвинения дойде чрез медиите, притежавани от фамилията Карич - най-известна от които е БК Телеком, телевизия с национален обхват. БК Телеком атакува Динкич, раздухвайки афера около Националната спестовна банка.
Засега политическите анализатори не са склонни да посочат какви могат да бъдат последствията от цялата история, но е важно това, че кампанията срещу Г-17 Плюс съвпада с преговорите по съставяне на новото правителство. Карич засилва контактите си с политическите сили в Сърбия, а разделението между противостоящите страни в тази история става все по-очевидно.

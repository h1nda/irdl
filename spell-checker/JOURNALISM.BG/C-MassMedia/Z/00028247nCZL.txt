Шестима бяха ранени при експлозия в Югоизточна Турция, където преобладава кюрдското население
					02/11/2008
					 
						AНКАРА, Турция -- Шест души бяха ранени в събота (1 ноември) при експлозия в офиса на управляващата Партия на справедливостта и развитието (ПСР) в провинция Хакари в югоизточната част на страната. Стената на сградата е била разрушена от взрива, а прозорците на сгради наоколо са били изпочупени. Инцидентът е станал по времето на големи протести от кюрди в региона срещу политиката на правителството спрямо тях. 
						В съседния град Диарбекир, хиляди кюрди организираха стачка с искания правителството да спре военните действия срещу членове на терористичната Кюрдска работническа партия (ПКК) и вместо това да им предложат работа. Турските медии съобщиха, че десетки частни автомобили са били запалени по време на протестите. Демонстриращите са хвърляли камъни и коктейли "Молотов" срещу полицаите, които са използвали сълзотворен газ, за да ги разпръснат. Всичко това се случи, докато премиерът Реджеп Тайип Ердоган е бил на посещение в провинция Ван. Той е произнесъл реч пред събралото се множество само на 150 м от сцената на сблъсъците между полицията и протестиращите. Ердоган обеща, че правителството ще положи усилия, за да подобри жизнения стандарт на кюрдите в региона. Той ще посети провинция Хакари в неделя.
						В същото време от генералния щаб на армията съобщиха в петък, че 124 членове на ПКК са напуснали организацията през последните 17 дни след мащабна офанзива на турските военни срещу позициите на ПКК в Северен Ирак. Съобщено бе също, че армията е провела общо девет трансгранични нападения през изминалия месец. (Хюриет, Синхуа, Анадолска информационна агенция, ДХА, AФП, Джихан - 01/11/08; ИТАР-ТАСС - 31/10/08)

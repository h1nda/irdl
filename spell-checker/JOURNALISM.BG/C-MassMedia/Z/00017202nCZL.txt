Хърватия ще издаде международна заповед за арест на бивш командир от сръбските милиции
					11/01/2006
					 
						ЗАГРЕБ, Хърватия -- Според съобщенията властите възнамеряват да издадат международна заповед за арест на бившия командир от сръбските милиции Драган Василкович, който сега живее в Австралия. В изданието от сряда (11 януари) на загребския ежедневник "Вечерни лист" бе цитирано решението на районния съд в Шибеник, който наскоро започна разследване на предполагаемите военни престъпления, извършени от Василкович, известен още като "Капитан Драган", срещу хърватски военнопленници и цивилни в Хърватия и БиХ между 1991 и 1995 г. 
						Други новини -- Външният министър Колинда Грабар-Китарович се срещна във вторник в Загреб с унгарския си колега Ференц Шомоди. Двамата обявиха, че по-късно този месец в Унгария ще бъде проведено съвместно заседание на хърватското и унгарското правителство, посветено на проблемите на трансграничното сътрудничество, превозите, опазването на околната среда и малцинствата. (Вечерни лист, Данас - 11/01/06; ХИНA - 10/01/06)

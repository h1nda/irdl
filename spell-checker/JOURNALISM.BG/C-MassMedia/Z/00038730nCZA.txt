Загреб и Прищина насърчават по-близките си взаимоотношения
					06/06/2011
					Новите и по-добри отношения между Косово и Хърватия са във възход.
					от Мухамет Брайшори за Southeast European Times от Прищина -- 06/06/11 
 
					 
						
Хърватският президент Иво Йосипович (вляво) поздравява външния министър на Косово Енвер Ходжа по време на среща в Загреб през март. [Reuters] 
						Външният министър на Косово Енвер Ходжа направи първото си официално посещение в чужбина в Хърватия. Той заяви, че страната е дългогодишен съюзник на Косово и допълни, че Прищина иска да развие по-близки отношения, най-вече на базата на опита на Загреб в процеса на интеграция в ЕС. 
						"През изминалите 20 години Хърватия спомогна за напредъка на каузата на Косово за свобода - както преди, така и след независимостта, във всички нейни етапи. Време е да започнем работа по развитие на възможно най-добрите отношения с правителството и народа на Хърватия", каза Ходжа пред SETimes. 
						Нужен е тласък на икономическите отношения. Неотдавна двете правителства подписаха няколко споразумения, целящи да подобрят връзките между техните бизнес общности. 
						"Хърватия и Косово имат политически ангажимент да насърчават икономическото си сътрудничество, но ние отбелязахме интереса на хърватските бизнесмени да инвестират в Косово," каза за SETimes хърватският посланик в Прищина Зоран Водопия. 
						Що се отнася до процеса на интеграция в ЕС с основен фокус върху либерализацията на визовия режим, хърватското правителство обеща помощ на Косово. Двете страни възнамеряват да изготвят общ дневен ред като пътна карта за помощта на Хърватия. 
						"Хърватия ще служи като модел на Косово... Ще черпим от техния опит, за да засилим нашия процес на интеграция. Ще разработим общ дневен ред с възможности за сътрудничество между нашите правителства по тези въпроси", добави Ходжа. 
						Хърватският му колега Гордан Яндрокович потвърди, че "През изминалите няколко години придобихме огромен опит в тези два процеса, ето защо искаме да помогнем на Косово и да направим пътя на страната към ЕС по-кратък и по-бърз от нашия". 
						Той добави, че хърватско-сръбските взаимоотношения могат да служат за модел при разрешаването на практически проблеми в отношенията на Косово със Сърбия. 
						Корените на връзките между Косово и Хърватия са дълбоки. 
						От векове в Косово живее малка хърватска общност, концентрирана основно в село Янево. Преди 90-те години на 20. век хърватите са били преобладаващото население на селцето, но въоръженият конфликт принудил мнозина да го напуснат и да заминат за Хърватия.
						В историята Янево е известно като "селото с вход, но без изход" поради факта, че е разположено в затворена долина. 
						Местният свещеник в Янево и глава на хърватската общност в селцето, Дон Мате Палич, е песимист за бъдещето на хърватите в Косово, особено що се отнася до младежите. 
						Той твърди, че мнозина са заминали за Хърватия или Германия и никога няма да се завърнат, защото настоящата икономическа ситуация предлага малко перспективи.
						"Икономическите условия са лоши; младите хора искат да заминат за чужбина в търсене на по-добро бъдеще, а онези, които са заминали в миналото заради войната, вече никога няма да се върнат", казва Палич и допълва, че "етническите взаимоотношения не са проблем за нас; предизвикателството е да се създадат работни места за младите". 
						Правителството в Прищина обяви, че хърватската общност ще бъде призната за малцинство в косовската конституция - ход, който би трябвало да подпомогне засилването на връзките между Загреб и Прищина. 
						"Черногорците и хърватите ще бъдат добавени като малцинства в ревизираната конституция [на Косово]", потвърди заместник министър-председателят Слободан Петрович.

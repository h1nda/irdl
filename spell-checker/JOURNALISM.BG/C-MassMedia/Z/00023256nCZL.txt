Русия отново отхвърли проекторезолюция на ООН за Косово
					17/07/2007
					 
						НЮ ЙОРК, Съединени щати -- След преговорите в понеделник (16 юли) между членовете на Съвета за сигурност на ООН Русия отхвърли последната проекторезолюция на Запада за Косово. Руският посланик в ООН Виталий Чуркин посочи, че въпреки призива за преговори между сърбите и косовските албанци проектът все още предвижда Косово да получи независимост. Той заключи, че шансовете за приемане на такава резолюция клонят към нула. Посланикът на Франция в ООН Жан-Марк дьо ла Саблиер каза, че по всяка вероятност това ще бъде последният опит за компромис в Съвета за сигурност.
						Междувременно в Лисабон сръбският министър-председател Воислав Кощуница каза на своя колега Жозе Сократиш, че Сърбия никога няма да изтъргува въпроса за Косово в замяна на членство в ЕС. Кощуница отново подчерта, че Сърбия никога няма да приеме независимостта на провинцията. Португалия наскоро пое ротационното председателство на ЕС. 
						Също в понеделник министър-председателят на Косово Агим Чеку отново подчерта готовността на провинцията да обяви независимост от Сърбия. Европейската комисия и ръководителите на ООН предупредиха да не се предприемат едностранни действия. (Блиц, Политика, Ню Йорк Таймс - 17/07/07; Бета, РТС, Б92, АФП, Дойче Веле, ДПА, АП, Ройтерс, Телеграфи, РТК, РСЕ, Kosovalive, КИК, Танюг, Макфакс, Блумбърг - 16/07/07)

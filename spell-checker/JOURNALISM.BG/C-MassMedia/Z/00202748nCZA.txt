Мерките за строги икономии и антиимигрантските настроения са водеща сила в гръцката предизборна кампания
					26/04/2012
					Гневът на избирателите е движещата сила в предизборните кампании на определяните като екстремисти участници преди изборите следващия месец.
					От Анди Дабилис за Southeast European Times от Атина – 26/04/12
 
					 
						
Член на крайнодясната партия „Златна зора“ държи гръцкия флаг по време на предизборен митинг в Атина. [Ройтерс]
						След две години протести, стачки и бунтове срещу строгите мерки за икономии, довели до съкращаване на заплатите, повишаване на данъците, намаляване на пенсиите и планираното освобождаване на 150 000 държавни служители, гърците ще гласуват на 6 май, за да изберат нов премиер и парламент. 
						Подхранвани от гнева срещу строгите мерки за икономии и поддържаните от политиците антиимигрантски платформи, предизборната кампания протича в атмосфера на силно безпокойство. Двете доминиращи партии, социалистическата ПАСОК и консервативната „Нова демокрация“, споделят властта в нестабилно хибридно правителство, ръководено от бившия вицепрезидент на ЕЦБ Лукас Пападимос. Заради подкрепата за строгите мерки за икономии обаче коалицията загуби много поддръжници, като общата й подкрепа достигна 40 %, по-малко от половината от получената на изборите през 2009 г. 
						Гърция оцелява благодарение на два спасителни плана за 139 млрд. евро, включващи поредица от спасителни заеми от „Тройката“ ЕС–МВФ–ЕЦБ, която предупреди, че ще спре средствата, ако новото правителство направи опит да претупа реформите. 
						Неонацистката група „Златна зора“ е във възход и има шанс да спечели места в парламента благодарение на публичните си изяви, с които призовава гърците да изчистят страната от 400 000 нелегални имигранти, които според групата са виновни за престъпността, проституцията и други злини. 
						Повечето политици от основните партии избягват светлината на прожекторите, като оставят на своите лидери да се обръщат към партийните поддръжници. Новият лидер на ПАСОК Евангелос Венизелос – бившият финансов министър, който удвои данъците върху доходите и имуществото и въведе данъчно облагане на бедните – обаче посочи, че на 4 май ще проведе митинг на централния площад „Синтагма“ в Атина, който от две години е сцена на протести, стачки и бунтове. 
						Проучванията на общественото мнение показват, че „Нова демокрация“ и ПАСОК няма да успеят да получат достатъчно гласове за убедителна победа. И двете партии са изправени пред перспективата да създадат нова коалиция на идеологически противоположности или да се провеждат избори до сформирането на правителство. Предстоящите избори може да бъдат най-критичните за Гърция след падането на управляващата дясна военна хунта и възстановяването на демокрацията през 1974 г. 
						„Не можем да бъдем оптимисти, че изборите ще доведат до сформирането на силно правителство, нито че коалиционните правителства, които в момента изглеждат възможни, ще бъдат силни и ефективни“, заяви за SETimes Такис Папас, преподавател по политология в Македонския университет в Солун, Гърция. 
						Гневът срещу строгите мерки за икономии тласна гърците към партиите, които се обявяват против спасителните планове, и към екстремистите като „Златна зора“, чийто лидер Николаос Михалолиакос спечели място в Общинския съвет в Атина през 2010 г. Партията запълва съществуващия политически вакуум чрез публични изяви на места, където гърците се събират. 
						По-малките партии ще могат да се възползват от решението на върховния съд на страната и ще получат пропорционално телевизионно време за изяви. Така ще бъде преодоляно правилото, според което само парламентарно представените групи получаваха повечето телевизионно време, като това бяха най-вече ПАСОК и „Нова демокрация“. Управляващите партии бяха силно критикувани и за това, че гласуваха за своите предизборни кампании 30,2 млн. евро от парите на данъкоплатците във време, когато много гърци изнемогват. 
						„Хората знаят кой носи отговорността: двете основни партии, които управляваха страната през последните 35–40 години. Затова и техните проценти са толкова ниски“, каза за SETimes Мариос Евривиадес, асистент по международни отношения в Университета „Пантеон“ в Атина. 
						„Отцепилите се групи нямат идеология, която да ги свързва, освен това, че са против спасителните планове; това е всичко, което ги обединява“, допълни той. „Вижда се краят на двупартийната система“. 
						Основната тема обаче е негативното отношение срещу имигрантите. Нарастващата популярност на „Златна зора“ накара и други партии да заемат твърда позиция срещу незаконните имигранти, които използват Гърция като входна точка, за да търсят убежище или да отидат в други държави от ЕС. Според социологическо проучване на „Капа Рисърч“ 61,7 % от гърците одобряват антиимигрантските платформи. 
						Министърът на защитата на гражданите, социалистът Михалис Хрисохоидис, създаде 30 центъра за задържане в цялата страна, където трябва да бъдат настанени 30 000 имигранти. Критиците му определиха решението като предизборна тактика. 
						„Който няма право на международна закрила и просто пребивава незаконно, ще бъде репатриран съгласно съществуващите процедури“, заяви той. 
						Георгиос Карацаферис, лидер на дясната група ЛАОС, която може да не успее да спечели никакви места заради гнева срещу краткото участие на групировката в коалицията, заяви за телевизия „СКАИ“, че настаняването на нелегалните имигранти на острови, на които комунистите са били изпращани в изгнание по време на управлението на военната хунта, е „добро решение“. 
						„Не искам те да станат мнозинство“, каза Карацаферис, защитавайки правото на гърците да носят оръжие. „Представете си чужденец, който иска да изнасили вашата дъщеря или съпруга. Ще го застреляте; по този въпрос няма никакъв спор“, каза той. 
						Джон Номикос, директор на атинския Изследователски институт за европейски и американски проучвания, заяви че нелегалните имигранти създават реален риск. 
						„Политиците ще превърнат нелегалната миграция в голям проблем в своите кампании, за да спечелят гласове“, заяви той за SETimes. „След изборите политиците и техните партии ще се върнат към обичайната си рутина и нелегалните имигранти ще продължат да идват от гръцко-турската граница и от островите.“ 
						Лидерът на Комунистическата партия (ККЕ) Алека Папарига разкритикува отрицателните реакции. „Не можем да ги хвърлим в морето“, заяви Папарига. Тя посочи за телевизия „СКАИ", че имигрантите са допринесли за гръцкото национално богатство. 
						Според Георгиос Цогопулос, научен сътрудник в Гръцката фондация за европейска и външна политика в Атина, темата за нелегалните имигранти се използва, за да се отвлече вниманието на избирателите от икономическата криза и мерките за строги икономии. 
						„Това е нормалната популистка реторика на гръцките политици и между ПАСОК и „Нова демокрация“ няма никаква разлика, каза той за SETimes. „Гръцкият народ вече им няма доверие.“ 
					
				
			
					 
					
 
 

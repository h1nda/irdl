Гърция приветства шампионите от Евро-2004 и гледа напред към Олимпиадата
06/07/2004
Гърците излязоха на улицата в понеделник, за да отпразнуват триумфа на националния футболен отбор на Евро-2004 в Португалия. Победата бе приветствана като възможно най-добрата реклама на Олимпиадата през следващия месец.
(Скотсман, Телеграф - 06/07/04; Ройтърс, АП, AФП, Би Би Си , Си Ен Ен , Гласът на Америка, Катимерини - 05/07/04; Официален сайт на Атина- 2004)
 
 
Момиче вее гръцкия флаг по време на официалната церемония по посрещането на отбора в централна Атина в понеделник (5 юли).[АФП]
Стотици хиляди гърци обточиха улиците на Атина в понеделник ( 5 юли), приветствайки с добре дошъл националния футболен отбор след неговия триумф на Евро-2004 в Португалия. Възприеман първоначално като аутсайдер, гръцкият отбор крачеше уверено към финала в неделя, когато надделя с 1:0 срещу домакина Португалия, спечелвайки първата европейска титла в своята история.
Повече от 35 000 фенове се събраха на стадиона "Панатанайкон" в централна Атина - мястото, където се проведоха първите съвременни Олимпийски игри през 1896 г. - за да видят как 23-та играчи и техният германски треньор Ото Рехагел вдигат купата и пеят националния химн. Хиляди други се присъединиха към веселията извън стадиона. Изумителният успех на отбора бе посрещнат с празненства в цяла Гърция, както и в други държави със големи гръцки общности.
Само седмици преди откриването на Лятната олимпиада на 13 август официални представители и обикновени граждани приветстваха футболната победа като възможно най-добрата реклама за Игрите. Организаторите се надяват това да стимулира слабите продажби на билети.
Премиерът Костас Караманлис, който присъства на финала в Лисабон, каза, че сега всеки говори за Гърция.
"Тези момчета ни дадоха урок за това, какво гърците могат да направят, когато наистина вярват в нещо, когато сме единни и имаме самочувствие, динамика и метод за постигане на целта, " заяви Караманлис в понеделник, обръщайки се към претъпкания стадион.
Кметът на Атина Дора Бакуяни също се присъедини към празненствата. "Това е най-силното и добро послание за Олимпийските игри: че Атина е тук, че всичко е чудесно, ние изпълнихме този стадион, а още 100 000 души са навън, " посочи Бакуяни.
"Показахме, че Гърция се е променила," цитира АФП лидера на опозицията и бивш външен министър Георгиос Папандреу в понеделник. Той определи победата като "добър отговор на всички статии в пресата през последните месеци за това, че Гърция не е способна да организира Игрите," Шефката на Организационния комитет за Атина-2004 Яна Ангелопулос-Даскалаки изрази същите чувства, заявявайки, че "триумфът разби възгледите на онези, които твърдяха, че не можем да се справим."
Тъй като продължаващите приготовления предизвикват задръствания по пътищата и други проблеми, твърди се, че атиняни губят през последните месеци все повече своя ентусиазъм към Игрите. Мнозина гърци се безпокоят освен това за астрономическия бюджет: само стойността на мерките за сигурност достигна около 1 млрд. евро. Победата в неделя обаче разпали отново националната гордост и според мнозина това ще промени положително и нагласите към Игрите.
Междувременно олимпийският факел, който започна своето 36-дневно околосветско пътешествие на 2 юни, предстои да пристигне в Турция във вторник и след това да премине през България и Кипър, преди да се завърне в Гърция в петък.

Според съобщенията ПКК е инструктирала членовете си да осъществят големи терористични актове
					13/09/2007
					 
						АНКАРА, Турция -- Ръководител на въоръженото крило на Кюрдската работническа партия (ПКК) е инструктирал неговите членове да извършат терористични актове през септември и октомври, съобщи всекидневникът "Милиет" в сряда (12 септември). Съобщава се, че в кодирани телеграми роденият в Сирия лидер на ПКК, известен като д-р Бахоз Ердал, е инструктирал членовете на терористичната организация, че са свободни да извършват всякакви видове терористични актове, но ги е призовал да се стремят да избягват човешки жертви.
						Междувременно турските власти, разследващи осуетения опит за поставяне на мощна бомба в оживена част на столицата, съсредоточават вниманието си върху ПКК. Канцеларията на губернатора на Анкара съобщи в сряда, че взривното устройство е било подобно на използваните от кюрдските бунтовници през 2005 и 2006 г. и е тежало повече от 600 кг. За взривяването на бомбата е трябвало да бъде използван мобилен телефон, любим похват на бомбените атентатори от ПКК.
						Други новини -- Турската армия е убила четирима бунтовници от ПКК в сблъсък в югоизточната провинция Сиирт. Новоизбраният турски президент Абдула Гюл направи в сряда обиколка из преобладаващо кюрдските райони и призова към национално единство и солидарност. (Търкиш Уикли Джърнъл, Джихан - 13/09/07; Милиет, Ройтерс, Сабах, АП, АФП - 12/09/07)

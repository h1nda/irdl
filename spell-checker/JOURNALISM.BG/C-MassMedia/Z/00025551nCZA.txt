Призиви към Сърбия да защити чуждестранните посолства
					22/02/2008
					Сръбските власти получиха остри критики за неуспеха си да предотвратят нападения на вилнеещи тълпи срещу няколко посолства в Белград след масовия протест по повод обявяването на независимостта на Косово.
					(Блумбърг, АФП, ДПА, Би Би Си, Гласът на Америка, ФТ, Интърнешънъл Хералд Трибюн, Индипендънт, Гардиън, Javno.hr, Блиц - 22/02/08; АП, АФП, Ройтерс, ДПА, Си Ен Ен, РСЕ/РС, Информационен център на ООН, Balkan Insight, Бета, Б92, Правителството на Сърбия - 21/02/08)
 
					 
						
Горящ автомобил пред ресторант на "Макдоналдс" в Белград. В сръбската столица избухна насилие след масов митинг срещу обявяването на независимост от Косово. [Гети Имиджис]
						Като осъдиха нападенията на вилнеещи тълпи срещу няколко посолства в Белград (21 февруари), ООН и ЕС призоваха Сърбия да спазва своите задължения да гарантира адекватна защита на чуждестранните дипломатически мисии. 
						Насилието избухна след организиран от правителството протест срещу независимостта на Косово, който събра поне 150 000 души от цялата страна. Накрая около 1 000 от протестиращите напуснаха мирния митинг пред главната сграда на парламента и нападнаха посолството на САЩ. Нападения е имало и срещу някои други дипломатически мисии, включително тези на Хърватия, Германия, Великобритания, Канада, Турция и Босна и Херцеговина. 
						Най-големи щети обаче са нанесени на посолството на САЩ. Свидетел разказва, че група от най-малко 100 демонстранти е проникнала в двора, подпалвайки част от основната административна сграда, а стотици други протестиращи са ги аплодирали. Някои от вандалите са се качили на тераса на първия етаж, изтръгнали са американското знаме и го заменили за кратко с това на Сърбия. Други изхвърляли документи и столове през прозорците, докато над сградата се носел дим. 
						Инцидентът приключи около половин час по-късно, след като около 200 полицаи от частите за борба с безредиците с подкрепата на бронетранспортьори пристигнаха на мястото, стреляха с гранати със сълзотворен газ и арестуваха някои от демонстрантите. След това огънят, обхванал първите два етажа, бе потушен от пожарникари. Намереният по-късно овъглен труп на втория етаж не е идентифициран. Американските служители смятат, че вероятно това е някой от протестиращите, тъй като персоналът на посолството е налице. 
						Около 100 души, включително много полицаи, бяха ранени при сблъсъците по време и след митинга в четвъртък, проведен под надслова "Косово е Сърбия". 
						В изявление за пресата Съветът за сигурност на ООН единодушно осъди "най-остро нападенията срещу посолствата в Белград". Като подчерта "основополагащия принцип на неприкосновеност на дипломатическите мисии," посланикът на Панама Рикардо Алберто Ариас, чиято страна в момента председателства съставения от 15 държави съвет, призова сръбското правителство да вземе подходящи мерки, за да гарантира защитата на чуждестранните посолства. 
						Официални представители на държавите, чиито дипломатически мисии бяха засегнати от участвалите в безредиците, също изразиха своята подкрепа. 
						Заместник-държавният секретар на САЩ по политическите въпроси Никълъс Бърнс се е обадил на сръбския премиер Воислав Кощуница и на външния министър Вук Йеремич, за да изрази протеста на Вашингтон. 
						"Посланието бе съвсем ясно, че тази ситуация е неприемлива'' и че Сърбия трябва да предприеме бързи действия, "за да осигури достатъчно сили за поддържане на сигурността, за да не бъдат атакувани дворът на нашето посолство и персоналът ни ", заяви пред репортери в четвъртък говорителят на държавния департамент Шон Маккормак. "Заинтересовани сме от провеждането на политически диалог със сръбското правителство," каза още той, като отбеляза, че никое различие между Белград и Вашингтон може да служи като "извинение или оправдание за подбуждането на други лица към насилие". 
						Кощуница произнесе емоционална реч на митинга в четвъртък, като обвини Запада, че се опитва да отнеме от Сърбия нейна територия и с хитрост да й наложи покорство. 
						"Няма сила, няма заплаха и няма наказание, толкова големи и противни за всеки сърбин, когато и да било, че да го накара да отрече, че Косово е Сърбия," заяви премиерът. "Докато сме живи, нашите братя в Косово няма да останат сами или да бъдат забравени."

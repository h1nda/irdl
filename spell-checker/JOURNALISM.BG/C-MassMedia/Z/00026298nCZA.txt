Проучване: мнозинството сърби подкрепят ССА
					01/05/2008
					Прозападните партии в Сърбия могат да получат леко преимущество на изборите на 11 май, ако съумеят да убедят колебаещите се гласоподаватели, че споразумението преди членството, подписано с ЕС тази седмица, няма никакво влияние върху статута на Косово. 
					(Б92, AФП, ДПА, Болкън Инсайт - 30/04/08)
 
					 
						
(Отляво) Сръбският външен министър Вук Йеремич, сръбският премиер Божидар Делич, сръбският президент Борис Тадич и шефът по външна политика на ЕС Хавиер Солана на среща на ЕС в Люксембург във вторник (29 април). [Гети Имиджис]
						Сръбските граждани масово подкрепят подписването на Споразумението за стабилизация и асоцииране (ССА), подписано от тяхната страна и ЕС, се казва в проучване, публикувано в сряда (30 април). 
						"Стратиджик Маркетинг" в Белград анкетира 550 избиратели с право на глас преди сръбските прозападни официални представители да подпишат ключово споразумение в Люксембург във вторник. 
						Ръководителят на агенцията Сърдан Богосавлевич заяви пред репортери, че 70% от респондентите подкрепят интеграцията на Сърбия в ЕС. Но този процент слабо е намалял, когато анкетиращите са им напомнили, че някои партии са против споразумението, което се смята за главна първа стъпка по пътя към членство в ЕС. 
						"И все пак 66% са за подписването на ССА, докато 21 % са против него", заяви Богосавлевич за Болкън Инсайт. 
						Проучването показа, че всички поддържници на опозиционната Либералдемократическа партия, 94 % от онези, които подкрепят коалицията "За европейска Сърбия", ръководена от президента Борис Тадич и 81 % от онези, които поддържат коалиция около Социалистическата партия на бившия президент Слободан Милошевич, са подкрепили споразумението. 
						Сред националистите, 45 % от подкрепящите Демократическа партия на Сърбия (ДПС) на премиера Воислав Кощуница и нейния коалиционен партньор "Нова Сърбия" (НС), както и 41 % от поддръжниците на ултранационалистическата Сръбска радикална партия (СРП) са подкрепили ССА. 
						"Когато им се напомни, че някои партии се противопоставят на подписването и че ССА трябва да бъде подписано само ако ЕС даде ясни гаранции, че Косово е част от Сърбия... броят на поддръжниците на ДПС-НС, които са за подписването, намаля драстично", съобщи белградското радио Б92, цитирайки Богосавлевич. "Радикалите, които подкрепят подписването... са намалели до 9%, а подкрепата за ДПС-НС е намаляла от 45 на 39%." 
						Разногласията между лагерите на Кощуница и Тадич по отношение на сръбските отношения с ЕС свалиха тяхното коалиционно правителство през март, като предсрочните парламентарни избори бяха насрочени за 11 май. 
						Смятайки ССА като равносилно на признаването на независимостта на Косово от Сърбия, Кощуница го определи като "юридически невалидно". Националистическите партии заплашват да го анулират след изборите. 
						Но анализаторите твърдят, че ако прозападните партии могат да убедят колебаещите се проевропейски гласоподаватели, че ССА няма да повлияе върху статута на Косово, те може да спечелят изборите. 
						 Сключването на споразумението трябва да намали объркването на някои гласоподаватели относно отношенията на Сърбия с ЕС след независимостта на Косово, съобщи АФП, цитирайки изследователката Светлана Логар от "Стратиджик Маркетинг". "Най-голямото объркване бе предизвикано от статуквото и затова едно изясняване на ситуацията е полезно" за прозападните сили. 
						Неотдавнашно проучване показа, че Демократическата партия на Тадич следва СРП с много малка разлика. 
						Богосавлевич каза, че проевропейската коалиция на Тадич може да събере най-малко още 2% от гласовете след подписването на споразумението с ЕС, което може да й помогне да си осигури мнозинство за нов кабинет.

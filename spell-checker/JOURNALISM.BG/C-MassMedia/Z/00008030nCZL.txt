Лидер на ислямска благотворителна организация с босненска "връзка" ще излежава присъда в американски затвор
19/08/2003
 
ЧИКАГО, САЩ -- Федерален съд осъди в понеделник ( 18 август) ръководителя на ислямска благотворителна организация с клонове в САЩ и Босна и Херцеговина (БиХ) на 11 години и четири месеца лишаване от свобода. 41-годишният Енаам Арнаут, американски гражданин от сирийски произход, бе намерен за виновен в отклоняване на дарения, първоначално предназначени за бежанци, към фондове за подпомагане на ислямски бойци в БиХ и Чечня. Той ще трябва да излежи почти десет години от своята присъда, преди да получи право на освобождаване под гаранция. Съдът отхвърли искането на прокуратурата за 20-годишна присъда, като постанови, че макар връзките на Арнаут с Бин Ладен да са били подозрителни, няма доказателства, че той действително е участвал в терористична дейност. Обиските в офисите на неговата благотворителна организация в БиХ са осигурили по-голямата част от доказателствата срещу Арнаут. (АП, АФП, Ройтърс, Вашингтон Пост, Чикаго Трибюн, Би Би Си - 18/08/03)

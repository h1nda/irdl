МВФ предупреди Сърбия да съкрати значително разходите
					09/09/2009
					След трудни преговори в Белград МВФ одобри по-голям бюджетен дефицит на Сърбия за тази година. Властите обаче ще трябва да работят малко по-усилено, за да получат заема от МВФ.
					От Игор Йованович за Southeast European Times от Белград -- 09/09/09
 
					 
						
В сектора на здравеопазването в Сърбия може да има съкращения с оглед на намаляване на разходите. [Гети Имиджис]
						Нестабилната икономика на Сърбия се бори с предизвикателствата на глобалната икономическа криза, което прави неотдавнашните преговори на страната с МВФ още по-решаващи. Преговорите, които продължиха няколко дни, завършиха с частичен успех в Белград по-рано този месец. 
						МВФ одобри увеличение на сръбския бюджетен дефицит от 3 на 4,5 % от БВП тази година, но Сърбия ще трябва да изпълни редица условия, преди да може да се възползва от оставащите 1,2 милиарда евро от споразумението, подписано с МВФ през март. 
						Сърбия вече е изтеглила близо 800 млн. евро от заема и се надяваше да получи още 700 млн. евро, за да финансира бюджетния си дефицит, който се очаква да възлезе на 1,4 млрд. евро. 
						Дали Белград ще може да използва останалата част от парите, ще се реши след нов кръг от преговори, насрочен за октомври. 
						Икономическият министър Младжан Динкич заяви, че междувременно Сърбия ще изтегли около 400 млн. евро този месец от отделен фонд на МВФ за страни членки, засегнати от рецесията. Динкич каза, че средствата ще се използват за намаляване на бюджетния дефицит. 
						Ръководителят на мисията на МВФ в Сърбия, Алберт Йегер, каза, че институцията изисква от администрацията да съкрати държавните разходи. 
						Това включва "реформа на държавната администрация, пенсионната система, образованието, здравеопазването и по-ефективна работа на държавните компании и местните самоуправления," каза Йегер след разговори със сръбски представители. 
						Той каза, че през октомври сръбските представители ще трябва да представят ясни планове за свиване на разходите, ако искат успешно да задействат наново кредитното споразумение с МВФ. Йегер отбеляза обаче, че страната е стабилизирала финансовия си пазар и намалила платежния си дефицит. 
						Местният икономист Саша Джогович определи изхода от преговорите като "купуване на време" за правителството, защото на този етап на него му липсва ясен план за свиване на разходите. 
						"За съжаление ние приехме това второ посещение на МВФ само с една идея, която съществуваше и преди, но без никакво точно изчисление, и сега МВФ ни предостави още един месец и половина да направим това изчисление," каза Джогович за белградските медии. 
						Сръбските бизнесмени и пенсионери си поеха дъх след преговорите, защото МВФ се отказа от предложението си за увеличаване на ДДС и намаляване на пенсиите и заплатите в публичния сектор. 
						Йегер каза, че МВФ е предложил увеличение на ДДС в Сърбия, което понастоящем е 18 % върху всички стоки и услуги, за да покрие набъбващия бюджетен дефицит. Сръбските представители обаче казаха, че вместо това разликата ще се стопи с радикално преструктуриране на публичния сектор в т.ч. на държавната администрация, образованието и здравеопазването. 
						"Властите решиха, че данъчните увеличения са неприемливи и вместо това предложиха да предприемат по-амбициозна и всеобхватна стратегия на многогодишни реформи в разходването," каза Йегер. 
						Засега не съществува ясен план за това колко души ще трябва да напуснат набелязаните сектори, но синдикатите се опасяват, че хиляди ще останат без работа.

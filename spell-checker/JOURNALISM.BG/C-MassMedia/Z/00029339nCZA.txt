Повдигнати са обвинения срещу бивш албански министър на отбраната 
					18/02/2009
					Главният прокурор на Албания повдигна обвинения срещу 14 души за неизпълнение на дълг във връзка с миналогодишните експлозии в склад за боеприпаси,
					От Йонилда Кочи за Southeast European Times от Тирана -- 18/02/09
 
					 
						
Медиу отрече да е допуснал каквото и да е закононарушение във връзка с взрива и нарече процеса „политически мотивиран”. [Гети Имиджис] 
						Бившият министър на отбраната Фатмир Медиу ще бъде даден под съд за неизпълнение на дълг във връзка със смъртоносните взривове в склада за боеприпаси край Гердец миналата година. Общо 26 души загинаха при инцидента, а стотици други бяха ранени. 
						Медиу е един от 14-те души, обвинени от главния прокурор. Ако бъде осъден, той може да получи максимална присъда от шест години затвор. 
						Други обвиняеми са бившият началник на генералния щаб на армията Луан Сеху и още девет армейски офицери и министерски служители. Единадесетте военни ответници засега остават на свобода, тъй като още не е насрочена дата за делото. 
						Собственикът и управителят на разрушеното съоръжение бяха обвинени по-рано и са задържани под стража в очакване на делото заедно с директора на „Мейко”, националната агенция за износ на оръжие, която отговаряше за унищожаването на боеприпасите в Гердец. 
						Обвиненията в неизпълнение на дълг се основават главно на решението да се разреши съоръжението да функционира в близост до населени места. Взривовете на 15 март 2008 г. избухнаха само на 20 км от Тирана и на няколко километра от международното летище на столицата. 
						Твърди се, че ответниците също така са подписали договори с фирми без необходимия експертен опит и лицензи за унищожаване на боеприпаси. В допълнение обвинението гласи, че ответниците са изложили на риск живота на работниците, като са нарушавали правилата за безопасно боравене с боеприпаси.
						Медиу отрече всякаква вина. В реч пред парламента на 12 февруари той нарече процеса „политически мотивиран”. 
						"Ако прокурорът се превърне в политически инструмент, това е не само позорно, но и рисковано,” каза той пред депутатите, които гласуваха за сваляне на имунитета му в отговор на искането на генералния прокурор. Медиу подаде оставка като министър на отбраната дни след експлозията. 
						Премиерът Сали Бериша подкрепя бившия член на кабинета. „Няма доказателство, потвърждаващо корупция или закононарушение от страна на г-н Медиу”, каза той за "Гласът на Америка" на 7 февруари. Нито пък е имало "колективно закононарушение", добави той.
						Опозиционните социалисти сочат случая в Гердец като фрапиращ пример за правителствена корупция. Депутатът Ерион Браче твърди, че правителството пречи на разследването. „Правителството нарушава закона, причинявайки смъртта на 26 души, а премиерът още не е направил пълен анализ на това престъпление,” каза Браче.

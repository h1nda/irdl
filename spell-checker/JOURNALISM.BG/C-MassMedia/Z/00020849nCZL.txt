БиХ твърди, че не разполага с официални сведения за антитерористична акция 
					04/12/2006
					 
						САРАЕВО, Босна и Херцеговина (БиХ) -- Говорителят на външното министерство Небойша Регое заяви в неделя (3 декември), че правителството на БиХ не разполага с официална информация за антитерористичната полицейска акция в Северна Италия, в която според съобщенията са замесени граждани на БиХ. Множество репортажи в пресата от БиХ, Италия и Македония от края на миналата седмица съдържаха твърдения, че италианската полиция е разбила мрежа от босненски и македонски граждани, заподозрени във връзки с "Ал Кайда". Министърът на сигурността на БиХ Бариша Чолак също заяви в неделя, че Сараево не е официално уведомено за случая. (РТРС, СРНА, ПБС БиХ - 03/12/06; Pincom.info, Дневник, Вест - 02/12/06; A1 TВ - 01/12/06)

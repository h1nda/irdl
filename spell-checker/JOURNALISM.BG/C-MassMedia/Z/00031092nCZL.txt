Грегорян критикува решение на БиХ относно международните съдии
					29/07/2009
					 
						САРАЕВО, Босна и Херцеговина (БиХ) -- Заместник върховният представител Рафи Грегорян е отправил критики срещу решението на правителството да не бъде продължен мандатът на международните съдии и прокурори, които работят по дела за тероризъм, организирана престъпност и корупция, съобщиха местните медии във вторник (28 юли). "Със своето решение Министерският съвет на БиХ се е поддал на политически натиск за ограничаване на ефективността на съдебната система," посочи Грегорян в изявление на Службата на върховния представител. Той настоя, че чуждите магистрати трябва да останат, докато все още съществуват заплахи срещу местни съдии и прокурори. Миналата седмица Министерският съвет прие законопроект, с който до края на 2012 г. бяха продължени само мандатите на ограничен брой чужди съдии и прокурори. 
						Други новини -- Бивш муджахидински боец, осъден за убийство и други престъпления, е избягал от затвора в Зеница, съобщиха в сряда местните медии. Карадж Камел бин Али, известен още като Абу Хамза, не се е върнал в затвора след седемдневен отпуск. По закон затворниците могат да ползват отпуск, ако са излежали две трети от срока на присъдата си. БиХ включи Бин Али към списъка на лицата, които представляват заплаха за националната сигурност заради предполагаеми връзки с терористични организации. (ФТВ, Sarajevo-x.com, РТРС, Дневни Аваз, Танюг, РТС - 29/07/09; Дневни Аваз, Фена, BHRT, Pincom.info - 28/07/09; СВП - 27/07/09)

Хърватия предложи награда за информация за убийците на журналист
					09/04/2009
					 
						ЗАГРЕБ, Хърватия -- Министерството на вътрешните работи обяви в сряда (8 април) награди за информация за двамата мъже, заподозрени в убийството на журналиста Иво Пуканич в Загреб миналия октомври. Той бе собственик и главен редактор на водещото хърватско политическо седмично издание “Национал”. Всеки, който предостави полезна информация, водеща до задържането на заподозрените Желко Милованович и Боян Гудурич, ще получи 100 000 куни (13 560 евро). Трима техни предполагаеми съучастници вече са зад решетките в Загреб, като срещу тях са повдигнати обвинения за организиране на взривяването на автомобила, при което на 23 октомври бяха убити Пуканич и неговият колега Нико Франич. Министерството смята, че Милованович и Гудурич се крият в Босна и Херцеговина или в Сърбия, затова гражданите на тези държави също могат да получат наградата. Милованович има двойно босненско и хърватско гражданство, а Гудурич има сръбски паспорт. (АФП, Явно, Независне Новине, ХРТ - 08/04/09)

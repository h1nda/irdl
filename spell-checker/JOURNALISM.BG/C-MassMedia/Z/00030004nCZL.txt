Турски съд обедини делата на "Ергенекон" и нападението срещу Държавния съвет
					21/04/2009
					 
						АНКАРА, Турция -- В понеделник (20 април) турски съд реши да обедини делото за смъртоносното нападение през 2006 г. срещу съдии от върховния административен съд на страната с текущото дело срещу "Ергенекон". На 17 май 2006 г. въоръжен мъж нахлу в Държавния съвет в Анкара, уби висш съдия и рани четирима други. Нападателят, адвокатът Алпарслан Аслан, заяви, че е отмъщавал за решения на съда в подкрепа на забраната за носене на мюсюлмански забрадки в университетите и държавните учреждения. Той призна и за организирането на три нападения с гранати в Истанбул срещу светския вестник "Джумхуриет" няколко дена преди стрелбата в съда.
						Миналата година обаче прокурорите, разследващи групата "Ергенекон", заявиха, че са установили връзка между двете дела и че въоръженият нападател "се е представил за радикален ислямист", а всъщност е работил за заговорниците от "Ергенекон". Сенчестата група е обвинявана в това, че е планирала бомбени атентати и убийства на видни обществени фигури, за да предизвика хаос и сваляне на правителството на управляващата Партия на справедливостта и развитието. (Заман, Ватан, Радикал, Хюриет, Милиет, Сабах - 21/04/09; Анадолска информационна агенция, НТВ - 20/04/09)

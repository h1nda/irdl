Нарастват страховете от нова глобална рецесия
					19/08/2011
					Световните пазари се сринаха в четвъртък след предупрежденията, че Европа и Съединените щати вървят към нова икономическа криза.
					(Ройтерс, УСД, Би Би Си - 19/08/11; AП, АФП, РТТ Нюз, РСЕ/РС, Гласът на Америка, Блумбърг, Ню Йорк Таймс, УСД, Dnevnik.bg - 18/08/11)
 
					 
						
Няколко страни от еврозоната дадоха да се разбере, че може да поискат допълнителни гаранции срещу средствата, които отпуснат като част от спасителния пакет от заеми за Гърция. [Архив]
						Безпокойството от надвисналата икономическа криза разтърси пазарите от двете страни на Атлантика в четвъртък (18 август), а европейските акции претърпяха най-големия си дневен спад от март 2009 г. насам. 
						Раздухвайки допълнително вече съществуващите страхове, инвестиционната банка "Морган Стенли" от "Уол Стрийт" предупреди в доклад от същия ден, че Съединените щати и еврозоната "кръжат опасно близо до рецесия - описана като свиване в две последователни тримесечия - през следващите 6-12 месеца". Както "Морган Стенли", така и "Банк ъв Америка Мерил Линч" оценяват риска от нов спад с вероятност едно към три. 
						Президентът на ЕС Херман ван Ромпой обаче бе на друго становище. "Няма перспектива, няма прогноза за отрицателен икономически ръст," каза той в четвъртък. Ръстът може да бъде по-нисък от очаквания..., но не предвиждаме отрицателен икономически ръст, рецесия." 
						Изострящата се криза с дълга в рамките на 17-членната еврозона и нарастващият скептицизъм, че водещите европейски политици са в състояние да я преодолеят, са между факторите, подхранващи тревогата сред инвеститорите през последните седмици. 
						Във вторник германският канцлер Ангела Меркел и френският президент Никола Саркози обявиха планове за по-тясно икономическо сътрудничество в еврозоната, но това също не успокои пазарите. 
						Действията, които те предлагат, включват икономическо правителство, оглавявано от Ромпой, както и въвеждането на данък върху финансовите транзакции, хармонизиране на корпоративните данъци и конституционни ангажименти за балансиране на бюджетите. 
						Инвеститорите обаче бяха разочаровани, че планът не предвижда увеличаване на спасителния фонд на еврозоната, Европейския инструмент за финансова стабилност (ЕИФС), или издаването на взаимно гарантирани еврооблигации. 
						 Описвайки предложенията на германския и френския лидер като безполезни, бившият председател на Европейската комисия Жак Дьолор предупреди в авторска статия, публикувана в белгийския всекидневник "Соар" и швейцарския всекидневник "Тан" в четвъртък, че еврото и ЕС са изложени на риск от сриване. 
						 "Отворете си очите: еврото и Европа са на ръба на пропастта," каза той. "За да не паднем в нея, решението ми се вижда съвсем просто: или страните членки приемат силното икономическо партньорство, за което винаги съм настоявал, или прехвърлят по-големи правомощия на Съюза." 
						Дьолор разкритикува европейските лидери, че не "виждат действителността пред очите си" още откакто кризата с гръцкия държавен дълг избухна преди около 18 месеца, както и че отлагат прилагането на мерките, съгласувани по време на преговорите за кризата миналия месец. 
						Междувременно ново препятствие изникна на пътя към новия спасителен план за Гърция в четвъртък, когато няколко страни от еврозоната дадоха да се разбере, че може да поискат допълнителни гаранции срещу средствата, които отпускат като част от пакета от спасителни заеми. 
						Новината, че Финландия вече е постигнала такова споразумение с Атина във вторник, накара и други страни от 17-членната зона да поискат подобни споразумения с гърците. 
						"Винаги сме били на становището в съвета, че ако има схема за обезпечения, Австрия ще участва," каза за АП Хaралд Вайглайн, говорител на финансовото министерство на Австрия. Холандия, Словакия и Словения също намекнаха, че ще настояват за такова споразумение.

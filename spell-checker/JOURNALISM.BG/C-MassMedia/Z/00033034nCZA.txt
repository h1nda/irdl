Гърция може да бъде дадена под съд от ЕС 
					14/01/2010
					ЕС обмисля процедура за нарушение срещу Гърция заради предоставяне на недостоверна статистика относно бюджетния си дефицит и дълга.
					(Дау Джоунс, Юръпиън Войс - 14/01/10; Ройтерс, АФП, Би би Си, ФТ, Юрополитикс, EurActiv, Euobserver, Катимерини, Balkans.com - 13/01/10; AФП - 12/01/10)
 
					 
						
Статистическата служба на ЕС Евростат разкритикува факта, че Гърция е поправила бюджетния си дефицит миналата година от 3,7 % от БВП на 12,5 %. [AФП]
						Вероятно Европейската комисия (ЕК) ще предприеме правни мерки срещу Гърция за подаване на недостоверна информация относно публичния дълг и бюджетния дефицит на страната, цитираха медиите в сряда (13 януари) източник от ЕС. 
						 "Сигурно ще има нова процедура за нарушение ... защото предоставянето на навременна и надеждна статистика е задължение по законите на ЕС и те не са изпълнили задължението си," е казал неназованият представител на ЕС. 
						Изявлението очевидно има предвид процедурата, която ЕК откри срещу Гърция през 2004 г. заради предоставените от властите в предходни отчети масово грешни данни за дефицита и дълга. Информацията бе използвана от Гърция през 2001 г., за да спечели приемане в еврозоната. 
						В доклад на ЕС се отбелязват още многократните жалби до ЕС през миналата година от директора на Националната статистическа служба на Гърция (НССГ) за това, че е бил подложен на политически натиск относно подаваните данни. 
						Заплахата от нови правни мерки срещу Атина последва публикуван в понеделник критичен доклад на ЕК относно статистиката за дефицита и дълга, предоставяна от гръцкото правителство. В този документ страната бе обвинена в "груби нередности" в националните счетоводни процедури. 
						Според доклада на 2-и и 21-и октомври 2009 г. бившето консервативно гръцко правителство и неговият социалистически наследник са изпратили на ЕС силно различаващи се сведения за превишения дефицит на страната в периода 2005-2009 г., както и противоречиви прогнози за 2009 г. 
						 В доклада, представен от настоящото правителство на ПАСОК на 21 октомври миналата година, държавният дефицит за 2008 г. бе поправен на 7,7 % от БВП, с 5 % повече от докладвания през април и заверен от службата на ЕС, Евростат. 
						Дефицитът за 2009 г. от 3,7 %, също прогнозиран през април, бе поправен на 12,5 % от БВП, много над тавана от 3 %, разрешен на страните в еврозоната. "Поправки от такава величина на минали изчислени размери на държавния дефицит са изключително редки в други страни, членки на ЕС, докато в Гърция са правени няколкократно," се отбелязва в доклада. 
						"Тези последни поправки са илюстрация на липсата на качество на фискалната статистика в Гърция ... и показват, че напредъкът в събирането на данни за фискалната статистика в Гърция, както и засилените проверки на гръцките фискални данни от Евростат след 2004 г. ... не са били достатъчни, за да приведат качеството на гръцките фискални данни до нивото, постигнато от други страни, членки на ЕС." ЕК предупреди също за потенциални по-нататъшни проблеми, тъй като Евростат още не е заверила данните, предоставени през октомври. 
						 "Значителен брой въпроси без отговор и висящи проблеми продължават да стоят в ключови области, като социалноосигурителните фондове, неплатените дългове на болниците и сделките между държавните предприятия," се казва в него. "Тези въпроси ще трябва да бъдат решени и не можем да изкючим възможността това да доведе до по-нататъшни поправки на данните за гръцкия държавен дефицит и дълг, особено за 2008 г., но вероятно и за предходни години." 
						Гръцкият дълг, който понастоящем е 113 % от БВП и се очаква да расте, е вече почти двойно по-голям от 60-процентния лимит, определен за 16-те страни от еврозоната. 
						Някои анализатори се опасяват, че фискалните проблеми на Гърция биха могли да застрашат стабилността на 16-членната група, за която еврото е обща валута. 
						Оли Рен, номиниран за еврокомисар по икономическите и валутните въпроси, каза в понеделник по време на изслушването си в Европейския парламент, че се съмнява, че Гърция ще се опита да напусне еврозоната или ще бъде принудена да го направи. 
						Правителството на гръцкия премиер Георгиос Папандреу обеща да приведе дефицита в рамките на тавана от 3 % от БВП за страните от еврозоната до края на 2012 г. 
						"Ние сме решени да оставим зад гърба си гигантските дефицити от миналото," каза той в сряда, добавяйки, че излизането от еврозоната не е вариант. "Ние ще направим каквото е необходимо, за да постигнем нашите цели в рамките на три години." 
						По време на посещение в Атина във вторник новият постоянен председател на ЕС Херман ван Ромпой каза, че Гърция предприема стъпки да посрещне "сериозното" предизвикателство, свързано с финансовите й затруднения.

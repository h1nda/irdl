В Албания бе разкрита схема за измами с петрол
					16/03/2011
					Две дружества са заподозрени в представяне на нискооктанова „непреработена нафта” за висококачествено гориво, докато митничари и данъчни служители са си затваряли очите.
					От Линда Карадаку за Southeast European Times от Тирана – 16/03/11
 
					 
						
Съгласно схемата вторичният нискокачествен продукт е бил продаван на потребителите в местните бензиностанции. [Ройтерс]
						Съд в Тирана реши в понеделник (14 март) да бъдат задържани 13-те души, арестувани в края на седмицата за предполагаемо участие в незаконна схема за контрабанда на петрол. 
						Заподозрените са обвинени, че през периода 2007–2009 г. са позволили на две компании да представят нискооктанов петролен вторичен продукт за висококачествено вносно дизелово гориво. Сред обвиняемите има бизнесмени, митнически и данъчни служители. Замесени са две големи компании – „Еуройл” и „Фишеку”. Те работят на пазара от години. 
						 Все още не е известно какви са нанесените вреди, като се започне от самата измама и се стигне до последиците за превозните средства и околната среда. Ако обаче обвиненията се окажат верни, това може да бъде най-голямата контрабандна измама в историята на Албания. 
						Прокуратурата съобщи пред местните медии, че предполагаемите незаконни дейности са започнали през 2007 г. и са продължили до 2009 г. Главните заподозрени са петролните бизнесмени Хайри Елезай и синът на Илиас Фишеку, Мартин Фишеку. 
						 Албанският всекидневник „Мапо” съобщи на 12 март, че през двете години на пазара са били продадени големи количества „непреработена нафта”, както се нарича вторичният продукт, като преработен петрол. 
						 „Тази дейност е започнала от частното дружество „Еуройл” с акционер и директор Хайри Елезай в сътрудничество с друга частна фирма, „Фишеку“, с акционер и директор Илиас Фишеку”, е заявила албанската прокуратура, цитирана от „Мапо”. 
						Смята се, че митническите служители са подпомагали измамата, като са подправяли документи. Печалбите от измамата възлизат на милиони евро. 
						Миналата година бившият министър на икономиката, търговията и енергетиката Дритан Прифти намекна, че се извършва такава дейност. Сега той посочи, че разследването е доказало неговата правота. 
						Той твърди, че са замесени трима министри или поне бивши министри, както и високопоставени представители на държавната полиция и митнически и данъчни служители. 
						Самият Прифти обаче е обект на друго разследване за корупция, в който той е обвинен, че е получил подкуп от 70 000 евро. Той твърди, че не е направил нищо нередно. 
						Администрацията на министър-председателя Сали Бериша заяви, че взема мерки срещу корупцията и измамите. „Правителството ще продължи непрекъснатата си борба срещу всички форми на контрабанда и срещу всеки, който се опитва да ощети [албанската] икономика”, заяви заместник-министърът на финансите Алфред Рушай. 
						Рушай обвини опозицията, като заяви, че когато социалистите са били на власт, непреработеният петрол се е търгувал свободно на вътрешния пазар в продължение на осем години, без да бъде облаган с данъци. 
						„Престъпните групи, които контролират петрола, го изпращат в базата на Бериша”, заяви в неделя опозиционният лидер Еди Рама.
						 „В същото време онези, които позволиха този грабеж и започнаха контрабандата, заседават в правителството.” 
						Според представителя на „Трансперънси Интернешънъл” в Албания, Лутфи Дервиши, схемата потвърждава, че някои институции в страната не функционират добре. Измамата, заяви Дервиши, е трябвало да се установи от инспекторите по качеството на горивата, от данъчната служба, митниците или полицията.

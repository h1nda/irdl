Сили от СФОР обкръжиха сгради, в които живее семейството на Караджич
27/08/2003
СФОР потвърди във вторник (26 август), че силите са започнали операция в Пале и прилежащите райони "за неутрализиране на лица, които извършват дейности, препятстващи напредъка и развитието на Босна и Херцеговина".
(АП, Ройтърс, АФП, Си Ен Ен - 26/08/03)
 
 
Силите на СФОР са обкръжили дома на дъщерята на Радован Караджич в Пале във вторник (26 август), докато други войници са патрулирали града. Продължилата цял ден операция е била част от редовното патрулиране, гласи съобщение на ръководените от НАТО мироопазващи сили, като се допълва, че подобни действия са били предприети и в други части на Босна и Херцеговина (БиХ) във вторник. Тази операция, изглежда, не е представлявала опит за арестуване на най-търсения от Трибунала на ООН обвиняем във военни престъпления и затова не се съобщава за задържани лица.
"Този тип операции се провеждат, за да се неутрализират лица, извършващи дейности, които препятстват напредъка и развитието на Боса и Херцеговина," цитира Асосиейтид Прес съобщение на СФОР, публикувано във вторник вечерта. "В тази страна няма място за обструкционистични действия."
Десетки американски, френски и италиански миротворци са участвали в операцията, започнала около 10 часа местно време, когато войници са заели позиции около дома на Соня Караджич в някогашната военновременна цитадела на босненските сърби град Пале, разположен на около 16 км югоизточно от Сараево. Други са били изпратени на още шест места в града, като са спирали на кръстовища, при полицейски участък, при клиниката, управлявана от съпругата на Караджич Лиляна, и при къщи, принадлежащи на предполагаеми съратници на Караджич. Силите са останали на позиция през целия ден. СФОР не разкри никакви подробности за операцията или нейните резултати.
Междувременно командващият СФОР генерал-лейтенант Уилям Уорд бе в североизточна БиХ, за да наблюдава подобна операция на миротворците там, докато по сведения на Ройтърс в понеделник вечерта СФОР са установили контролен пункт близо до югоизточния град Гачко, място, където се предполага ,че Караджич е бил забелязван в миналото.
Говорителят на СФОР Дейл МакИкърн каза, че този тип операции ще бъдат повтаряни "от време на време" из цяла БиХ.
Международната общност интензифицира напоследък усилията си за изправяне пред съда в Хага на Караджич и други заподозрени във военни престъпления. Започналата през март кампания е насочена и срещу лица, които помагат на беглеците да се укрият от правосъдието.
Като част от тези усилия в началото на юли Върховният представител Пади Ашдаун замрази банковите сметки и авоарите на членове на семейството на Караджич, заподозрени, че му помагат да избегне ареста. Освен това ЕС е забранил достъпа до територията на Съюза на съпругата и сина на Караджич, како и на още няколко лица.
Караджич и военновременният му командир Ратко Младич бяха обвинени през 1995 година за ролята им в мащабните зверства, извършени в периода 1992-1995 година в БиХ. Те са обвинени в геноцид във връзка с клането в Сребреница, когато са били убити повече от 7,000 мъже и деца от босненско-мюсюлмански произход.
Други новини: холандската част в рамките на СФОР съобщи във вторник, че е събрала голямо количество незаконно притежавано оръжие по време на операция "Жътва", проведена от 18 до 22 август. При операцията са били събрани 207 ръчни гранати, 34 гранатомети, девет противопехотни мини, четири самоделни ръчни гранати, 1.3 кг експлозиви и 7,795 пълнителя с боеприпаси.

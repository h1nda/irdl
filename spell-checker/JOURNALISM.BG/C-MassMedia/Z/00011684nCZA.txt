Очертават се нови условия за инвестиране в Сърбия 
					
				
					18/08/2004
				
				
						Вицепремиерът на Сърбия Миролюб Лабус заяви, че условията за инвестиране са се подобрили най-вече поради икономическото и политическо развитие.
					
				
						От Давор Коникушич за Southeast European Times в Белград - 18/08/04
 
					
				 
					
Инвестиционният риск намаля през последните четири месеца поради подобрените икономически и политически условия в Сърбия, включително избирането на президент-реформатор, заяви вицепремиерът Миролюб Лабус. [АФП]
					
							Представители на сръбското правителство, които отговарят за икономиката, посочват новите и подобрени условия за инвестиране в републиката. Според вицепремиера Миролюб Лабус тази година се очакват инвестиции на стойност 566 млн. евро, от които 242 млн. директни инвестиции. 
						
					
							Инвестиционният риск намаля през последните четири месеца поради подобрените икономически и политически условия, включително избора на президента-реформатор Борис Тадич. Според Лабус, “Днес нас ни определят като високорискова страна с рейтинг 7. Това е най-високият риск. Например България и Румъния имат рейтинг 5, Хърватия – 4. Считаме, че Сърбия е много по-сигурна, отколкото определеният ни рейтинг сочи.“ Корупцията остава най-сериозната бариера пред инвестициите, добави той. 
						
					
							Междувременно ръководителят на агенцията за чуждестранни инвестиции и насърчаване на вноса Ясна Матич обяви, че проведената неотдавна във Виена конференция по инвестициите даде наградата за най-голяма инвестиция “на зелено” на Ball Packaging Europe за нейната инвестиция в изграждането на завод за алуминиеви консервни кутии в Сърбия. Матич добави, че компанията Del-jug, която е част от Delta Holding, е била определена за най-големия инвеститор в Сърбия, докато концернът Hemofarm от Връшац е най-големият инвеститор в Босна и Херцеговина. 
						
					
							Според регионалния координатор на ОСИР Антоан Куринери Милет наградата от конференцията във Виена изпраща “позитивно послание до инвеститорите и насърчава правителството да продължи икономическите реформи, тъй като това е единственият начин да се привлекат нови инвестиции. Икономическото развитие на Сърбия е от общ интерес на правителството и инвеститорите и затова планираме да останем ангажирани с този голям пазар.“ 
						
					
							Подобрението на инвестиционния климат, стимулирането на диалога между правителството и инвеститорите, както и постигането на инвестиционно споразумение следва да бъдат приоритети за Белград, посочи Милет. 
						
					
							С равнище на преки чужди инвестиции от 200 евро на глава от населението Сърбия-Черна Гора заема последно място сред държавите от региона, сочат данните на Сръбската търговска палата.

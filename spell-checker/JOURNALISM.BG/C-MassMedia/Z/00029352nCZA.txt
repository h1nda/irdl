България е решена да запази финансовата си стабилност
					19/02/2009
					Запазването на финансовата стабилност е основен приоритет на правителството, заяви с сряда българският премиер Сергей Станишев, очертавайки мерките, които страната възнамерява да вземе, за да смекчи последиците от глобалната криза.
					(Ройтерс, Dnevnik.bg, Медиапул, БТА, СНА - 18/02/09)
 
					 
						
"Ще се борим да запазим всяко работно място. Не гледаме на ситуацията през розови очила; ситуацията е наистина много динамична,” каза Станишев. [Гети Имиджис]
						България е решена да запази финансовата си стабилност въпреки несигурността, причинена от глобалната икономическа криза, каза в сряда (18 февруари) премиерът Сергей Станишев. 
						Макар че първоначално настояваше, че страната не е изправена пред сериозни рискове, той заяви пред участниците в икономически форум в София, че първите признаци на криза в България вече са налице. Много активи са се обезценили, в някои бизнес сектори пазарите и поръчките се свиват, а банките рязко са намалили кредитирането, докато лихвените проценти са се повишили, отбеляза Станишев. Срещащите трудности компании съкращават работници и потреблението е намаляло, тъй като хората са принудени да свиват разходите си заради икономическата несигурност.
						Независимо от всичко България страда по-малко от кризата в сравнение с много водещи икономики и остава финансово и икономически стабилна, подчерта премиерът. Той също така увери участниците във форума, че режимът на валутен борд, въведен в България през 1997 г., ще остане в сила до приемането на страната в еврозоната. Съгласно споразумението българският лев се търгува при фиксиран курс от 1.95583 лева за едно евро.
						За да противодейства на негативните ефекти от сегашната криза, правителството планира да похарчи близо 3,1 млрд. евро за различни проекти и за разкриването на близо 80 000 нови работни места.
						"Ще се борим да запазим всяко работно място. Не гледаме на ситуацията през розови очила; ситуацията е наистина много динамична,” каза Станишев. 
						Той подчерта още необходимостта от повече усилия срещу корупцията и засилване на ефективността на съдебната система като средства за увеличаване на доверието у чуждите инвеститори и по-добро усвояване на еврофондовете. 
						Станишев обеща в сряда, че правителството няма да увеличава данъците, но че планира да повиши пенсиите двукратно до юли. 
						България ще проведе избори за национален и Европейски парламент това лято на фона на нарастващо негодувание срещу политиците и тристранната коалиция, водена от Социалистическата партия на Станишев. Над 70 % от анкетираните в неотдавнашно проучване са заявили, че искат това правителство да си отиде. 
						В обръщение към участниците във форума в сряда управителят на Българската народна банка предупреди, че планираните от правителството антикризисни разходи биха могли да тласнат бюджетния дефицит над допустимите нива. 
						"Трябва да запазим спокойствие и да не действаме глупаво,” е заявил управителят на БНБ Иван Искров, цитиран от „Ройтерс”. „Трябва поне да постигнем бюджетен баланс, за да избегнем създаването на рискови ситуации." 
						Брюксел вече предупреди София, че заплануваните повишения на пенсиите може да доведат до по-голям бюджетен дефицит и съответно по-дълбока финансова криза.

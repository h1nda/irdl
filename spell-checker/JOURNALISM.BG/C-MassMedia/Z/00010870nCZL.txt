Ашдаун препоръчва Босна и Херцеговина като туристическа дестинация
21/05/2004
 
ЛОНДОН, Великобритания - Върховният представител на международната общност Пади Ашдаун бе в Лондон в четвъртък (20 май) за началото на кампания за привличане на британски туристи към Босна и Херцеговина (БиХ). Той заяви пред Би Би Си, че БиХ отново е станала безопасна за туристите, описвайки страната като "приключение", което не трябва да се пропуска.
Други новини: Началникът на специалната босненска сръбска полиция е подал оставка след зле организиран опит да задържи двама заподозрени във военни престъпления. Драган Лукач първоначално пренебрегваше натиска да се оттегли поради провалена операция миналия месец, в резултат от която загина един невинен човек. Заместникът на Лукач, Драган Рибич, в края на краищата също се оттегли.
Междувременно в Сараево правителствени служители представиха проект за преструктуриране на полицейските сили в БиХ през следващите шест до седем години. Броят на полицейския персонал ще бъде намален с близо 5 000 от сегашните 18 000 служители. (Независне новине - 21/05/04; Би Би Си, АФП, Ройтерс, Пинком.инфо, Фена, ПБС БиХ - 20/05/04)

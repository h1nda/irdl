Албанският политик Мета обвини лидера на СП Рама, че руши опозиционната коалиция
					14/04/2008
					 
						ТИРАНА, Албания -- В реч на конгреса на своята партия в неделя (13 април) лидерът на Социалистическото движение за интеграция (СДИ) Илир Мета каза, че близкото тайно сътрудничество между министър-председателя Сали Бериша и лидера на опозиционната Социалистическа партия (СП) Еди Рама е в ущърб на интересите на обществото. Той добави, че опозиционната коалиция се руши от съюза на Рама с Бериша. В подкрепа на това свое мнение Мета каза, че избирателната система, предложена от СП и управляващата Демократическа партия (ДП) на Бериша, която се базира на испанския модел, ще изключи 1/3 от албанските гласоподаватели. Той обвини Бериша и за икономическите проблеми на страната, включващи висока инфлация и голям външен дълг. 
						В отговор депутатът от СП Таулант Бала каза, че СДИ се е върнало към старата гневна политическа реторика. Той обвини Мета, че атакува и обвинява СП заради "необходимата реформа на избирателната система, която ще бъде в интерес на всички албанци", като в същото време работи задкулисно с управляващата ДП, за да се опита да свали Рама от поста му на кмет на Тирана. (Шекули, Шкип, Коха Йоне, Панорама - 14/04/08; Топ-Ченъл - 13/04/08)

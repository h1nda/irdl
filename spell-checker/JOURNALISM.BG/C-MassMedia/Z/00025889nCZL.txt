ДПА се завръща в македонското правителство
					24/03/2008
					 
						СКОПИЕ, Македония -- Демократичната партия на албанците (ДПА) реши в неделя (23 март) да се върне в управлението на страната десет дни, след като бе обявила, че го напуска. Решението бе взето по време на среща между лидера на ДПА Мендух Тачи и премиера Никола Груевски. Всички министри от ДПА ще поемат отново задълженията си с изключение на вицепремиера Имер Алиу. 
						"ДПА и ВМРО-ДПМНЕ се споразумяха да сформират работни групи, които да работят за намиране на решение за приемането на закон за използване на езиците съгласно конституцията и съществуващото законодателство, както и съгласно Охридското рамково споразумение. Партиите ще проведат и дискусии ... във връзка с жертвите на конфликта от 2001 г. съгласно законодателството, както и по закон за използване на знамената съгласно конституцията," обяви ДПА. Партията настояваше, че нейните възгледи по тези въпроси се пренебрегват. Докато Македония продължава да храни надежди да получи покана за членство на срещата на върха на НАТО през април, официални представители в страната призовават за единство. (Утрински Весник, Вечер - 24/03/08; Макфакс, ИТАР-ТАСС, A1 - 23/03/08)

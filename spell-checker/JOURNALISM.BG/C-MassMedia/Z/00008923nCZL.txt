Лидерите на българската десница търсят обединение
03/11/2003
Местните избори в България бяха последвани от призиви за обединение на десните партии. Според кмета на София Стефан Софиянски ако управляващото Национално движение "Симеон Втори" не ревизира отношението си към местното самоуправление, възможни са предсрочни парламентарни избори.
(БТА, бТВ, Новините, БНН, Медиапул, Дневник, Всекиден, АФП, Би Би Си - 02/11/03- 03/11/03)
 
 
Местните избори в България показаха, че една обединена десница може да спре похода на левицата към властта, каза в неделя (2 ноември) лидерът на Съюза на демократичните сили Надежда Михайлова, обявявайки плановете си да проведе разговори с партиите, които СДС е подкрепил при вота.
"Не сме се коалирали, ние само действахме заедно по отношение на определени кандидати, " обясни Михайлова по време на пресконференция късно вечерта след втория тур на месните избори в неделя за кметските места в повече от 1 500 градове и села, включително двата най-големи града София и Пловдив.
В София настоящият кмет Стефан Софиянски получи трети четиригодишен мандат след победата на втория тур срещу кандидата на лявата Българска социалистическа партия (БСП) Стоян Александров. Софиянски,подкрепен от СДС и други дясно-центристки партии, спечели 53.77 % от гласовете; Александров събра останалите 46.23 %.
Бивш член на СДС, Софиянски напусна тази партия след загубата на парламентарните избори от юни 2001 г., за да образува своя партия Съюз на свободните демократи. На пресконференция след изявлението на Михайлова по-късно в неделя той призова за обединение на българските десни партии, откривайки положителни индикации за това през седмицата между двата тура на изборите.
Ако управляващото Националното движение "Симеон Втори" (НДСВ) не ревизира отношението си към местното самоуправление, възможни са предсрочни парламентарни избори, заяви Софиянски в неделя, въпреки че партията обяви подкрепата си за него, след като нейният кандидат не можа да се класира за втория тур.
Заела трето място на първия тур,	 Михайлова призова привържениците на СДС да подкрепят Софиянски на балотажа.
СДС спечели кметските места в Пловдив и осем други големи града на България. Управляващото НДСВ, което също така подкрепи Софиянски на втория тур, спечели кметските места само в два от 27-те големи града в страната. Други десет ще бъдат управлявани от кметове на БСП, докато Движението за права и свободи ( ДПС) спечели в град Кърджали, населен предимно с етнически турци, още на първия тур, проведен на 26 октомври. Независими кандидати спечелиха кметската надпревара в останалите пет центъра.
Според Централната избирателна комисия активността в неделя бе малко над 50 %.
БСП ще има най-голямо представителство в местната власт в цялата страна, спечелвайки 1 942 от общо 5 200 места за общински съветници. По думите на лидера на БСП Сергей Станишев това превръща партията в победител в надпреварата с 37 % от общия брой на съветниците.
Според лидера на ДПС резултатите от местните избори показват, че нито една от партиите, представени в българския парламент след последните парламентарни избори, не би могла да управлява сама. " Следващият кабинет вероятно ще бъде формиран от три политически сили, ако процесите в ляво и дясно на българския политически спектър не бъдат поставени под контрол, както сочи вотът от местните избори," заяви лидерът на ДПС Ахмед Доган.

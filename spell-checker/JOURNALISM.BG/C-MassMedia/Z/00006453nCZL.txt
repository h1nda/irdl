Любчо Георгиевски напуска лидерския пост във ВМРО-ДПМНЕ
10/04/2003
Бившият премиер на Македония Любчо Георгиевски иска ръководството на ВМРО-ДПМНЕ да бъде попълнено с млади хора, с оглед на президентските избори през следващата година.
Валентин Нешовски за Southeast European Times от Скопие - 10/04/03
 
 
Бившият премиер Любчо Георгиевски няма да бъде повече председател на ВМРО-ДПМНЕ, най-голямата опозиционна партия в Македония. Съобщения за неговото решение се появиха първо в медиите, а по-късно то бе потвърдено от Никола Груевски, бивш министър на финансите в неговото правителството. Той заяви, че Георгиевски е споделил решението си да се оттегли на предстоящия конгрес на ВМРО-ДПМНЕ и му е предложил да заеме лидерското място в партията. Понастоящем Груевски е неин заместник-председател.
"Аз нямам желание да бъда партиен лидер", заяви Груевски. "Георгиевски притежава всички качества за този пост".
Идеята на Георгиевски е обновяването на партията след оттегляне на така наречения стар ешалон, включително бившия вътрешен министър Любе Бошковски, екс-министърът на земеделието Мариян Горчев, и Войо Михайловски и Драган Даравелски, срещу които бе повдигнато обвинение за злоупотреба със служебното им положение, докато бяха на власт. Ганка Самоилова-Цветановска, Люпчо Балковски и Ден Дончев ще заемат ръководни постове в партията. Георгиевски ще бъде преизбран за председател на ВМРО-ДПМНЕ на партийния конгрес през май, съобщиха близки до партията източници.
Според лидера на либералите Стоян Андов обаче, които са коалиционен партньор на ВМРО-ДПМНЕ, Георгиевски е споделил, че решението му да се оттегли е окончателно.
Яни Макрадули, координатор на парламентарната група на управляващата партия СДСМ, заяви че не се очакват промени в генералния курс на ВМРО-ДПМНЕ, тъй като Георгиевски ще продължи да управлява партията от позицията си на почетен председател. Повечето медийни коментатори са съгласни с тази прогноза.
Според Демократичния съюз за интеграция (ДСИ), оттеглянето на Георгиевски може да се приеме за опит да избегне отговорността за изпълнение на Рамковото споразумение. Говорителката на ДСИ Ермира Мехмети обаче каза, че всички подписали споразумението носят солидарна отговорност за неговото осъществяване.
Въпреки че е подписал Рамковото споразумение, Георгиевски няколко пъти се дистанцира публично от задълженията си за неговото изпълнение и веднъж дори обяви оттеглянето на своя подпис.
Представители на Либерално-демократическата партия заявиха, че е крайно време партиите в Македония да започнат да се съобразяват с правилото партийният лидер на напуска поста си, ако не може да доведе партията си до успех.
Някои членове на ВМРО-ДПМНЕ са засегнати от факта, че Георгиевски настоява да си отиде. Няколко местни партийни организации изпратиха писма до централата в Скопие, в които изразиха молбата си той да остане на поста. Представители на висшето партийно ръководство също заявиха, че ще се опитат да променят решението му. Ако не успеят, главни претенденти за неговото място ще бъдат Мариян Горчев, подкрепян от стария партиен елит, и Груевски, който се ползва с подкрепата на Георгиевски и младите партийни ръководители.
Всичко това става в момент, когато група съмишленици, близки до президента Борис Трайковски, иска да създаде фракция във ВМРО-ДПМНЕ и да спечели болшинството от членовете, които са загубили доверието в партията. Някои анализатори смятат, че Георгиевски иска да подготви ВМРО-ДПМНЕ за следващите президентски избори, като изведе нови лица на ръководните постове. Георгиевски е твърде млад, за да бъде президент, тъй като по закон кандидатът трябва да има навършени поне 40 години. Независимо от това, на президентските избори се гледа като на проверка за силата на ВМРО-ДПМНЕ и предизвикателство в съперничеството и със СДСМ.

Регионално училище по публична администрация ще помогне на страните да изпълнят критериите на ЕС
					01/06/2006
					ЕС оказва помощ в създаването и финансирането на ново училище, което ще популяризира сътрудничеството между страните от ЮИЕ за подобряване на публичната администрация и по този начин ще помогне за изпълнение на критериите за присъединяване към Съюза. 
					От Зоран Николовски за Southeast European Times от Скопие - 06/01/06
 
					 
						
Еврокомисарят по разширяването Оли Рен присъства на церемонията по подписването заедно с представителите на Албания, Босна и Херцеговина, Хърватия, Македония, Сърбия и Черна гора и ЮНМИК от името на Косово. [Гети Имиджис]
						Неотдавна се появи още една възможност за засилване на процеса на интеграция в ЕС с подписването на протокол от представители на страните от Западните Балкани за основаване на Регионално училище по публична администрация (РУПА). Началото на дейността се очаква преди края на годината, като първоначално институцията ще работи като мрежа. 
						РУПА има за цел да насърчава регионалното сътрудничество в областта на публичната админстрация, да засили административния капацитет и да развива човешките ресурси в унисон с принципите на Европейското административно пространство. 
						Идеята за подобна институция бе първоначално предложена по време на срещата на върха на ЕС през 2003 г. в Солун. 
						Училището ще организира семинари и лятно и зимно училище за професионалисти от публичната администрация. Всяка есен ще се провеждат годишни конференции по обучение и професионална квалификация по публична администрация. Познанията и събраният опит ще бъдат споделяни чрез публикуването на информационен бюлетин и достъп до обща електронна библиотека. 
						Освен това училището ще играе консултативна роля за подобряване на работата на националните администрации. 
						Крайната цел е да се помогне на страните участнички да изпълнят критериите от Копенхаген, представляващи пакет от изисквания, използвани за определяне на готовността на дадена страна за членство в ЕС. Съгласно тези критерии всеки новодошъл в блока трябва да има стабилна демокрация, действаща пазарна икономика и да приеме общите правила, стандарти и стратегии, които съставляват правото на ЕС. 
						Чрез спомагане за повишаване на качеството на публичната администрация училището ще влияе косвено върху засилването на върховенството на закона и прозрачността и подобряването на борбата с корупцията, твърдят неговите застъпници. Европейската комисия (ЕК) вече е отделила 1 млн. евро за РУПА и възнамерява да отдели още 1 млн. евро чрез програма КАРДС. 
						"ЕС е потвърждавал многократно, че бъдещето на Западните Балкани е в Съюза. Разширеното регионално сътрудничество в Западните Балкани е от особена важност, независимо от различния етап на интеграция на отделните страни, и е важен критерий за европейския курс на страните," заяви ЕК в комюнике за пресата. 
						Албания, Босна и Херцеговина, Хърватия, Македония и Сърбия и Черна гора, както и ЮНМИК от името на Косово, изпратиха представители на церемонията по подписването на споразумението за РУПА на 2 май. На нея присъства и еврокомисарят по разширяването Оли Рен.

Нова международна инициатива срещу уреждането на футболни мачове
					26/03/2012
					Представители на международния футбол и европейски политици призовават за по-строги мерки срещу уреждането на мачове - практика, която изглежда е широко разпространена в Източна Европа.
					От Светла Димитрова за Southeast European Times от София – 26/03/12
 
					 
						
Повече от 90 души в Турция са обвинени в уреждане на мачове, включително президентът на истанбулския футболен гигант „Фенербахче“, който спечели шампионата миналата година. [Ройтерс]
						Проблемът с уреждането на мачове става все по-сериозен, предупреди в четвъртък (22 март) в свое изказване от Турция Сеп Блатер, президент на Международната федерация по футбол (ФИФА). 
						„Има нещо ново, което засяга региона, където се намираме, и това са нелегалните залагания. Те водят до уреждането на мачове“, заяви той в обръщение към делегатите на XXXVI конгрес на УЕФА в Истанбул. „Работим заедно срещу бича на уреждането на мачове, който подкопава нашия спорт. Когато мачовете са уредени, това превръща спорта ни в игра на шанса.“ 
						Неговото изявление съвпадна с продължаващото разследване по обвинения в уреждане на мачове в турската лига през сезон 2010–2011 г. Властите повдигнаха обвинения срещу повече от 90 души, включително срещу Азиз Йълдъръм, президент на истанбулския гигант „Фенербахче“, който спечели шампионата миналата година. 
						Седем други отбора, сред които „Бешикташ“, „Сиваспор“ и „Трабзонспор“, също са замесени в големия скандал, който принуди турската футболна федерация миналото лято да забрани участието на „Фенербахче“ в Шампионската лига на УЕФА. 
						В изказване пред конгреса на УЕФА турският премиер Реджеп Тайип Ердоган, който е бивш играч от полупрофесионалния футбол, заяви, че за участие в уреждането на мачове трябва да се наказват хора, а не клубове. 
						„Трябва да установим разликата между физически и юридически лица“, е посочил той, цитиран от осведомителната агенция „Блумбърг“. „Ако едно юридическо лице бъде наказано за престъплението на определено лице, по този начин ще бъдат наказани милиони хора.“ 
						Някогашната френска футболна легенда Мишел Платини, който в четвъртък беше преизбран за втори четиригодишен мандат като президент на УЕФА, заяви, че действащите правила трябва да се спазват. 
						„По принцип съм съгласен [с Ердоган]“, каза той. „[Но] така стоят нещата. Ако има друг начин, ще помислим за това.“ 
						Четин Джем Йълмаз, спортен редактор в „Хюриет“, не е съгласен с решението на Ердоган. 
						„Във футбола е невъзможно да се отделят физическите лица от техните клубове, защото ако Азиз Йълдъръм или другите 92-ма души са заподозрени в умишлено манипулиране на мачове, това означава, че клубовете са се възползвали от това деяние“, каза Йълмаз за SETimes. 
						
Според президента на ФИФА Сеп Блатер проблемът с уреждането на мачове става все по-сериозен. [Ройтерс]
						„Ако някой отбор се е възползвал от уредени мачове, наказването на само един човек няма да реши проблема, а дори ще проправи пътя за бъдещо уреждане на мачове – клубовете лесно могат да намерят някого, върху когото да хвърлят вината и да се възползват от уредените мачове.“ 
						На проведеното на 15 март в Белград заседание на Съвета на Европа (СЕ) с участието на министрите на спорта Платини призова за криминализиране на уреждането на мачове във всички европейски страни. Повтаряйки отново призива си за обществена и политическа подкрепа за усилията за прекратяване на футболното насилие и измамите в спортните залагания, той подчерта в четвъртък, че УЕФА не би могла да постигне това сама, „дори и да има най-голямо желание“. 
						Уреждането на мачове беше ключов въпрос и в дневния ред на конференцията на Съвета на Европа в Белград. 
						„Нашата основана на ценностите визия за спорта е силно застрашена от натиска, който в крайна сметка може да застраши друга от нашите основни ценности: върховенството на закона“, отбеляза в изказването си Мод де Бур-Букикио, заместник-генерален секретар на 47-членната организация. 
						В приетата на конференцията резолюция се подчертава, че уреждането на мачове може да подкопае общественото доверие. В нея също така се приканват членовете на Разширеното частично споразумение за спорта „да започнат преговори за евентуална нова международна конвенция против манипулирането на спортни резултати и по-специално против уреждането на мачове, която би могла да установи подходяща рамка за ангажименти и сътрудничество в борбата срещу този бич.“ 
						Въпреки че скандалът с уреждането на мачове в Турция се смята за един от най-големите от този тип в света, други страни от региона също имат подобни проблеми, макар и в по-малък мащаб. 
						През декември 15 хърватски футболисти и длъжностни лица бяха признати за виновни по обвинения в уреждане на мачове във връзка с манипулиране на залагания. Двама от тях получиха условни присъди, а останалите бяха осъдени на лишаване на свобода за срок до десет месеца. Съдът също така постанови, че всички трябва да върнат близо 200 000 евро. 
						През януари българският всекидневник „Преса“ съобщи, че по сигнал на УЕФА прокуратурата е започнала разследване за евентуални незаконни залагания през сезон 2011–2012 г., в които са замесени шест местни футболни клуба. Наказателният кодекс на България предвижда затвор до осем години и глоби до 5 000 евро за лицата, които са осъдени за участие в уговорени мачове и измами в спортни залагания. 
						По-рано този месец ФИФПро, световният съюз на професионалните футболисти, съобщи, че сръбската футболна асоциация е решила да отстрани временно бившия играч Драгиша Пейович за срок от шест месеца след негови твърдения за корупция в професионалния футбол. 
						Пейович направи разкритията по време на представянето на проучване на ФИФПро, озаглавено "Черна книга на Източна Европа", в началото на февруари. Според доклада 23,6 % от анкетираните повече от 3 000 професионални играчи, са заявили, че знаят за случаи на уреждане на мачове в своите лиги. 
						„На играчите не се плаща, играчите са изнудвани, с играчите се злоупотребява и играчите са принудени да сътрудничат при уреждането на мачове“, заяви в изявление в средата на февруари генералният секретар на ФИФПро Тео ван Сегелен. „Това са въпросите, които трябва да реши сръбската асоциация.“ 
					
				
			
					 
					
 
 

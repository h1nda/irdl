Албанците в Южна Сърбия настояват за повече права
					15/10/2011
					Учащите се в Прешево, Буяновац и Медведжа трябва да имат правото на учебни помагала на техния език, твърдят поддръжници.
					От Биляна Пекушич за Southeast European Times в Белград - 15/10/11 
 
					 
						
Албанците искат да имат учебници на техния език. [Архив]
						Етнически албанци от три общини в Южна Сърбия, Прешево, Буяновац и Медведжа провеждат серия от протести срещу онова, за което те твърдят, че е продължаваща дискриминация, особено през последните шест години. Следващият протест е насрочен за 28 ноември. 
						Риза Халджими, единственият албански депутат в сръбския парламент, твърди, че напредъкът за постигане на права е приключил с убийството през 2003 г. на тогавашния премиер Зоран Джинджич. 
						"Всичко спря; и така от дълго време ние живеем в нещо като гето", каза за SETimes Халджими, председател на Партията за демократичното действие. 
						Две демонстрации бяха проведени през последните няколко седмици - една на 13 септември и другата една седмица по-късно. Митингът на 20 септември събра около 1 500 души. Протестиращите настояваха учениците в началните училища и гимназиите да имат учебници на албански език, както и Сърбия да признае дипломите, издадени от Университета в Прищина. 
						Сръбските учебници не се превеждат на албански език, а използването на учебници от Прищина е забранено. В резултат на това около 12 000 учащи се нямат учебни помагала на своя роден език. Единственият одобрен учебник по правопис е от Албания, като части от него са основно редактирани. 
						"Например в албанския учебник по правопис "красивият град Прищина" е заменен с "красивият град Ниш" с изображение на Кулата от черепи - която за сърбите символизира престъпленията от времето на турската османска империя", каза за SETimes Йонуз Муслиу, председател на Общинския съвет на Буяновац. 
						Притеснен от липсата на напредък, Муслиу подаде оставка преди два месеца като член на Координационния орган за Южна Сърбия. 
						Сръбският министър на образованието и науката Зарко Обрадович каза за SETimes, че той смята, че в Буяновац, Прешево и Медведжа е било извършено много за подобряване на достъпа на албанците до образование. 
						"Проблемите в образованието не са истинската причина за протестите на албанците в Южна Сърбия и образованието не трябва да се използва за политически цели", каза Обрадович за SETimes. 
						Националистическата опозиция в Сърбия също проявява подозрения. 
						"Това е същата стратегия, която имаха албанците в Косово през 1980-те години, зад която се крият политически намерения", каза заместник-председателят на Сръбската радикална партия Драган Тодорович за SETimes. 
						Координационният орган за Прешево, Буяновац и Медведжа на сръбското правителство обаче смята, че протестите не са съвсем неоправдани. 
						Ръководителят на Координационният орган, министърът на държавната и местната администрация и правата на малцинствата Милан Маркович казва, че са инвестирани значителни ресурси за развитието на трите албански общини. Съществуват все още сериозни нерешени проблеми, добави той, и е време Министерството на образованието да ги реши. 
						"Ако не дадем на албанците правата, които имат другите национални малцинства в Сърбия, ще бъдем в положение, при което 60 000 членове на тези общини няма да бъдат интегрирани в институциите", каза Маркович за SETimes. "В определен момент това може да се превърне в огромен проблем." 
						Младите хора в Сърбия, изглежда знаят малко за проблемите на своите връстници в южната част на страната. 
						"Не знам на какъв език са написани техните учебници, но мисля, че те трябва да бъдат на сръбски език, тъй като това е официалният език на нашата страна" казва гимназистът от Белград Владимир Спашич за SETimes.

ЮНМИК започна прехвърлянето на компетенциите
26/06/2003
Прехвърлянето на компетенциите от ЮНМИК, възлага по-големи отговорности на местното правителство в Косово.
От Зиядин Гаши за Southeast European Times от Прищина - 26/06/03
 
 
ЮНМИК започна официално да прехвърля правомощията в различни области на управлението на правителството в Косово. Предадените компетенции включват по-големи задължения и отговорности на косоварите в опазването на околната среда, селското стопанство и други административни въпроси. Ръководителят на ЮНМИК Михаел Щайнер сформира 14-членен съвет от седем косовари и седем международни представители със задача да организира и контролира прехвърлянето на компетенциите.
"Тези компетенции... за които не се изисква специално разрешение от ръководителя на международната мисия, ще бъдат веднага предадени на местното правителство", каза Щайнер. Що се отнася до останалите компетенции, Щайнер отбеляза, че те ще бъдат прехвърлени на местното правителство веднага, след като то покаже, че е готово и е изпълнило предварителните условия за поемане на новите отговорности".
Щайнер изрази разочарованието си от това, че сръбските представители се отказаха да участват в общия съвет. Коалицията Повратак, която представлява сръбската общност във временните институции в Косово, изрази опасения, че прехвърлянето на компетенциите е първата стъпка към независимост на Косово от Сърбия.
Премиерът на Косово Байрам Реджепи приветства прехвърлянето на компетенциите. Той каза, че целта на неговото правителство е да поеме по-голяма роля в рамките на правомощията, запазени за ръководителя на ЮНМИК. "Прехвърлянето ... е процес, който ще продължи дълго и не може да бъде изчерпано в една, две или три срещи", каза Реджепи. Той добави, че той и неговите министри "ще бъдат последователни в искането си за прехвървяне на повече правомощия в определени области, за да развият способности за поемане на повече отговорности".
Говорителят на ЮНМИК Изабел Карловиц заяви, че "[Щайнер] няма да обсъжда с местните власти въпроса за правомощията, които се считат за запазени и включват сигурността, международните отношения и проблемите на малцинствата в Косово". Правителството на Косово обаче вече получи компетенции в енергетиката, област, която резолюция 1244 на ООН квалифицира като запазена. "ЮНМИК разреши на [Реджепи] да създаде служба за енергетиката, която ще се ръководи съвместно от местното правителство и международната администрация, за да подготви кадри за в бъдеще, когато ще бъде сформирано министерство на енергетиката", каза Карловиц.
Правителството и централните институции на Косово са резултат на свободните избори, организирани на 17 ноември 2001 г. от международната администрация в Косово. ЮНМИК бе установена в Косово през 1999 г.

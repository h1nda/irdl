Бизнес: Третият път е на късмет?
					05/11/2010
					Хърватия се опитва отново да продаде корабостроителния завод „Кралевица”. Още в деловите новини: комисия на МВФ посети Босна и Херцеговина; според официални представители растежът на турската икономика е устойчив.
					 
						
Хърватия обяви процедура за приватизацията на корабостроителния завод „Кралевица”. [АФП]
						
						Хърватският приватизационен фонд (ХПФ) обяви в сряда (3 ноември) трети публичен търг за корабостроителния завод „Кралевица”. Крайният срок за подаване на оферти е 18 ноември. Министърът на икономиката Джуро Попияч заяви, че вече има проявен интерес от няколко инвеститори, като даде надежда, че последният опит за продажбата на завода ще бъде успешен. ХПФ предлага 99,54 % от акциите на корабостроителницата при начална цена от 1 куна. Купувачът ще бъде задължен да изпълни програма за преструктуриране на корабостроителницата, която да помогне да бъдат изпълнени изискванията на Европейската комисия. 
						*** 
						
						Албания е пуснала дебютна емисия еврооблигации на стойност 300 млн. евро, съобщи на 28 октомври министърът на финансите Ридван Боде. Той посочи, че правителството е взело решение облигациите да бъдат емитирани сега, тъй като през последните месеци пазарите са се стабилизирали. Министърът допълни, че сделката затвърждава доверието, с което се ползва икономиката, за да излезе на капиталовите пазари. Емисията на еврооблигациите се организира от „Дойче Банк” и „Джей Пи Морган”. 
						*** 
						Мисия на МВФ, оглавявана от Костас Христу, започна във вторник (2 ноември) преглед на стендбай споразумението за 1,2 млрд. евро с Босна и Херцеговина. Мисията ще разговаря с местните длъжностни лица до 15 ноември. МВФ завърши втория и третия преглед по тригодишното споразумение на 15 октомври и одобри отпускането на транш от 132,8 млн. евро. 
						*** 
						Правителството на Хърватия отмени в понеделник (1 ноември) 4-процентния „кризисен” данък върху доходите над 817 евро, като по този начин извънредният данък беше премахнат два месеца предсрочно. Ставката от 2 % върху месечните доходи от 409 до 817 евро беше отменена през юли. Премахването на данъка от 4 % ще засегне 344 500 души и трябва да стимулира вътрешното потребление и така да подпомогне икономическата активност, най-вече продажбите на дребно. 
						*** 
						
						Сръбският премиер Мирко Цветкович и неговият колега от Словения Борут Пахор, който е на посещение в страната, откриха във вторник (2 ноември) завода за горещо поцинковане „Метал-Цинкара" в Инджия. Заводът ще създаде заетост за 50 души. „Метал-Цинкара" в Инджия е най-големият цинков завод на Балканите. 
						*** 
						
						Косовският парламент прие във вторник (2 ноември) трудов закон, който ще влезе в сила през януари 2011 г. Дългоочакваният законодателен акт предвижда отпускът по майчинство да бъде удължен от три месеца на една година. Прилагането на закона ще струва 2 млн. евро годишно. 
						*** 
						МВФ настоява Албания да намали своя държавен дълг, който е достигнал 60 % от БВП. Представителят на МВФ в Албания Гервин Бел заяви в сряда (3 ноември), че този показател е най-високият в региона. Бел посочи, че дългът създава заплаха за икономиката и че ситуацията ще се нормализира, ако бъдат взети мерки за понижаване на неговия размер в момент, когато се очаква икономиката да нарасне с 3,5 % през 2011 г. 
						*** 
						Растежът на турската икономика е устойчив, заяви министърът на финансите Мехмет Шимшек във вторник (2 ноември). Той добави, че икономическото оживление е помогнало за създаването на 3 милиона нови работни места от 2007 г. насам и че този процес трябва да помогне за стимулиране на притока на преки чуждестранни инвестиции в бъдеще. 
						*** 
						Инвеститори от Македония и Турция участваха в бизнес форум, който се проведе на 28 октомври в Скопие. Проявата привлече представители на повече от 20 турски фирми, търсещи възможности в Македония. 
						
						(Различни източници – 29/10/10-05/11/10)

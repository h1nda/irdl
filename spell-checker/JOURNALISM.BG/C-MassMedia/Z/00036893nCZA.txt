Сръбските социалисти се носят с вятъра на промяната
					23/12/2010
					Ако беше жив днес, Слободан Милошевич едва ли щеше да познае водената някога от него партия.
					От Бояна Милованович за Southeast European Times от Белград – 23/12/10
 
					 
						
Лидерът на СПС и вицепремиер Ивица Дачич. [Никола Барбутов/SETimes]
						Когато режимът на Милошевич падна през 2000 г., малцина биха помислили, че оглавяваната тогава от него Социалистическа партия (СПС) отново би станала важен играч на политическата сцена в Сърбия. 
						Десет години по-късно резултатът е точно такъв. 
						Бившият диктатор почина през 2006 г. в ареста в Хага. Тогава кормилото на СПС беше поето от Ивица Дачич, някогашната дясна ръка на Милошевич. Заявената от него цел беше да превърне организацията в „модерна лява партия, която се бори за социална справедливост”. 
						На общите избори през 2008 г. СПС влезе в коалиция с „Обединена Сърбия” и Партията на обединените пенсионери на Сърбия. Заедно те получиха 7,5 % от гласовете и СПС спечели решаваща роля при сформирането на новото правителство. 
						Социалистите бяха изправени пред дилема. Дали да съставят правителство с партии, които поставят под съмнение сътрудничеството с ЕС, или с такива, които подкрепят възможно най-бързата интеграция на Сърбия в ЕС? Партията избра проевропейските сили, като се присъедини към коалиционното правителство, оглавявано от Демократическата партия (ДП) на президента Борис Тадич. 
						СПС и ДП подписаха декларация за помирение, след което Дачич стана министър на вътрешните работи и вицепремиер, а представители на СПС поеха министерствата на образованието, инфраструктурата и енергетиката. 
						Мнозина бяха объркани и гледаха с недоверие на това правителство и на трансформацията на Дачич. След това обаче той използва всяка възможност да се дистанцира от политиката на Милошевич, настоявайки, че силата на неговата партия е способността й да се учи от своите грешки. 
						„Не можем да спечелим нито един глас на избори, ако искаме да убедим хората, че сме верни на миналото си – то е подходящо за музей”, заяви той. 
						Според политическия анализатор Деян Вук Станкович е естествено бившите комунисти да се превърнат в европейски ориентирани социалдемократи. „Съдейки по постигнатите досега резултати, те се справят добре. Благодарение на тази трансформация европейските възможности на политическата сцена в Сърбия се засилват”, каза той за SETimes. 
						Социалистите, добави той, увеличават и своите коалиционни перспективи. 
						„Сега те са близо до всички открито проевропейски партии, като същевременно не са и твърде далеч от все по-влиятелната Сръбска прогресивна партия, която бързо се трансформира след отделянето си от Сръбската радикална партия”, посочи той. 
						Общественото мнение е разделено. 
						„Просто не мога да забравя как живеехме и колко зле бяхме, докато същият Дачич беше дясната ръка на Милошевич. ...[Дачич] не трябваше да бъде назначаван за вицепремиер и вътрешен министър”, каза за SETimes икономистът Саня Момиров, на 46 г. 
						Студентът Лазар Колакович, на 21 г., не е съгласен, като твърди, че партията не трябва да бъде обременена завинаги от своето минало. „Дачич си върши работата добре. Той въведе ред в полицията и тази служба сега функционира много по-добре”, казва той. 
						Последният партиен конгрес на СПС, който се състоя на 11 декември, даде категорични доказателства за преобразяването на партията. На него бяха приети за нови членове личности като режисьора Сърджан Драгоевич и активиста за права на гейовете Борис Миличевич, и двамата известни с предишните си критики срещу режима на Милошевич. 
						Чрез тези промени СПС успя да привлече нови членове, особено сред младите хора. Дали ще привлече и нови избиратели, ще проличи през 2012 г., когато в страната ще се проведат общи избори.

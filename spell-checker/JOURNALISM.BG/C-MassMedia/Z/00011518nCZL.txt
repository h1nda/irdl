Сърбия-Черна Гора ще засили борбата си срещу трафика на хора
19/07/2004
Спонсорирано от ОССЕ изследване констатира, че съществуват повече от 1 134 жертви на трафик в Сърбия-Черна гора и че страната се превръща все повече не само в транзитен пункт, но и в дестинация за такива жертви.
От Игор Йованович за Southeast European Times в Белград - 19/07/04
 
 
Според представителя на ОССЕ Ханелоре Валиер основен приоритет на Сърбия-Черна Гора в борбата срещу трафика трябва да бъде приемането на национална стратегия. [ОССЕ]
Тазгодишният доклад на американския Държавния департамент за глобалния трафик на хора постави Сърбия-Черна Гора в "група две на списъка за наблюдение". Списъкът за наблюдение - нова добавка към четиригодишния преглед - включва държави, които все още не спазват американските юридически стандарти и могат да бъдат поставени в по-неблагоприятна категория, но са обещали да положат или вече полагат значителни усилия за удовлетворяване на тези изисквания.
Изследването, осъществено от Сръбската асоциация за мисията на ОССЕ в Белград, констатира, че съществуват повече от 1 134 жертви на трафик в Сърбия-Черна Гора, включително 940 жени, 94 деца и 100 мъже. Действителният им брой е определено по-голям, тъй като изследването е било проведено в ограничен времеви обхват - между 1 май и 20 август 2003 г.
Проучването заключава, че Сърбия-Черна гора е не само държава, използвана за транзит и временно настаняване на жертви на трафик, но и все повече се превръща в държава, която набира жертвите на този трафик.
Жените, станали жертви на този трафик, са на възраст между 18 и 30 години. Мнозинството от жертвите-чужденци пристигат в Сърбия-Черна Гора от Молдова, Украйна и Румъния, макар че значителен брой от тях произхождат от Сърбия-Черна Гора. Жените биват продавани предимно за целите на сексуалната експлоатация.
Що се отнася до трафика на деца, Сърбия-Черна гора се явява най-често като страна, от която те произхождат. Сред най-застрашените от трафика са ромските деца, децата без родители, децата със специални нужди, както и тези, които идват от бедни или разбити семейства. Повечето от жертвите на трафика с хора идват предимно от Китай, Афганистан, Румъния, Ирак, Иран, Турция, Пакистан, Бангладеш и Сърбия-Черна Гора. Те се подлъгват по обещанията за работа в зоната на ЕС, но попадат в плен на сексуалното робство.
Според представителят на ОССЕ Ханелоре Валиер основен приоритет на Сърбия-Черна Гора в борбата срещу трафика трябва да бъде приемането на национална стратегия. До този момент санкциите са неадекватни, изтъква тя. Едва през миналата година трафикът бе дефиниран за пръв път като отделно криминално деяние съгласно сръбските закони; оттогава полицията постигна значителни резултати. Официални лица обаче посочват, че Сърбия-Черна Гора може да направи много повече, за да се справи с този тип престъпление.

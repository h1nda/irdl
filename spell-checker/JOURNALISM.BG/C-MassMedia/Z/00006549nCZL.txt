Страните от Югоизточна Европа непоколебими на регионалната среща
10/04/2003
На срещата на високо равнище в Белград, лидерите от балканските страни обявиха непоколебимостта си да победят организираната престъпност и да задълбочат регионалното сътрудничество.
Игор Йованович за Southeast European Times от Белград - 10/04/03
 
 
В края на срещата на Процеса на сътрудничество в Югоизточна Европа (ПСЮИЕ) в Белград, в сряда (9 април) лидерите на девет страни от региона приеха съвместна декларация. В нея се посочва, че целта на всички страни от региона е да се присъединят към ЕС и да участват в изграждането на бъдеща Европа.
Лидерите на балканските страни се обявиха за продължаване на регионалното сътрудничество, особено в борбата срещу тероризма и организираната престъпност. Те заявиха още веднъж, че присъединяването към европейските институции остава техен приоритет. В изявлението си деветте страни поемат ангажимента да съгласуват принципите за "неприкосновеност на границите и мирното уреждане на спорове" и обещават да сътрудничат на Трибунала на ООН за военни престъпления.
Едновременно с това, Албания, Босна и Херцеговина, България, Гърция, Македония, Румъния, Турция, Сърбия-Черна гора и Хърватска обявиха желанието си за прекратяване на войната в Ирак и мирното разрешаване на кризата. Те настояха ООН да играе централна роля в иракската криза, включително доставката на хуманитарна помощ и възстановяването на страната.
По-нататъшното либерализиране на визовите режими, създаването на зона за свободна търговия на Балканите и сътрудничество в областта на телекомуникациите, транспорта и енергийния сектор бяха обявени за приоритети в регионалното сътрудничество.
Присъстващите на срещата заклеймиха организираната престъпност, която подронва мира и стабилността в Югоизточна Европа. "Ние бяхме дълбоко потресени от бруталното убийство на сръбския премиер Зоран Джинджич. Ние приветстваме всички действия на сръбското правителство за продължаване на процеса на реформите и обещаваме нашата постоянна подкрепа. Ние приветстваме също приемането на Сърбия-Черна гора в Съвета на Европа", се заявява в декларацията.
Албанският президент Алфред Моисиу призова за развитие на регионалното сътрудничество в областта на интеграцията в ЕС и НАТО. Той посочи, че неговата страна играе важна роля в изграждането на регионалната стабилност и даде висока оценка на инициативата на ПСЮЕ като средство за засилване на политическото и икономическо развитие на региона.
В обръщението си към присъстващите, председателят на Европейската комисия Романо Проди заяви, че ключът към присъединяването към ЕС е политическата воля. "Никакво политическо споразумение не може да елиминира или намали критериите за членство в ЕС", каза той в сряда. Проди призова страните от региона да си сътрудничат, защото това е начинът за тях да се подготвят за европейските структури. "Процесът на унификация в Европа няма да бъде завършен, докато балканските страни не влязат в съюза", заяви той.
Хърватският президент Стипе Месич обяви в сряда, че неговата страна ще подаде скоро молба за присъединяване към ПСЮИЕ. Понастоящем Хърватска е със статут на наблюдател в инициативата за инвестиции и сътрудничество, с цел да укрепи отношенията си със страните от региона.
От своя страна, гръцкият премиер Костас Симитис, чиято страна в момента е председател на ЕС, говори за срещата на ЕС в Солун през юни. Според него, на нея твърдо ще бъде заявено, че Балканите остават ключов приоритет и Съюзът продължава да бъде ангажиран с евентуалното присъединяване на всички балкански страни.

Ахтисаари: "Решението за статута на Косово може да се забави"
					05/10/2006
					Контактната група може да преразгледа графика за решаване на Косовския въпрос, ако Сърбия насрочи избори за края на годината, заяви тази седмица пред финландската телевизия специалният пратеник на ООН Марти Ахтисаари. 
					От Блерта Фоничи за Southeast European Times от Прищина – 05/10/06
 
					 
						
Специалният пратеник на ООН в Косово Марти Ахтисаари присъства на демонстрация на финландската рота за защита на войските, представляваща част от бойната група на ЕС, по време на неофициалната среща на министрите на отбраната от ЕС в Леви, Финландия, по-рано тази седмица.
						Коментарът на специалния пратеник на ООН Марти Атисаари, че решението за статута на Косово може да се отложи, предизвика смесени отзиви. Косовските албански лидери призоваха процесът да се движи напред според приетия график, косовските сърби заявиха, че отлагането може да е приемлив вариант, а върховният представител на ЕС за външната политика и сигурността очевидно подкрепя мнението на Ахтисаари. 
						"Ако датата на изборите бъде в края на годината, може да се окаже, че в Контактната група има воля за преразглеждане на графика, а може това да означава, че моето предложение, което е в процес на изготвяне, ще бъде представено едва след изборите, заяви Ахтисаари във вторник (3 октомври) в интервю за финландската обществена телевизия ИЛЕ. 
						Говорителят му Хуа Джианг заяви пред Southeast European Times, че всяко решение за отлагане на процеса ще бъде взето след консултации с Контактната група за Косово. 
						"Трява да изчакаме датата на изборите в Сърбия и след това да видим реакцията на Контактната група," каза Джианг. Ситуацията ще се изясни след определянето на датата, подчерта тя. 
						Косовски албански политически лидери изразиха недоумението си, като премиерът Агим Чеку предупреди, че отлагането на решението ще увеличи рисковете и напрежението. 
						"Не бяхме уведомени официално относно възможността за отлагане на процеса. Ясно е, че всички тези закъснения нямаше да се случат, ако в Косово имаше динамичен живот през последните шест години," заяви ръководителят на косовската делегация за права на общините.
						Лидерът на опозицията Хашим Тачи междувременно заяви за пореден път, че косовската албанска страна е за решение през тази година. "Смятам, че такъв е ангажиментът и на Контактната група", добави той. 
						Косовските сръбски лидери обаче заявиха в сряда, че отлагането може да бъде реалистичен вариант. 
						"Международната общност смята, че ако демократичните сили спечелят властта след изборите, тези сили може да поемат отговорността за косовската ситуация," заяви Ранджел Нойкич. 
						Върховният представител на ЕС за външната политика и сигурността Хавиер Солана заяви, че е обсъдил въпроса с Ахтисаари по-рано през седмицата. Ако в Сърбия се проведе конституционен референдум, а парламентарните избори се забавят до края на годината, е вероятно да бъде взето "добро решение" за отлагане на определянето на статута, каза Солана. 
						По време на посещение в сряда в Северна Митровица ръководителят на ЮНМИК Йоаким Рюкер отговори на репортерски въпроси за евентуалното отлагане. 
						"Що се отнася до срока, все още се ръководим от ангажимента на Контактната група да направи всичко възможно за ранно решаване на въпроса за статута и съм напълно сигурен, че Контактната група и, разбира се, Ахтисаари и всички ключови играчи са съвсем наясно колко е важно постигането на своевременно решение," каза той. 
						В Белград премиерът Воислав Кощуница бе остро критичен към изявленията на Ахтисаари, заявявайки, че специалният пратеник на ООН няма "абсолютно никакви правомощия да се занимава с въпроса кога ще се провеждат избори в една суверенна държава".

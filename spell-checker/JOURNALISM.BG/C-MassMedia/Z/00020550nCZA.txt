Корупцията все още остава висока в страните от ЮИЕ
					08/11/2006
					Всички страни от Югоизточна Европа освен Кипър попадат в групата на повече от 110 държави по света със сериозни проблеми с корупцията, сочи годишният доклад на "Трансперънси Интърнешънъл", публикуван в понеделник.
					(EurActiv - 08/11/06; EUobserver, Бюдапест Бизнес Джърнъл - 07/11/06; Трансперънси Интърнешънъл, АП, АФП, Гласът на Америка, София Ехо, Медиафакс, ХИНА, Макфакс, Б92 - 06/11/06)
 
					 
						
Докладът на "Трансперънси Интърнешънъл" определя Кипър като най-слабо корумпираната държава в ЮИЕ. [TИ]
						Кипър, който се присъедини към ЕС през 2004 г., е единствената страна от Югоизточна Европа (ЮИЕ) сред 44 държави в света, която няма сериозни проблеми с корупцията, обяви в понеделник (6 ноември) "Трансперънси Интърнешънъл" с публикуването на годишното си проучване. 
						Антикорупционната организация със седалище в Берлин класира 163 страни по десетобалната скала на Индекса за възприемане на корупцията (ИВК) за 2006 г., където 10 е най-добрата оценка. Индексът отразява представите на деловите хора и анализаторите в съответните страни за степента на корупция в изследваните държави. 
						Оценките под пет показват "сериозен проблем с корупцията", според ТИ. С оценка от 5,6 - по-ниска с една десета в сравнение с миналата година - Кипър е на 37-о място в ИВК за 2006 г. 
						От другите страни от региона членката на ЕС Гърция е класирана най-високо - 54-а, с оценка 4,4. Тя обаче е на едно от последните места в 25-членния блок, заедно с Полша, която е на 61-о място с 3,7 точки, доста по-ниско от средната оценка от 6,74 за страните от Съюза. 
						Турция е сред 12-те държави по света, които са подобрили значително показателите си от миналата година. Нейната оценка от 3,8 е с 0,3 по-висока от оценката й в ИВК за 2005 г. и я поставя на 60-о място сред 163-те изследвани тази година държави. Страната се нареди на 65-о място сред 158 държави миналата година. 
						България, която трябва да се присъедини към Съюза на 1 януари заедно с Румъния, е с четири позиции пред Полша с оценка от 4,0. Макар и да отбелязва известно подобрение спрямо миналата година, оценката на Румъния от 3,1 показва, че тя се възприема като по-корумпирана от южната си съседка. Страната се е придвижила с едно място нагоре и се нарежда на 84-о място тази година. Тя обаче е след България и кандидат-членката на ЕС Хърватия, чиято непроменена оценка от 3,4 я нарежда на 69-о място в света. 
						"Тази оценка трябва да се тълкува като сигнал за тревога от властите в Букурещ, в смисъл че е необходимо да се направи още много в борбата с корупцията", цитира "Бюдапест Бизнес Джърнъл" думите от вторник на Юлия Коспанару, консултант на ТИ в Румъния. "Румъния е приела законодателство за борба с корупцията, то е написано, но проблемът е, че възприемането за тази промяна още не съществува на ниво служител зад гишето." 
						Сърбия получи оценка от 3,0, която е с 0,1 точки по-висока от получената миналата година и я е придвижила нагоре със седем места, до 90-о място. 
						Макар и с по-лошо класиране тази година, Босна и Херцеговина (БиХ) и Македония получиха същите оценки като миналата година - съответно 2,9 и 2,7. БиХ падна от 88-о на 93-о място, а Македония отиде с две места надолу и зае 105-о място. 
						Албания изглежда се представя най-зле сред страните от ЮИЕ, независимо от лекото подобрение спрямо миналата година. Оценката й от 2,6 точки я поставя на 111-о място сред 163-те страни. 
						Давайки най-ниските оценки на много от най-бедните страни в света, ТИ съзира ясна връзка между високите нива на корупция и бедността. 
						"Корупцията е изключително важен проблем не само за страната, но най-вече за хората, които живеят там и които ежедневно търпят лишения и ограничения поради широкото разпространение на корупцията," каза директорът на ТИ Давид Нусбаум.

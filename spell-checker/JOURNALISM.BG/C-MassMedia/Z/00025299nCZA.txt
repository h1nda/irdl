Турция пристъпи към облекчаване на забраната за носене на забрадки
					30/01/2008
					Конституционни поправки, които биха облекчили забраната за носене на мюсюлмански забрадки в университетите, бяха внесени в парламента от управляващата партия в Турция във вторник и очакванията са, че те ще бъдат одобрени до дни.
					(Заман - 30/01/08; AФП, AП, Ройтерс, ДПА, Би Би Си, Си Ен Ен, Гласът на Америка, ФТ, Интърнешънъл Хералд Трибюн, Евронюз - 29/01/08)
 
					 
						
Турският премиер Реджеп Тайип Ердоган направи обръщение към депутатите от управляващата Партия на справедливостта и развитието по време на среща в парламента във вторник (29 януари). [Гети Имиджис]
						Управляващата в Турция Партия на справедливостта и развитието (ПСР) внесе във вторник (29 януари) в парламента на страната законопроект, който би облекчил забраната за носене на мюсюлмански забрадки в университетите, въпреки острото противопоставяне на светските групи срещу подобни ходове. 
						Пректоизмененията на конституцията и законът за висшето образование бяха изпратени на председателя на парламента ден, след като партията с ислямистки корени постигна споразумение с крайнодясната опозиционна Партия на националистическото движение (ПНД) късно в понеделник. 
						Турският премиер и лидер на ПСР Реджеп Тайип Ердоган се позова във вторник на зачитането на основни човешки права и създаване на равенство в системата на висшето образование на страната като основни мотиви за решението. Предложените промени се отнасят изключително до университетите, е казал Ердоган, цитиран от "Ройтерс", пред депутатите от своята партия в изказване, излъчено по телевизията. 
						Забраната за носене на мюсюлмански забрадки в обществените институции и училищата бе наложена след военния преврат в Турция през 1980 г. и бе строго наложена в университетие към края на 90-те години на миналия век. 
						Ердоган, чиято съпруга и дъщери носят забрадки, обеща да вдигне забраната преди парламентарните избори в Турция през 2002 г., след които ПСР дойде на власт за първи път. За да избегне обаче сблъсъка с републиканските институции, Ердоган не бързаше да настоява за необходимите поправки в конституцията. Могъщата и предана на секуларизма армия на страната е свалила от власт четири правителства за последните пет десетилетия. 
						Решението за облекчаване на забраната за носене на забрадки в университетите идва година след убедителната победа на ПСР на парламентарните избори през юли 2007 г. 
						Съгласно предложените промени студентките в корпусите на държавните учебни заведения ще могат да носят традиционната забрадка, която се завързва под брадичката и оставя лицето напълно открито. Забраната за носенето на тюрбани, които покриват косата и врата, ще остане в сила. 
						"Според нашия план лицето [на жената] трябва да остане открито, така че на никого няма да се позволи да скрива самоличността си," каза пред депутати от своята партия лидерът на ПНД Девлет Бахчели във вторник, подчертавайки, че всички форми на ислямско облекло, като чадри и бурки, ще останат забранени. 
						Законопроектът предизвика острите критики на двете леви опозиционни партии в парламента със светска ориентация, Републиканската народна партия (РНП) и Демократичната лява партия, и се очаква да разпали разгорещен пленарен дебат в 550-местния парламент през идните дни. 
						Конституционните промени трябва да бъдат подкрепени от най-малко 367 депутати, за да бъдат приети. Тъй като ПСР и ПНД разполагат с мнозинство от общо 410 места, очакванията са, че законопроектът ще бъде приет без затруднения. 
						Макар военните още да не се огласили позицията си, светските партии и групи се опасяват, че предложеното частично вдигане на забраната за носене на забрадки може да бъде първата стъпка към налагане на религиозни убеждения в Турция. 
						Лидерът на РНП Дениз Байкал каза, че това е "заплаха срещу републиката", а друг високопоставен член на неговата партия, Онур Йоймен, предупреди във вторник, че "Турция се е на път стъпка по стъпка да се превърне в теократична държава". Партията обеща да оспори в Конституционния съд всички промени, ако те бъдат одобрени от парламента.

Реформираната полицейска структура в БиХ трябва да бъде одобрена в началото на 2005г. 
					21/12/2004
					Комисия от висши международни и местни служители в сферата на сигурността постигнаха консенсус по унифицирана полицейска структура за Босна и Херцговина. Съгласно предложението на комисията трите организации ще формират единна стрктура в рамките на Министерството на сигурността на БиХ.
					От Антонио Пърленда за Southeast European Times в Сараево – 21/12/04
 
					 
						
Приемането на предложението на Комисията за преструктуриране на полицията (КПП) е едно от условията, които Ашдаун постави на Република Сръбска. [СВП]
						Председателят на комисията НПП Вилфрид Мартенс обяви на 15 декември, че комисия от висши местни и международни служители в сферата на сигурността са постигнали консенсус по единна полицейска структура за цялата страна, която ще бъде наблюдавана на общодържавно равнище. 
						Създадена от Върховния представител Пади Ашдаун през юли, КПП постигна съгласие да предложи Държавната агенция за разследване и охрана, Държавната гранична служба и новите местни полицейски служби да се обединят като част от единна полицейска структура под надзора на Министерството на сигурността на БиХ. Мартенс ще представи препоръката си на Ашдаун преди края на годината. 
						"Като председател аз сега трябва да се оттегля и напиша окончателния доклад. Има голям брой детайлизирани технически предложения, по които постигнаха съгласие полицаите професионалисти от БиХ и които сега трябва да се включат в тези документи," каза Мартенс. 
						Обаче членовете на КПП не успяха да се споразумеят относно няколко сфери, в които местните полицейски служби ще трябва да оперират. Представителите на боснеско-сръбската автономна област Република Сръбска (РС) настояват да запазят вътрешните министерства на ниво автономна област, докато представителите на федерацията БиХ (ФБиХ) са заинтересовани от една по-централизирана структура. 
						Приемането на предложението на КПП е едно от условията, поставени от Ашдаун на 16 декември, когато той обяви серия от мерки в отговор на отказа на РС да сътрудничи с Трибунала на ООН за военни престъпления. Ако РС не покрие критериите, Ашдаун каза, че "няма да се поколебае да предприеме мерки, които атакуват пряко и мощно, в рамките на моите възможности, авоарите и институциите на РС, като нито един вариант на действие не се изключва." 
						Според публикувано резюме на предложенията на КПП местните полицейски служби ще действат в местни полицейски райони, командвани от местни полицейски комисари. Групирането на съществуващите общини ще доведе до образуване на местните полицейски райони, а технически критерии за полицейска дейност ще определят техния географски обхват, форма и местоположение. Съществуващите политически граници между автономните обасти, кантоните във ФБиХ или окръзите в РС няма да имат пряко въздейстиве върху формирането на местните полицейски райони. 
						Във всеки местен полицейски район, местен полицейски съвет, съставен от избрани местни съветници, представители на съдебната система и лидери на общностите, ще упражнява общностния надзор и отчетност. 
						Общодържавната полицейска администрация ще окаже основна централизирана подкрепа на полицейските служби в единната структура, включително координация и набиране на кадри, кариерно издигане и прехвърляне на полицейски служители съгласно единни стандарти, условия на заплащане и повишение в звание. Ще бъде използван определен механизъм за кадрова политика, който да гарантира, че полицейските служби отразяват етническата структура на населението на БиХ. 
						"Това предложение покрива минималните изисквания, поставени от Европейската комисия и специалния представител на ЕС Хавиер Солана относно тази реформа: създаване на единна структура с всички правомощия за законодателство, касаещо полицейската дейност и финансиране на полицията на държавно ниво," каза Мартенс.

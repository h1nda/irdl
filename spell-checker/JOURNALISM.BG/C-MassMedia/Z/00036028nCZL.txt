МВФ заяви, че Гърция се справя добре с реформите 
					15/09/2010
					 
						АТИНА, Гърция -- В доклад, публикуван във вторник (14 септември), МВФ прави заключението, че Гърция се справя добре с намаляването на своя бюджетен дефицит съгласно плана за тази година, но трябва да направи още за подобряване на събираемостта на данъците и за контрола на разходите. Според документа, публикуван един ден след като Атина получи втория транш от 9 милиарда евро от пакета от помощи от МВФ и ЕС на обща стойност 110 милиарда евро, правителството вероятно ще похарчи 4 милиарда евро по-малко от първоначално предвидените за тази година. Това ще компенсира по-ниските от очакваните приходи от данъци и по-големите разходи в секторите на здравеопазването и публичната администрация. МВФ заяви, че „на този етап не са необходими допълнителни фискални мерки”. 
						В сряда гръцкият министър на финансите Георгиос Папаконстантину започва своята европейска обиколка, която има за цел да запознае инвеститорите с тези последни данни за икономиката и с напредъка, постигнат чрез вече проведените реформи. Той пътува първо за Лондон, а след това в четвъртък ще бъде в Париж. Придружават го висши представители на Европейската комисия, Европейската централна банка и МВФ. (Ройтерс, Блумбърг, АНА-МПА, АФП - 14/09/10)

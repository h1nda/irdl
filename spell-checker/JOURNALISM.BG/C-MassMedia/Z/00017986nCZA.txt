Безвизовите пътувания са все още само мечта за гражданите на Сърбия и Черна гора
					22/03/2006
					Въпреки напредъка по пътя към членство в ЕС, все още не е ясно кога Сърбия и Черна гора ще може да получи облекчен визов режим за пътувания в страните от Шенгенското споразумение.
					От Йелена Тусуп за Southeast European Times от Белград – 22/03/06
 
					 
						
Гражданите на Сърбия и Черна гора се нуждаят от визи, за да могат да пътуват до повечето страни по света. [АФП]
						Макар Сърбия и Черна гора да са започнали преговори с ЕС по Споразумение за стабилизация и асоцииране (ССА), все още не е ясно кога гражданите на страната ще могат да получат правото да пътуват до страните от Шенгенското споразумение без визи. Политиците твърдят, че правят всичко, което е по силите им, но малцина са готови да дадат прогнози за сроковете. 
						Милан Париводич, сръбският министър на външноикономическите отношения, се надява това да стане през 2007 г. Външният министър Горан Свиланович обаче не е такъв оптимист. "Смятах, че Сърбия и Черна гора ще бъде извадена от визовия режим след подписването на ССА с ЕС. Това няма да стане," каза той. 
						Има пет групи условия, които Сърбия и Черна гора трябва да изпълни, за да кандидатства за приемане в т. нар. "бял шенгенски" списък: ефективен граничен контрол, стабилна политическа и икономическа ситуация, сътрудничество с ЕС, добри отношения със съседните страни и премахване на визовия режим за страните от ЕС. Последното условие е единственото, което Сърбия и Черна гора изцяло е изпълнила, след като премахна визите за 40 страни, включително Съединените щати. 
						В другите области двете съставни републики са постигнали различни нива на напредък. Например полицията в Черна гора вече е поела граничния контрол от армията, докато в Сърбия този процес едва сега започва. 
						Тъй като концепцията за "двоен коловоз" на ЕС не се прилага за въпроси, свързани с граничния контрол и визите, от голямо значение са по-добрата комуникация и сътрудничеството между републиките, казва Влада Любоевич, представител на външното министерство. Подобно сътрудничество обаче се оказа трудно постижимо. Федералният парламент трябва да приеме съответните закони, но този орган рядко заседава, а дори и когато е в сесия, работи много бавно и под политически натиск. 
						Засега гражданите на Сърбия и Черна гора могат да влизат в Албания, Босна и Херцеговина, Хърватия и Македония без визи. Извън региона списъкът на страните, за които не са им нужни визи, не е дълъг -- той включва Куба, Русия, Тунис и няколко други държави. 
						Смята се, че основният проблем във връзка с визите е големият брой граждани на Сърбия и Черна гора -- включително мнозина от Косово -- които се намират в ЕС незаконно или искат убежище. Според Бернхард Хауер от посолството на Германия в Белград само в Германия има 100000 души от Сърбия и Черна гора, които нямат разрешение да пребивават в страната, като всеки от тях струва на Германия около 600 евро на месец. 
						В същото време 68 % от сръбските студенти никога не са били извън Сърбия. Това може да се промени догодина, тъй като Комисията за Балканите предложи Брюксел да приложи визовия режим СМАРТ, който ще улесни пътуването на някои групи граждани. Ако програмата се приложи, студенти, артисти, спортисти и представители на деловите среди от Сърбия и Черна гора ще могат да получават шенгенски визи по-лесно и по-бързо.

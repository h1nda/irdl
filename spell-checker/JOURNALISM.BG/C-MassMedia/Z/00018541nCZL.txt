Албанският премиер Бериша обеща радикални мерки срещу престъпността и корупцията
					11/05/2006
					 
						ТИРАНА, Албания -- Премиерът Сали Бериша обеща радикални мерки в борбата с престъпността и корупцията по време на пресконференция в сряда (10 май). Той каза, че правителството му работи по въвеждането на тежки наказания за лица и структури с доказани връзки с организираната престъпност. Разглеждат се и промени в бюджета с цел повече средства да се насочат към полицията, както и възможни промени в наказателния кодекс, които ще засилят санкциите срещу трафикантите на жени и деца. 
						Други новини -- Местните медии съобщават, че връзките между Албания и Китай са се обтегнали заради случая с петима китайци, уйгурски мюсюлмани, които неотдавна бяха освободени от американския затвор в Гуантанамо и получиха убежище в Албания. Според "Албейниън Нюз" американските власти не са ги върнали в Китай поради опасения, свързани със спазването на човешките права в страната. Китай продължава да настоява за екстрадирането им. (Албейниън Нюз - 11/05/06; Газета Сот - 10/05/06; Гласът на Америка - 09/05/06)

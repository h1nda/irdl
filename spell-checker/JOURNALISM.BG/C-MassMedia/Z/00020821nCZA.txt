Рен: "Хърватия вероятно ще се присъедини към ЕС преди края на десетилетието"
					01/12/2006
					Хърватия може да стане 28-ата страна, членка на ЕС, до 2010 г., каза еврокомисарят по разширяването в четвъртък, като призова Загреб да продължи с реформите. 
					(AФП, AП, ХИНА, EUROPA - 30/11/06; EUobserver - 23/11/06)
 
					 
						
Хърватският премиер Иво Санадер (вдясно) посреща еврокомисаря по разширяването Оли Рен преди срещата им в Загреб в четвъртък (30 ноември). [Гети Имиджис]
						Един ден, след като НАТО обяви плановете си да покани Хърватия да се присъедини към Алианса през 2008 г., надеждите на бившата югославска република за присъединяване към ЕС също получиха подкрепа. В четвъртък (30 ноември) еврокомисарят по разширяването Оли Рен каза, че страната вероятно ще се присъедини към Съюза преди 2010 г. 
						"При условие че хърватският премиер [Иво] Санадер и хърватският народ успеят да осъществят реформите, смятаме, че Хърватия ще се присъедини към ЕС към края на десетилетието," е казал Рен, цитиран от АП, в началото на двудневното си посещение в Хърватия. 
						Той направи това изказване около два месеца след призива на председателя на Европейската комисия (ЕК) Жозе Мануел Барозу за пауза в процеса на разширяване на ЕС след приемането на България и Румъния през 2007 г., за да се проведат предстоящите институционални реформи. 
						Договорът от Ница, който лидерите на ЕС приеха към края на 2000 г., повече от две години преди влизането му в сила през февруари 2003 г., задължава Съюза да реформира институциите си след приемането на 27-ия си член. 
						Хърватия, която започна преговорите си за присъединяване с ЕС през октомври 2005 г., заедно с Турция, би била 28-ият член на Съюза. 
						Предложеният конституционен договор на ЕС би спомогнал за премахване на съществуващите ограничения пред по-нататъшното разширяване, но той бе отложен, след като холандските и френските гласоподаватели го отхвърлиха на отделни референдуми миналата година, предизвиквайки една от най-тежките кризи в историята на блока. 
						Пред репортери в четвъртък в Загреб Рен изрази надеждата си, че решение ще бъде намерено в рамките на следващите две години. 
						"Би трябвало да постигнем новото институционално устройство през 2007 и 2008 г.," каза комисарят. 
						Германия, която трябва да поеме шестмесечното ротационно председателство на ЕС от Финландия на 1 януари, обяви намеренията си да върне въпроса за конституцията в дневния ред с надежда за постигане на споразумение до 2009 г. 
						Това ще отговори и на стремежите на Хърватия за членство в ЕС. 
						Страната обаче трябва да изпълни критериите за членство, подчерта Рен, като призова Загреб да съсредоточи усилията си върху изпълнението на необходимите реформи. 
						Той смята, че борбата с корупцията и реализирането на съдебната реформа и реформата на държавната администрация трябва да са на първо място в дневния ред на Хърватия, тъй като те не само засягат политическите критерии на ЕС за членство, но са и необходима предпоставка за една сигурна правна среда за пазарната икономика. 
						През първия ден от посещението си в Хърватия Рен се срещна със Санадер, президента Стипе Месич, председателя на парламента Владимир Шекс и бившия премиер Ивица Рачан, който оглавява комисията на страната за мониторинг на преговорите за членство с ЕС. Преди да завърши посещението си в петък, той трябваше да посети и източните градове Осиек и Вуковар.

Румъния се опитва да се справи с растящия брой интернет-престъпления
29/12/2003
В опит да изчисти имиджа си на източник на компютърните измами и други престъпни дейности Румъния прие един от най-суровите кибер-закони в света и създаде специално звено за разследване на кибер-престъпления.
(Вашингтон Таймз - 29/12/03; Би би Си - 27/12/03; Център за жалби срещу интернет измами)
 
 
Икономическите трудности и недостигът на работни места насърчават румънци с компютърна грамотност да прилагат уменията си в измами по интернет, извоювайки за страната си славата на средище на компютърната престъпност.
"Тук е едно от най-сериозните огнища на тази дейност, " цитира думите на Габриел Бъргър, шеф на офиса на ФБР в Букурещ, Вашингтон Таймз в своя кореспонденция от понеделник (29 декември).
Според доклад на американския Център за жалби срещу измами по интернет (ЦЖСИИ) - съвместна инициатива на ФБР и Националния център за престъпленията на "белите якички"- посветен на интернет измамите през 2002 г., Румъния заема пето място в света по процента на извършители на компютърни престъпления, изпреварвайки други европейски държави като Испания и Русия. Общите загуби в долари от всички посочени случаи на измама се изчисляват на 54 млн. щ.д. в сравнение с 17 млн. щ.д. през 2001 г.
ЦЖСИИ идентифицира девет категории интернет измами, вкл. измами при търгове и хазарт, измами от комуникационен характер и в сферата на бизнеса.
За румънските интернет престъпници се твърди, че работят съвместно със свои европейски и американски съучастници с цел да присвоят от потребители и компании милиони долари всяка година чрез фалшиви интернет покупки и извличане на пари след проникване в компютърните системи на компаниите, както и чрез разпространението на компютърни вируси и "червеи".
"Съществува значителен брой много талантливи и изобретателни хакери в Румъния, които, както се знае, могат да мамят хора навсякъде," цитира Би Би Си думите на Андрю Маклафлин от Центъра "Бъркман" за интернета и обществото към Харвардския университет. "И това е истински проблем за Румъния. Тя не би желала да се превърне в рай за компютърните престъпници."
Като държава-кандидат за членство в ЕС, която се надява да се присъедини през 2007 г., Румъния наскоро прие един от най-суровите кибер-закони в света, който предвижда наказание до 15 години затвор за осъдените лица.
"Искаме да възстановим доброто име на страната ни, " каза румънският депутат Варуян Памбуциян, един от авторите на новия закон. "Прехвърлили сме законите от реалния във виртуалния свят. 15 години затвор грозят лице, което влезе незаконно в моя имот в Румъния. Същото е и в интернет."	
Според Памбуциян регистриран е значителен спад на измамите през първите три месеца след влизане в сила на закона.
Паралелно със законодателните мерки, Румъния създаде специално звено за борба с компютърните престъпления в рамките на Националната полиция, което работи във взаимодействие със "Сикрит Сървис" и "Скотланд Ярд". Съвместни операции доведоха до арестуването на повече от 60 румънци, вкл. две лица, заподозрени в опит за извличане на пари от Изследователския център на Южния полюс миналия май. Съобщава се, че няколко хакери са били осъдени по други дела.
"Мисля, че можем да решим проблема, като създадем някои програми, в които тези млади хора да се реализират творчески," посочи Виргил Спиридон, ръководител на специалното звено. "Не бива да ги оставяме да измислят начини за извършване на интернет престъпления. Според мен това трябва да се прави и от частния сектор, не само от полицията."

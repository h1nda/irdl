ЕС подкрепя членството на БиХ в СТО
06/11/2003
 
ЖЕНЕВА, Швейцария -- Представители на Европейската комисия (ЕК) дадоха положителна оценка на външнотърговския режим на Босна и Херцеговина (БиХ) и подкрепиха усилията на страната за присъединяване към Световната търговска организация (СТО) в сряда (5 ноември). Делегация от БиХ проведе разговори с длъжностни лица от ЕК в Женева в търсене на политическа подкрепа за членство в СТО. В четвъртък предстоят срещи на делегацията с представители на Съединените щати и Китай, а в петък - преговори с длъжностни лица от СТО в Женева.
Също в сряда управителят на Централната банка на БиХ Питър Никол подписа протокол за разбирателство и сътрудничество с Хърватия в областта на банковия надзор. Ресорните банкови агенции в двете области на БиХ също подписаха документ в опит за разширяване на регионалното сътрудничество в сферата на финансовите услуги.
Други новини: В сряда работната комисия за статута на Мостар оповести споразумение за обединяване на бюджетите на местните власти в единен документ - действие, което се разглежда като основна стъпка към установяването на нов статут на града. Етнически разделените области също постигнаха съгласие да назначат общ кмет. (Ослободение, Дневни аваз - 06/11/03; БХТВ, ФТВ - 05/11/03)

Наука и технологии: Сърбия и ЕС подписаха нов договор за научноизследователска дейност
					15/02/2010
					ЕС и Сърбия подписаха договор, обхващащ сътрудничеството в областта на науката и технологиите. Още новини от областта на науката: хърватски изобретатели спечелиха награди на изложение за технологии в Малайзия; "Майкрософт Македония" започна първата си кампания за интернет безопасност на децата.
					 
						
Сръбският вицепремиер Божидар Джелич подписа в Брюксел договор за сътрудничество с ЕС. [Гети Имиджис]
						
						Сърбия и ЕС подписаха в четвъртък (11 февруари) договор за сътрудничество в областта на науката и технологиите. Документът, който беше подписан в Брюксел от вицепремиера Божидар Джелич, предвижда обмен на сръбски учени и представители на Съвместния изследователски център на ЕС. Сътрудничеството ще се осъществява в областта на околната среда, безопасността и качеството на храните, енергетиката, селското стопанство и ядрената безопасност. 
						*** 
						"Майкрософт Македония" откри в сряда (10 февруари) първата си кампания за безопасност на децата в интернет - Европейския ден за безопасен интернет. Кампанията се провежда с подкрепата на министерството на образованието. Директорът на дружеството Илиянчо Гаговски и министърът на образованието Никола Тодоров подписаха меморандум за разбирателство за започване на програма "Партньори в ученето". 
						*** 
						
						Сръбската телекомуникационна компания "Теленор” се присъедини към кампанията на министерството на далекосъобщенията и информацията под надслов „Щракни върху сигурността”, чиято цел е да предупреди родителите и учителите за опасностите, които дебнат децата в интернет. Експерти от специалния отдел по високотехнологични престъпления в министерството ще посещават училищата в страната и ще изнасят лекции за безопасното използване на световната мрежа. Кампанията е част от инициативата за безопасен интернет на ЕС "Мисли, преди да публикуваш”. 
						*** 
						
						Хърватският лекар Ивор Кович създаде дефибрилатор за реанимиране на пациенти, базиран на мобилен телефон. Изобретението беше представено на посветена на технологиите проява в Амстердам в края на януари. Според Кович неговото устройство, което използва програма на iPhone в процеса на реанимация, предлага по-евтин заместител на малките скъпи дефибрилатори. 
						*** 
						
						Хърватски изобретатели спечелиха 11 награди на изложение за технологии в Малайзия. Проявата се проведе от 4 до 6 февруари. 
						 *** 
						Базиран в Сиатъл уебсайт започна да предлага в САЩ турски филми чрез интернет. Турският филмов канал, който беше пуснат от продуцента Серган Доган преди два месеца в момента разполага с 14 турски заглавия, но планира да увеличи техния брой. 
						*** 
						
						Румънецът Даниел Бряз беше обявен за най-добрия математик в света за 2009 г. Бряз, на 34 г., ще получи наградата на Института за изследвания в математическите науки от Университета в Киото, Япония, на церемония в Осака на 21 май. В момента Бряз преподава в университета „Алба Юлия” в Румъния. 
						
						(Различни източници – 08/02/10-15/02/10)

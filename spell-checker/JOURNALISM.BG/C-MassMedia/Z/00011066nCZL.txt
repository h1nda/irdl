Правната система в Бръчко е сред отличниците на правната реформа в БиХ
08/06/2004
През последните три години окръг Бръчко е модел за правна реформа в Босна и Херцеговина
От Бет Кампшрор за Southeast European Times в Сараево - 08/06/04
 
 
Нада Майнович, адвокат от Brcko Legal Aid, казва, че службите за правна помощ са жизнено важни за реформите, но че автономните области все още не са ги създали. [Харис Мемия]
Макар че двете следвоенни административни области в Босна и Херцеговина (БиХ) полагат усилия за прилагане на правни реформи, окръг Бръчко, район с площ от 439 кв.км. в североизточната част на страната, използва реформирана система от няколко години.
Спорното и стратегически важно положение на Бръчко на река Сава, свързваща източната и западната част на Република Сръбска, означаваше, че Дейтънските споразумения, сложили край на войната от 1992-1995 година, не обхващаха този район, който бе оставен на международен арбитраж. През 2000 г. Бръчко стана окръг, вид съвместно управление, споделян от двете автономни области, но без да бъде под директен контрол на която и да е от тях.
Проектът на правителството на САЩ, наложил върховенство на закона в Бръчко, бе подчинен на подхода " булдозер" през 2001 г. Той включваше поголовно преназначение, което означаваше уволнение на всички съдии и прокурори и започване от нула. Това прочисти около 80 % от състава. Приети бяха нови Наказателно-процесуални кодекси, който премахнаха института на съдията-следовател и дадоха по-силна роля на обвинението. Въведени бяха споразумения за смекчаване на присъдата с цел да се намали "затлачването" на съдебни дела.
"Нямаше какво да му мислим. Трябваше да се действа. Или-или," каза Нада Майнович от службата Brcko Legal Aid, създадена в хода на реформите, за да дава безплатна юридическа помощ на бедните. Тя отбеляза, че такава служба е важна част на правната реформа поради големия брой местни клиенти, но че автономните области все още нямат такива свои служби.
Затлачването на дела бе преодоляно. Корупцията и подкупите се смятат за несъществуващи. Съдебната система е независима от намесата на правителството. Годишният бюджет - 3.6 млн. евро тази година, отива директно във финансовия отдел на окръжното правителство, без да се пипа от членовете на асамблеята.
"Отначало имаше известна съпротива от правителството по отношение на нашата независимост," каза Майнович. "Но след около половин година те я приеха."
През 2002 г. американската Агенция за международно развитие преобразува бившите армейски казарми в съдебен комплекс със стаи за записване на разпити на свидетели, кабинети на съдебния персонал и съдебни зали. "Ние сме много добре съоръжени благодарение на американската Агенция," заяви главният прокурор Зекерия Муанович. "Тези условия ни позволяват добре да си вършим работата. "
Добрата съдебна система на Бръчко е стимулирала и доверието на инвеститорите. Районът е сега един от най-проспериращите в БиХ с по-високи средни заплати от тези в която и да е от автономните области. Малкият размер на т.нар. "Хонг-Конг" на Балканите създаде обаче един недостатък на местната съдебна система -
 извършителите на престъпления често пъти живеят извън юрисдикцията на окръга, което означава, че зависят от не винаги добрата воля на двете автономни области.
Мнозина се надяват, че проблемите с юрисдикцията ще приключат, след като двете автономни области и окръгът започнат да прилагат законодателство, което е напълно хармонизирано с това на общодържавно равнище. "Единственият начин да се гарантира върховенството на закона в БиХ е да се осигури единно правно пространство, да се осигури капацитет за справяне с това единно правно пространство," каза говорителят на Върховния представител Олег Милишич. "Този процес включва гаранции, че местното законодателство в окръг Бръчко е напълно хармонизирано със законите на БиХ и на автономните области и е в съответствие с най-високите международни стандарти. "

Бивш босненско-сръбски премиер ще даде показания пред Трибунала в Хага
30/07/2003
 
БАНЯ ЛУКА, Босна и Херцеговина (БиХ) -- Милорад Додик, бивш министър-председател на Република Сръбска, ще се яви пред Трибунала на ООН за военните престъпления до края на седмицата, за да даде показания в процеса срещу Радослав Бърдянин. Срещу него са повдигнати обвинения за планиране на геноцид срещу несръбското население в северозападна Босна през 1992 г., когато е бил вицепремиер в босненско-сръбското правителство. Додик бе премиер на Република Сръбска от 1998 до 2001 г. В момента той е председател на Партията на независимите социалдемократи. Първоначално той отказа да свидетелства пред Трибунала на ООН, но прокурорите го предупредиха, че може да получи присъда до седем години затвор и голяма глоба за пренебрегване на съда. (AФП - 29/07/03)

Дипломатически дневник: Турция и Ирак ще засилят борбата срещу ПКК
					27/01/2009
					Турският външен министър Али Бабаджан и иракският му колега се срещнаха в Анкара. Още в дипломатическите новини: сръбският министър на отбраната Драган Шутановац е във Великобритания; Прага подкрепя надеждите на Албания за евро-атлантическа интеграция.
					 
						
Иракският външен министър Хошиар Зебари (вляво) и турският му колега Али Бабаджан говорят пред медиите в Анкара в петък (23 януари). [Гети Имиджис] 
						
						Турция и Ирак ще продължат да си сътрудничат в борбата срещу терористичната Кюрдска работническа партия (ПКК) под „различни форми”, заявиха турският външен министър Али Бабаджан и иракският му колега Хошиар Зебари след среща в Анкара в петък (23 януари). Бабаджан каза, че Анкара иска конкретни действия както от централното иракско правителство, така и от регионалната кюрдска администрация, за унищожаване на скривалищата на ПКК в Северен Ирак. Зебари обяви, че Турция, Съединените щати и Ирак ще създадат съвместен център в Северен Ирак за справяне с проблема ПКК. 
						*** 
						
						Сръбският министър на отбраната Драган Шутановац е на официално посещение във Великобритания, съобщи министерството на отбраната. Шутановац се срещна с британския си колега Джон Хътън в понеделник (26 януари). Двамата министри възнамеряват да подпишат споразумение за сътрудничество в отбраната и да обсъдят начини за засилване на военното сътрудничество. 
						*** 
						
						Македонският президент Бранко Цървенковски бе на аудиенция при папа Бенедикт XVI в петък (23 януари). Папата изрази надежда за окончателно решение на спора за името между Скопие и Атина, който блокира кандидатурата на Македония за членство в НАТО. Той подчерта също подкрепата на Ватикана за македонския модел на многоетническа и многоверска търпимост. „Като такава Македония може да бъде модел не само за страните от региона, но и за по-широкия Европейски регион,” каза Бенедикт XVI. Цървенковски се срещна също с италианския си колега Джорджо Наполитано и с държавния секретар на Ватикана Тарчизио Бертоне. 
						*** 
						
						Албанският министър на интеграцията Майлинда Брегу получи в четвъртък (22 януари) уверенията на Прага, че Чехия подкрепя интеграцията на Албания и ще следи отблизо интеграционния процес на страните от Западните Балкани в ЕС. Чехия пое ротационното председателство на ЕС по-рано този месец. Брегу потвърди ангажимента на Албания да осъществява реформи и да положи повече усилия за изпълнение на изискванията на ЕС. 
						*** 
						Интеграцията на Сърбия в ЕС бе основна тема на дискусията в четвъртък (22 януари) между френския външен министър Бернар Кушнер и сръбския му колега Вук Йеремич в Париж. Париж подкрепя присъединяването на Сърбия към ЕС, каза по-късно Кушнер, подчертавайки, че Белград трябва да продължи сътрудничеството си с Трибунала за военни престъпления в Хага, за да постигне тази цел. Йеремич каза, че интеграцията на Сърбия в ЕС се придвижва по-бавно, отколкото би желал, но изрази надежда за напредък тази година. 
						*** 
						Посланикът на САЩ в Албания Джон Уидърс обеща в понеделник (26 януари), че неговата страна ще продължи да подкрепя демократизацията на албанските институции. На среща с президента Бамир Топи Уидърс подчерта, че провеждането на свободни и честни парламентарни избори през юни е ключ към членството на страната в НАТО. Топи каза, че Тирана е благодарна на Съединените щати за подкрепата им за процесите на демократизация и интеграция в Албания. 
						Уидърс каза още на конференция по външната политика на САЩ в Тирана, че новият президент Барак Обама ще бъде „добър приятел на Албания”. Посланикът определи поканата за членство в НАТО, получена от Албания, като връхна точка на двустранното сътрудничество. 
						
						(Различни източници -- 20/01/09-27/01/09)

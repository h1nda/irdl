Делова хроника
28/11/2003
Преглед на деловите и икономическите новини от Балканите след 21 ноември.
(Различни източници -- 11/21/03 - 11/28/03)
 
 
Преглед на деловите и икономическите новини от Балканите след 21 ноември:
Правителството на Албания прие бюджета за 2004 г. и данъчния пакет. Целта на програмата е да се постигне устойчив икономически растеж, ниска инфлация и по-добро фискално управление.
***
Правителственият дълг на Турция спадна до 152 млрд. евро в края на октомври от 159 млрд. евро в края на септември според данни, предоставени от финансовото министерство. В края на октомври 51 % от правителствения дълг беше деноминиран в местна валута.
***
Най-големият български дистрибутор на природен газ, "Овергаз", съобщи, че ще инвестира 10 млн. евро в изграждане на газоразпределителна мрежа в северния български град Русе. Представители на компанията и кметът на града подписаха протокол за сътрудничество за 7-годишния проект на 26 ноември.
***
Филиалът на "Фолксбанк" в Босна и Херцеговина (БиХ) подписа кредитна линия за 2 млн. евро за подпомагане на програми за разкриване на нови работни места, провеждани от агенцията по заетостта в община Тузла в БиХ. Очаква се проектът да създаде около 200 нови работни места в региона. Местната агенция по заетостта ще инвестира още 255 500 евро в програмата.
***
Съветът по приватизация в Република Сръбска съобщи, че 12 стратегически компании в областта ще бъдат предложени за приватизация. Кампанията ще започне с търгове за земеделските компании "Говедарска фарма" и "Ратарство", получили техническа помощ от Американската агенция за международно развитие.
***
Хърватските компании "Нова банк" и "Кроейша иншуърънс" подписаха тригодишно споразумение за сътрудничество за предоставяне на интегрирани финансови услуги. С цел да се разширят пазарните позиции на двете компании клоновете на "Нова банк" ще предлагат застрахователни пакети на "Кроейша иншуърънс".
***
Осем компании подадоха незадължаващи оферти за румънската държавна нефтена компания "Петром". Очаква се австрийската OMV, руската "Газпром", британската "Гленкор" и гръцката "Хеленик петролеум" да предложат най-високи оферти за 51 % от най-голямата компания на страната.
***
ЕБВР закупи миноритарен дял от македонската фирма за производство на завеси "Кимико гардине" за 2,1 млн. евро. Точното количество на закупените акции не бе разкрито. "Кимико гардине" изнася повече от 80 % от продукцията си за пазарите в региона, главно Босна и Херцеговина, Хърватия, Унгария и Сърбия и Черна гора.
***
Македонската национална електрическа компания "ЕСМ" ще организира международен търг за построяването на четири вятърни електроцентрали в Македония, съобщи националната асоциация за използване на алтернативни енергийни източници. Първите две електроцентрали ще бъдат експериментални. Ако имат успех, ще започне строителството и на други две.
***
"Ю Би Ес холдинг" закупи белградската корабостроителница за 13,2 млн. евро. Купувачът ще запази настоящия брой на служителите, но не се предоставя информация относно инвестиционните задължения.
***
Испанското правителство предостави 50 млн. евро за осъществяване на селскостопански проекти в Сърбия и Черна гора. Националната Асоциация на индустриалните предприемачи ще участва във финансирането на проектите.

Проди предаде на македонското правителство въпросник от ЕС
					03/10/2004
					 
						СКОПИЕ, Македония -- По време на посещението си в Скопие в петък (1 октомври) председателят на Европейската комисия Романо Проди връчи на македонския премиер Хари Костов въпросник от ЕС, който трябва да бъде попълнен преди да започнат преговорите за присъединяване към ЕС. Македонското правителство трябва да предаде на Брюксел отговорите на 3000 въпроса в документа до края на януари 2005 г. По време на срещата си с Костов Проди заяви, че успешният резултат от диалога между Македония и ЕС ще зависи от прилагането на правните реформи, всички реформи свързани с демократичния процес и Охридското споразумение. 
						Председателят на ЕС също така се срещна с македонския президент Бранко Цървенковски и произнесе реч пред парламента на страната. Той заяви пред депутатите, че от Македония се очаква да покаже, че различните етнически общности могат да съжителстват и предупреди, че всяко нарушение на процеса на реформи може да създаде сериозни проблеми. Посещението на Проди се проведе няколко седмици преди ноемврийския референдум по закононите за децентрализация.
						В други новини, заместник-държавният секретар по политическите въпроси Марк Гросман обяви, че САЩ ще окажат 9.5 млн. долара помощ за реализирането на програмата за децентрализация на Македония. След разговори с Цървенковски и Костов в петък Гросман характеризира предстоящия референдум като избор между миналото и бъдещето. (Дневник, Утрински Весник - 02/10/04; АФП, Макфакс, A1 TВ, Уебсайт на ЕС - 01/10/04)

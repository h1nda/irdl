Новите идоли на Сърбия: Цеца залязва, изгрява Тесла
					26/01/2011
					Фолкпевците остават на заден план, докато спортисти и учени стават новите модели за подражание за сръбските младежи.
					От Игор Йованович за Southeast European Times от Белград – 26/01/11
 
					 
						
Ана Иванович и Новак Джокович са две от личностите, на които се възхищават младите сърби. [Ройтерс]
						Ново проучване установи, че сръбските младежи все по-често се възхищават и искат да подражават на водещи спортисти, учени и исторически лидери. 
						Тези предпочитания показват промяна в сравнение с предишни години, когато младите хора посочваха най-вече фолкпевци и лица, известни с участието си в конфликтите на Балканите през 90-те години на ХХ век. 
						Проучване на общественото мнение, проведено в края на 2010 г. от "Фондация за отворено общество Сърбия", потвърди, че тенисистите Новак Джокович, Ана Иванович и Йелена Янкович, футболистът Неманя Видич и учените Никола Тесла и Алберт Айнщайн заемат челните места в списъка на моделите за подражание. 
						Според социолога Ратко Божович промяната отразява по-големите възможности на младите хора да общуват със света и да придобиват знания. 
						„На младите хора в Сърбия им е омръзнало от тривиално съдържание”, каза Божович за SETimes. „Затова резултатите от анкетата показват нормалната реакция на младите хора, които търсят своята идентичност”, заяви той. 
						Извадката за проучването обхваща 1 500 души на възраст между 15 и 29 г. Едва 10 % са избрали изпълнители на „нова” музика, като Цеца Ражнятович и Сека Алексич, или босненските военновременни лидери и обвиняеми Ратко Младич и Радован Караджич. 
						Сръбските младежи „отказват да изследват мръсни реки, а по-скоро търсят чистите извори”, каза Божович. 
						Служителката на министерството на науката и технологиите Нада Миятович каза за SETimes, че резултатите от проучването са много окуражаващи. 
						„От известно време работим за насърчаването на подходящи ценности в Сърбия и тези резултати са много важни”, заяви Миятович. 
						Усилията на министерството в подкрепа на тази инициатива включват поставянето на билборд с лика на учения Никола Тесла на летището в Белград, както и организирането на годишни конкурси за проекти с цел насърчаване на науката и научните изследвания. Лицето на Тесла е на практика първото нещо, което пристигащите пътници виждат в Белград. 
						Според някои новото поколение на информирани хора е стълб за бъдещото развитие на страната. 
						„Има цяла армия от умни и способни млади хора, които със сигурност не са песимисти – те и не могат да бъдат такива, в противен случай не биха имали успех – и които вярват, че трябва да работят и да инвестират в себе си”, заяви в интервю за местните медии Соня Лихт от Белградския институт за усъвършенстване.

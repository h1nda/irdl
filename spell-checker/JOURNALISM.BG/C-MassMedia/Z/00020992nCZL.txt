Дел Понте призовава ООН да осветли графика за дейността на трибунала
					17/12/2006
					 
						НЮ ЙОРК, Съединени щати -- Главният прокурор на трибунала на ООН за военни престъпления Карла дел Понте призова Съвета за сигурност в петък (15 декември) да декларира ясно дали трибуналът трябва да продължи дейността си, докато останалите укриващи се от правосъдието обвиняеми от Балканите бъдат осъдени в Хага. Според сегашния график на дейността на трибунала, всички процеси на първа инстанция трябва да приключат до 2008 г., а цялата останала работа, включително обжалванията - до края на 2010 г. Няколко обвиняеми обаче все още са на свобода, включително бившият босненски сръбски лидер Радован Караджич и неговият военен командир Ратко Младич.
						В петък Дел Понте също призова Съвета за сигурност да окаже натиск върху Босна и Херцеговина (БиХ) и Сърбия да арестуват останалите укриващи се обвиняеми. "На Сърбия и БиХ трябва да бъдат изпратени категорични послания, за да предадат най-сетне укриващите се обвиняеми на правосъдието, особено Караджич и Младич", заяви тя. В отговор на това сръбският министър на правосъдието Зоран Стойкович отхвърли критиката на Дел Понте към неговата страна и я определи като "неприемлива". Той настоя, че се прави всичко възможно, за да се открие Младич, и че Сърбия е решена да изпълни своите международни задължения. (AП -- 16/12/06; Уеб-сайт на ООН, Б92, AП, ПБС БиХ - 15/12/06)

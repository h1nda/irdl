Лене: "Косово е "на години разстояние" от изпълнение на критериите на ЕС"
					12/05/2006
					Косово ще трябва да почака, докато стане член на ЕС, според специалния пратеник на блока за преговорите за статута, Щефан Лене.
					От Блерта Фоничи за Southeast European Times от Прищина – 12/05/06
 
					 
						
"Очевидно е, че Косово ще трябва да почака доста години, докато постигне целите си за интеграция," каза специалният пратеник на ЕС за преговорите за статута на Косово Щефан Лене. [Лаура Хасани]
						Косово е на доста години разстояние от изпълнение на изискванията за интеграция в ЕС, според специалния пратеник на блока за преговорите за статута Щефан Лене. По време на двудневното си посещение в провинцията, което започна във вторник (9 май), Лене се срещна с представители на правителството и с политически лидери за обсъждане на икономически въпроси и на дългосрочните перспективи на Косово. 
						"Очевидно е, че Косово ще трябва да почака доста години, докато постигне целите си за интеграция. Перспективите [на провинцията] са за интеграция в ЕС, но при сегашните темпове Косово ще трябва да почака," каза Лене. 
						Забележките на специалния пратеник последваха речта на премиера Агим Чеку от предния ден, когато той каза, че Косово ще насочи вниманието си към членство в ЕС, след като бъде решен проблемът със статута му. Макар и да призна, че пътят към евроинтергацията няма да бъде лек, Чеку изрази увереност, че той няма да бъде дълъг. 
						"Ние ще ускорим този път и аз вярвам, че много скоро Косово ще бъде член на европейското семейство," каза Чеку. "Косовският народ е европейски народ, който вижда себе си като част от европейското семейство." 
						Независимо дали присъединяването на Косово към ЕС ще настъпи рано или късно, Лене насърчи местните лидери в Прищина, включително лидера на Демократическата партия на Косово Хашим Тачи, да "работят по-усърдно по въпросите, свързани със статута". 
						"Настоях пред Тачи, както и пред целия екип от преговарящи, да продължат да бъдат конструктивни в този процес и да предоставят препоръки за дневния ред на следващата среща, за да се гарантира, че интересите на малцинствата ще бъдат отчитани в бъдеще," каза той. 
						Тачи каза, че е разговарял с Лене относно бъдещото присъствие на международната общност в Косово след определянето на неговия статут. "Общата оценка беше, че Косово се нуждае от международен надзор и гражданска подкрепа," каза Тачи. 
						В сряда НАТО обяви, че ще модернизира силите на КФОР в провинцията, така че да могат да реагират по-бързо на заплахи от междуетническо насилие с приближаването на решението за статута. Говорител на НАТО каза, че през следващите пет дни КФОР ще завърши трансформацията си от система с четири бригади към система с пет оперативни части, която бе установена миналата година. 
						Освен това ЮНМИК е преструктурирал ролята на съдебния сектор в провинцията, прехвърляйки отговорности на новосъздадените министерства на правосъдието и на вътрешните работи в провинцията, каза Неерадж Сингх, говорител на ООН в Косово. Мисията планира още да прехвърли някои свои задължения на евентуална мисия на ЕС след вземане на решението за статута на провинцията.

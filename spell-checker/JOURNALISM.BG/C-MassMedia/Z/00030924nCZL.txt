Солана изключи поставянето на нови условия за кандидатурата на Сърбия за ЕС
					14/07/2009
					 
						БЕЛГРАД, Сърбия -- Върховният представител на ЕС за външната политика Хавиер Солана посети Белград в понеделник (13 юли) и настоя, че няма да има никакви нови условия по пътя на Сърбия към ЕС. Скептиците от дълго време твърдяха, че в даден момент Сърбия ще бъде принудена да признае независимостта на Косово, за да стане членка на ЕС. След срещите си със сръбските лидери Солана подчерта, че задълбочаването на връзките на ЕС със Сърбия "е фундаментална цел". Той каза също, че много скоро ЕС официално ще съобщи добри новини във връзка с премахването на визите за сръбски граждани.
						Други новини -- Румъния обяви в понеделник, че ЕС възстановява 171 милиона евро селскостопански субсидии, замразени миналата година. Средствата, които са част от програмата САПАРД на ЕС, бяха блокирани поради установяването на нередности в управлението и разпределението им. (Бета, Танюг, РТС, Б92, Медиафакс, Ройтерс, АФП, БТА - 13/07/09)

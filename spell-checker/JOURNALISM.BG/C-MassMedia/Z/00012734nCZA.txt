ООН одобри разполагането на ЕУФОР в БиХ
					23/11/2004
					Нова резолюция на Съвета за сигурност на ООН одобри прехвърлянето на задълженията на НАТО по опазване на мира в Босна и Херцеговина на ръководени от ЕС военни части, които ще действат по силата на първоначален 12-месечен мандат. Резолюцията призова също всички лица, обвинени във военни престъпления, да бъдат предадени на трибунала на ООН в Хага.
					(ООН, АП, Ройтерс, ЮПИ, Биг нюз нетуърк - 22/11/04)
 
					 
						
Контролът на СФОР се прехвърля на ЕУФОР по силата на решение на Съвета за сигурност на ООН, гласувано в понеделник (22 ноември). [АФП]
						В понеделник (22 ноември) Съветът за сигурност на ООН единодушно одобри разполагането на ръководени от ЕС сили (ЕУФОР) в Босна и Херцеговина (БиХ). Тези сили трябва да поемат мироопазващите функции от СФОР в началото на следващия месец. 
						Приемайки резолюция 1575, Съветът за сигурност, който включва 15 държави, одобри решението на НАТО да прекрати операцията СФОР до края на годината и да създаде щаб в Сараево, за да продължи да подпомага БиХ в прилагането на Дейтънското мирно споразумение в сътрудничество с ЕУФОР. 
						СФОР бяха създадени през декември 1996 г. като законен наследник на ръководените от НАТО многонационални сили за прилагане на споразумението (АЙФОР), след като те изпълниха едногодишния си мандат, предоставен им от ООН. Целта беше да се приложат на практика военните аспекти на Дейтънското споразумение, което сложи край на конфликта от 1992-1995 г. 
						Подобряването на сигурността през последните девет години позволи НАТО значително да намали присъствието си в страната. Над 60 000 войници от повече от 40 страни бяха разположени в БиХ в края на 1995 г. Днес личният състав на СФОР наброява 7 000 души. 
						ЕС възнамерява да запази тази численост непроменена, когато на 2 декември даде начало най-голямата си военна операция досега. Според генерал-майор Дейвид Лийки от Великобритания, който е определен за главнокомандващ на ЕУФОР, 80 % от намиращите се в момента там военнослужещи просто ще сменят командването си, като заменят отличителните знаци на НАТО с тези на ЕС. 
						В рамките на този преход се очаква повече от 1 000 американски войници да напуснат БиХ. Те ще бъдат заменени от военнослужещи от ЕС, като според съобщенията Финландия ще предостави най-големия контингент. 
						Резолюцията на Съвета за сигурност даде на ЕУФОР първоначален 12-месечен мандат с възможност за удължаване в зависимост от обстоятелствата в страната. 
						След прехвърлянето на задълженията си НАТО ще създаде нов щаб в Сараево. Задачата му ще бъде да подпомага властите в БиХ при реформата в отбраната, борбата с тероризма и залавянето на обвинените във военни престъпления лица, издирвани от Международния наказателен трибунал за бивша Югославия (МНТБЮ). 
						По силата на резолюцията, гласувана в понеделник, както ЕУФОР, така и оставащото в страната присъствие на НАТО се считат за законни наследници на СФОР. 
						Като призова всички участници да изпълняват стриктно задълженията си по мирното споразумение, съветът подчерта, че основната отговорност за по-нататъшното му успешно прилагане носят властите в БиХ. Спазването на техните задължения и активното им участие в процеса, особено пълното им сътрудничество с МНТБЮ, каза съветът, ще бъдат определящи за бъдещата готовност на международната общност и основните донори да поемат политически, военни и икономически ангажименти, свързани с тежестите по прилагането на споразумението и усилията за възстановяване на страната. 
						Според резолюцията всички участници "се задължават да сътрудничат изцяло на всички организации, участващи в прилагането на това мирно споразумение", включително МНСБЮ. Това пълно сътрудничество, добави съветът, "включва, между другото, предаването на съд на всички лица, обвинени от трибунала, и предоставяне на информация с цел подпомагане на разследванията на трибунала". 
						ООН изрази също своята благодарност и пълна подкрепа за дейността на върховния пратеник на международната общност в БиХ, Пади Ашдаун, като потвърди отново, че той е последната инстанция при тълкуването на гражданските аспекти на прилагането на мирното споразумение.

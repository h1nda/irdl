Румънски политик обжалва забрана за пътувания 
					09/06/2009
					 
						БУКУРЕЩ, Румъния -- Крайнодесният политик Джиджи Бекали се обърна към съда с жалба срещу забраната за пътувания, която го възпрепятства да поеме задълженията си като новоизбран депутат в Европейския парламент (ЕП), съобщиха местните медии в понеделник (8 юни). Частичните резултати от европейските избори в неделя в Румъния сочат, че Бекали, собственик на футболния клуб "Стяуа", е спечелил депутатско място в ЕП като кандидат на крайнодясната партия "Велика Румъния". Той обаче няма да може да поеме поста си в Брюксел, докато властите не премахнат забраната и не му разрешат да пътува в чужбина. През април Бекали беше арестуван и обвинен в отвличането на трима души, заподозрени, че са му откраднали колата. Две седмици по-късно той беше освободен под гаранция, но му беше разпоредено да стои в Румъния. (Медиафакс, Реалитатя ТВ, Гардианул, Евениментул Зилеи, Ромъния Либера, АП - 08/06/09)

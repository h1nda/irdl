МВФ одобри 1,85 милиарда евро за Румъния
					22/09/2009
					Следващите суми, съобщи МВФ, ще бъдат отпуснати след тримесечни прегледи на икономическите резултати на правителството.
					(AФП, Найн O'клок, Aгерпрес, Roumanie.com, Meдиафакс - 22/09/09; Уолстрийт Джърнъл, Meдиафакс, МВФ - 21/09/09)
 
					 
						
Джефри Франкс, ръководител на мисията на МВФ за Румъния, заяви, че страната е изправена пред "много тежка рецесия". [Гети Имиджис]
						МВФ одобри в понеделник (21 септември) незабавното изплащане на 1,85 милиарда евро за Румъния, призовавайки страната да продължи да осъществява реформите, за да намали влиянието на глобалната икономическа криза. 
						Финансирането се прави според стендбай споразумение, одобрено в началото на месец май, според което организацията със седалище във Вашингтон, се съгласи да отпусне общо 12,9 милиарда евро на балканската страна за 24-месечен период. Румъния получи незабавно първия транш от 5 милиарда евро. Следващите плащания, съобщи МВФ ще бъдат направени след тримесечни прегледи на икономическите резултати на правителството по програмата му от мерки, целящи да се преодолее ефекта от глобалната криза. 
						Отпускането на втория транш бе одобрено след приключване нна първата оценка на резултатите на Румъния според стендбай споразумението, съобщи Фондът в понеделник. 
						Екип от екперти от МВФ пристигна в страната в края на юли, за да участва в оценяването на резултатите. След като приключиха почти двуседмичното си посещение в Букурещ, те заявиха, че румънската икономика се очаква да се свие с още 8% тази година, което е двойно повече от прогнозираните през март 4,1%, когато правителството потърси международна помощ, за да се справи с влошаващото се положение. 
						Джефри Франкс, ръводител на мисията на МВФ за Румъния заяви, че Румъния е изправена пред "много тежка рецесия" и че тя няма да може да финансира бюджетния дефицит за 2009 г., който се очаква да достигне 7,3% от БВП, което е много над предвидените 4,6% в началото на програмата. 
						Фондът смята, че на Румъния ще бъде позволено да има по-висок бюджетен дефицит тази и следващата година, но подчерта необходимостта от "значителни усилия" за гарантиране, че ревизираната цифра няма да бъде превишена. 
						Изявление, в което се съобщава за одобряването на първия преглед на резултатите на Румъния, цитира първия заместник-управителен директор и действащ председател на МВФ Джон Липски, който е казал в понеделник, че икономическото положение в страната се е влошило през първите четири месеца на годината. 
						"На фона на значително влошаване на икономическата дейност след одобряването на стендбай споразумението през месец май, провеждането на политиката е стабилно", каза Липски. "По-големият от очакваното икономически спад обаче изисква преразглеждане на политиката, за да се постигне подходящ баланс между краткосрочната реакция на кризата и средносрочните цели на политиката." 
						Той също отбеляза, че ревизираната програма, която Румъния се очаква да осъществи, е насочена към мерки, целящи осигуряване на "постоянни съкращения на текущите разходи, като същевременно се запазят капиталовите разходи и разходите на мрежата за социална безопасност". 
						Липски също предупреди, че е от решаващо значение Румъния да продължи да осъществява реформите, за да осигури по-строг контрол върху области, представляващи най-голям фискален риск като ангажименти за разходи, пенсионната реформа и държавни звена извън централното управление.
						"Подобрената стабилност на финансовите пазари и намаляващата инфлация могат да дадат възможност за по-голямо спокойствие, но е необходим много предпазлив подход при все още високата инфлация и продължаващата уязвимост от външни влияния", подчерта той. 
						Липски също призова Румъния да следи за възможни "признаци на стрес в банковата система", които могат да възникнат поради слабата икономика.

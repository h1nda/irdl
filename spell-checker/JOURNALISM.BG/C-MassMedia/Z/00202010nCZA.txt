Косово не може да получи национален код
					31/10/2011
					Международният съюз по далекосъобщенията не може да даде на Косово национален код, докато не бъде преодоляна ключова пречка.
					От Линда Карадаку за Southeast European Times от Прищина -- 31/10/11
 
					 
						
Косоварите използват националните кодове на Монако и Словения за своите мобилни телефони. [Ройтерс]
						Косово трябва да стане член на ООН или да постигне споразумение със Сърбия, преди да получи свой национален телефонен код. 
						Санджай Ачария, говорител на Международния съюз по далекосъобщенията (МСД), който отговаря за работата по този въпрос каза, че след като една страна стане членка на ООН, тогава тя става и членка на МСД. След това могат да започнат техническите процедури по предоставяне на национален телефонен код. 
						Ачария каза за SETimes, че "истинският въпрос е членството в ООН", добавяйки , че "[процедурата] трябва да бъде еднаква за всяка страна." 
						Въпросът обаче изобщо не е толкова прост. През 2005 г. администрацията на ЮНМИК в Косово поиска от МСД да даде на Косово търговски телефонен код. 
						МСД обаче не одобри искането и Косово продължава да използва националния код на Сърбия, 381. 
						Сега въпросът е част от преговорите между Косово и Сърбия с посредничеството на ЕС. 
						"Все още не е постигнато съгласие по въпроса за далекосъобщенията..., той ще продължи да се обсъжда на други кръгове от техническия диалог," каза Дрен Зека, старши съветник на ръководителя на косовския екип в диалога, Едита Тахири, за SETimes. 
						Зека обяснява, че тъй като Косово не е член на МСД, то използва кодове на други страни. "Въпреки че като бивша федерална единица на бивша Югославия за него е запазен телефонен код, Сърбия винаги е препятствала [процеса], отказвайки това право на Косово," каза Зека за SETimes. 
						Първоначалните позиции на Косово и Сърбия не са били "много близки по този въпрос", каза Зека. Посредникът от ЕС Робърт Купър излезе с проектопредложение, което се анализира. "Приели сме предложението в голямата му част, с някои малки препоръки," каза Зека. 
						Правителството казва, че липсата на национален код може да попречи на икономическото развитие на Косово. 
						След като за Косово се оказа невъзможно да получи код, сега то използва три кода - сръбски код за стационарните телефони, кода на Монако за оператора "Вала" и кода на Словения за ИПКО. 
						"Вала" плаща наем на Монако от 15 милиона евро годишно за ползването на кода. 
						"На всяка цена трябва да се намери решение. Косово трябва да има законен код или стабилно споразумение със Сърбия," каза икономическият анализатор от Прищина Ибрахим Реджепи за SETimes. 
						Той казва още, че липсата на код не представлява пречка за приватизацията, "защото който и да купи [компаниите], ще дойде със собствен код". 
						"Ако обаче Косово имаше свой код, то би било в по-изгодно положение на международния пазар на далекосъобщения," каза Реджепи.

Предложението за борба с корупцията се посреща със скептицизъм в Сърбия
					24/05/2011
					Критиците твърдят, че едната от двете предложени антикорупционни мерки е противоконституционнаl.
					От Игор Йованович за Southeast European Times в Белград - 24/05/11 
 
					 
						
Входът към централния офис на данъчната администрация в Белград. [Никола Барбутов/SETimes]
						Данъчната администрация на Сърбия наскоро внесе предложение в правителството, което драстично ще увеличи рисковете за онези, които се занимават с подкупи или с други форми на корупция. Според тази мярка, ако някой е осъден за корупция, той ще изгуби натрупания трудов стаж. 
						"Държавата ще даде ясно да се разбере, че е готова да се изправи срещу корупцията и аз твърдя, че мнозина, които обмислят корупционни схеми, ще се откажат от подобни мисли от самото начало", каза за държавната телевизия РТС директорът на данъчната администрация Драгутин Радосавлевич. 
						Предложенето призовава за конфискуване на имуществото на осъдения, освен лишаването му от натрупания трудов стаж. 
						Макар че обществото е съгласно, че борбата срещу корупцията трябва да се засили, много адвокати и НПО твърдят, че частта от предложението, засягаща трудовия стаж, е противоконституционна. Според тях борбата срещу корупцията би била по-успешна, ако съществуващите закони се прилагат по-последователно. 
						"Мярката е противоконституционна, защото е невъзможно да се обвърже цялата кариера с едно нарушение, за което някой е осъден", каза за SETimes членът на комисията на Антикорупционната агенция Златко Минич . 
						"[Тя] вероятно ще бъде отхвърлена бързо от Конституционния съд", добави той. 
						Други твърдят, че има и по-ефективни начини за борба с корупцията. 
						"Властите трябва преди всичко да насочат вниманието си върху по-доброто стимулиране и защита на хората, които сигнализират за корупция, както и върху онези, които са придобили очебийно повече имущество, след като са станали държавни служители, и да докажат дали заплатите им са били достатъчни, за да им осигурят това", каза за SETimes представителят на "Трансперънси Сърбия" Неманя Ненадич . 
						Но Радосавлевич твърди, че са необходими по-строги мерки, като се имат предвид тежките последици от случаи на корупция. "Една корупционна афера може да дискредитира цяла институция, сектор и правителство, и да се отрази негативно върху имиджа на държавата," каза той. 
						Според експерти частта от предложението на данъчната администрация, която засяга конфискуването на имущество, има смисъл. 
						"Подобна мярка вече се прилага в Сърбия срещу осъдени престъпници и военнопрестъпници, които трябва да докажат как са получили парите за имуществото си, за да не бъде то конфискувано", каза Минич. 
						Той обаче отбелязва, че данъчната администрация вече разполага със законови инструменти, с които може да проверява имуществото на отделните лица. 
						"Законът за данъчната администрация и процесът за налагане на данъци от 2002 г. даде възможност за съпоставяне на отчетените приходи и разходи и би било интересно да се установи дали данъчната администрация е използвала тези механизми, преди да предложи тази мярка. Така всички онези, които са били заподозрени в корупция, са могли да бъдат проверени и съдени, най-малкото за присвояване, но не е имало никакви доказателства", каза Минич. 
						Борбата срещу корупцията се смята за ключово условие за присъединяване към ЕС. В проучване на "Глобален корупционен барометър", проведено в края на миналата година, се казва, че сръбските граждани смятат, че корупцията се е увеличила през последните три години. 
						В същото време рейтингът за ефективността на правителството в борбата срещу корупцията се понижи от 2,38 на 2,24, което накара кабинета да съобщи за плановете си за нова стратегия.

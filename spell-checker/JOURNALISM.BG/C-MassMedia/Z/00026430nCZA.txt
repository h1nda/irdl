Кралица Елизабет II изрази подкрепата на Обединеното кралство за кандидатурата на Турция за членство в ЕС
					14/05/2008
					Кандидатурата на Анкара за членство в ЕС получи кралска подкрепа във вторник, когато британската кралица започна четиридневното си посещение в Турция. 
					(Euobserver, Таймс, Заман, Ню Анатолиън, Хюриет - 14/05/08; AП, АФП, ДПА, Би Би Си, Гласът на Америка - 13/05/08)
 
					 
						
Британската кралица Елизабет II и турският президент Абдула Гюл се срещнаха във вторник (13 май) в Анкара. [Гети Имиджис]
						Подчертавайки стратегическото местоположение на Турция като мост между Европа и Азия, британската кралица Елизабет II изрази подкрепата си за кандидатурата на Анкара за членство в ЕС във вторник (13 май) вечерта, малко след като започна първото си официално посещение в страната от 37 години. 
						"За нас Турция е все така важна, както преди,” заяви британският монарх по време на банкет, чийто домакин бе президентът Абдула Гюл. „Турция има изключително местоположение като мост между Изтока и Запада в съдбоносен момент както за Европейския съюз, така и за света като цяло." 
						Великобритания е една от най-твърдите защитнички на отдавна желаното членство на Турция в ЕС. Като асоцииран член от 1963 г., Турция започна преговорите си за присъединяване с 27-членния блок през октомври 2005 г., но оттогава насам бяха отворени само шест от всичките 35 преговорни глави. Преговорите по нови осем области на политиката бяха преустановени към края на 2006 г., след като Анкара отказа да отвори своите пристанища и летища за транспортни средства от Кипър, чиято управлявана от гърците част се присъедини към ЕС през 2004 г. 
						Въпреки препятствията, свързани с присъединяването, пред които Турция е изправена, гражданите й имат полза от реформите, изисквани от Брюксел за всички кандидатки за ЕС, каза британският монарх. 
						"Перспективата за присъединяване към Европейския съюз вече помогна за вдъхновяване на промените, които подобряват живота на нейните граждани,” каза тя. Тя определи Турция като „уверена и динамична демокрация” и похвали Анкара за нейната „ключова роля в подкрепа на мира, политическата стабилност и икономическото развитие в някои от най-нестабилните области на света” и нейните тесни връзки с Лондон. Турция и Испания финансират съвместно подкрепената от ООН инициатива за засилване на диалога между западните и незападни култури. 
						Гюл благодари на Великобритания за нейната „неотлъчна и постоянна подкрепа” за кандидатурата на страната му за присъединяване към ЕС. Съпругата на Гюл, Хайруниса, носеше своята забрадка независимо от забраната върху подобно облекло в правителствените сгради, включително и по време на събития от този тип. 
						Кралица Елизабет II, която по-рано е посещавала Турция през 1960 г. и 1971 г., пристигна в Анкара във вторник следобед, придружавана от съпруга си, принц Филип, и външния министър Дейвид Милибанд. 
						Малко след пристигането си кралското семейство посети мавзолея на Мустафа Кемал Ататюрк, основателя на модерна Турция, където кралицата положи венец. 
						Четиридневната им програма включва посещение на историческия северозападен град Бурса в сряда, училище и музей в Истанбул в четвъртък и прием на борда на британски военен кораб, стоящ на котва край този град. Те ще отпътуват от Турция в петък. 
						Ник Беърд, британският посланик в Турция, заяви пред репортери, че кралското посещение „откроява широтата и дълбочината” на англо-турските отношения и „важността на Турция както за ЕС, така и за света".

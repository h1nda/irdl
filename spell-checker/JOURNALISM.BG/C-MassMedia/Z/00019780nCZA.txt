Албания ще издава цифрови паспорти 
					31/08/2006
					Албания обяви плановете си да издава нови паспорти с цифрови чипове на гражданите си. Проектът трябва да бъде осъществен до края на следващата година.
					От Ерлис Селимай за Southeast European Times от Тирана – 31/08/06
 
					 
						
Новите албански паспорти ще съдържат микрочип с данни за притежателя. [Бундесдрюкерай] 
						Албания обяви плановете си да издава нови паспорти, които съдържат по-големи мерки за сигурност, в стремеж да бъдат облекчени ограниченията за нейните граждани според шенгенската визова система. Проектът е изготвен от вътрешното министерство и бе одобрен от правителството това лято. 
						Албания не е единствената държава в региона, която предприема този ход. Във вторник (29 август) Гърция обяви, че е започнала да издава нови електронни паспорти. Таксата за придобиване на новите документи за самоличност е 45 евро, с 20 евро повече от старите документи за пътуване в чужбина. Албания още не е определила цената за своите нови паспорти. 
						Сред новите елементи в паспорта ще бъде интегрираният чип, който ще позволява паспортът да се сканира електронно. В него ще бъдат включени цифрова снимка и други данни, като отпечатъци от пръсти. Митническите власти ще могат да получават незабавен достъп до цифровото досие без помощта на полицията. 
						"Чрез поставянето на чип в паспортите всички граждани ще могат да преминават границите по-бързо, тъй като процедурите на проверка ще се облекчат," заяви правителството. 
						Новият пътнически документ ще бъде наречен "Албански електронен паспорт" (АЕП) и ще може да се използва повече от десет години след датата на издаването му. Паспортът ще съдържа 48 страници, а чипът ще бъде поставен на задната му корица. 
						Според министерството новият паспорт ще бъде бледоморав на цвят, дипломатическите паспорти ще бъдат тъмнозелени, а служебните ще бъдат черни. 
						Очаква се новите паспорти да бъдат готови към края на идната година в стремеж да се гарантират по-големи мерки за сигурност в съответствие с международните правила.
						Необходимо е паспортите да бъдат подновени, за да се модернизира сегашната система, която бе изградена през 1992 г. Искаме да предложим по-големи мерки за сигурност и защита на документите срещу фалшифициране или злоупотреба. Искаме още да приложим на практика международните стандарти за биометрични данни в паспортите," заявиха от министерството. 
						Сегашните паспорти се произвеждат от немската компания "Бундесбрюкерай Интърнешънъл Сървисис", която има изпълненителски договор от февруари 2002 г. Албания предприема тази стъпка заедно с други страни от региона в стремеж за облекчаване на визовия режим с ЕС. Модерната технология се използва понастоящем в ЕС и Съединените щати.

Турция отказа да отвори въздушното си пространство за кипърски самолети 
					28/07/2010
					 
						НИКОЗИЯ, Кипър -- Във вторник (27 юли) Турция отхвърли искане на кипърските авиационни власти за използване на въздушното й пространство поради продължаващите стачки на авиодиспечерите в Гърция, които се отразиха върху пътуванията в цяла Европа. Говорителят на Кипърските авиолинии Кириакос Кириаку каза, че компанията е поискала разрешение за два полета, но Анкара „веднага” е отговорила отрицателно. Отварянето на въздушното пространство за кипърски самолети е едно от условията, които Турция трябва да изпълни, за да се присъедини към ЕС. 
						Междувременно кипърският президент Деметрис Христофиас и кипърският турски лидер Дервиш Ероглу се срещнаха в сряда като част от продължаващите преговори за обединение на разделения остров. На този кръг от преговорите основна тема е въпросът за собствеността. Последната среща между двамата бе преди шест дена. (Сайпръс Мейл, Си Ен Ей - 28/07/10; Си Ен Ей, Синхуа - 27/07/10)

Група помага на жертвите на домашно насилие в Албания
					12/05/2011
					Семейният живот се превръща в кошмар за много албанки, предупреждават защитниците на човешките права.
					От Линда Карадаку за Southeast European Times от Тирана - 12/05/11
 
					 
						
Домашното насилие отнема живота на жени в Албания. [Линда Карадаку/SETimes]
						Много албанки живеят под постоянната заплаха от побои и друг вид насилие, твърдят социолози и защитници на техните права. Организация в Тирана, "Полезни на албанските жени" (ПАЖ) се опитва да изостри вниманието на обществото към проблема. 
						Според центъра 11 жени са били убити при домашно насилие в Албания миналата година и броят на жертвите продължава да расте. Трагична ирония е, че пет случая на убити жени са били регистрирани тази година на 8 май, който се отбелязва като Международен ден на майките в света. 
						"Tова не са числа за мен. Това е живот, история, човешки същества", каза Мигена Молани от ПАЖ за SETimes. 
						Представители на ПАЖ наскоро посетиха жени в най-големия затвор в Тирана. След като разгледаха различни случаи, те направиха заключението, че 90% от жените, затворени там, са били осъдени заради убийство на съпрузите си. 
						"Направили са го за самозащита и за да въздадат правосъдие", каза Генералният директор на ПАЖ Фабиола Егро. Тя добави обаче, че не оправдава подобни действия. 
						ПАЖ бе създаден през 1993 г. в Тирана. Центърът получава от шест до осем обаждания с молби за помощ всяка седмица и разглежда по 12 случая на седмица за жени, които търсят психологическа помощ. Центърът има клонове в различни области на Албания. Добре организираната мрежа на ПАЖ срещу домашното насилие си сътрудничи с полицията, общините, различни НПО, съдилащата и болниците. Мрежата се поддържа от ПРООН. 
						Егро работи вече 18 години за ПАЖ. Тя си спамня случая на жена с пет деца от Дурес, на западното крайбрежие на Албания, която изобличила съпруга си и получила заповед за защита. Жената успяла да си изгради нов живот, каза Егро. Тя успяла да научи шивашкия занаят, намерила си работа и започнала да печели достатъчно пари, за да изхрани децата си. 
						"Помогнали сме на 33 жени, само в Дурес да получат заповед за защита" добави Егро. 
						Психотерапевтът на ПАЖ Мигена Исмайлати разказва подобна история в Тирана. Жена с осем деца, тормозена от съпруга й, съобщава за своя случай на ПАЖ. Центърът най-накрая решава проблема й с намесата на полицията. Според заповедта, издадена от полицията в Тирана, съпругът на жената не можел да се доближава на повече от 300 метра от дома й. 
						"Тя успя," каза Исмайлати. "Изпитах облекчение, сякаш аз самата бях свалила товара от собствените си рамене." 
						Жертвите обикновено молят за помощ, когато положението стига до крайност и е трудно нещата да се поправят, казва Егро. Затова ПАЖ е създал женски клуб, където жертвите на домашно насилие могат да идват, да се запознаят с организацията и да започнат по-открито да говорят за проблемите си. 
						Егро смята, че осигуряването на подслон на жертвите на домашно насилие не е решение. По време на престоя си там, казва тя, жените могат да изгубят връзка със семействата и децата си. Те дори могат да изгубят дома си. 
						"Не жертвата, а насилникът трябва да напусне дома", каза тя. 
						За да помогне на жените, жертви на насили, да започнат нов живот, центърът предлага професионални курсове за обучение, които им помагат да усвоят умения и да си изкарват сами прехраната. ПАЖ също им помага да си намерят работа чрез Агенцията по заетостта. 
						Центърът също продължава да разследва три случая на убийство. Адвокатите на ПАЖ сега събират доказателства, че при всички тези случаи, жените са починали в резултат на семейно насилие. Планират да отнесат случаите до Европейския съд за правата на човека в Страсбург.

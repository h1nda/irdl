Управляващата коалиция в Косово оцеля
					23/11/2009
					 
						ПРИЩИНА, Косово -- Двете управляващи партии в Косово обсъдиха смяната на някои министри в правителството, вместо да нарушават своето коалиционно споразумение, предадоха в понеделник (23 ноември) местните медии, позовавайки се на неназовани източници. Висши представители на Демократичната партия на Косово (ДПК) и партньорът й, Демократичната лига на Косово (ДЛК), се срещнаха в четвъртък, давайки повод за слухове, че коалицията се разпада. 
						ДПК побърза да публикува опровержение, но според репортажите е отправила няколко искания към своя по-малък партньор. Първото, според съобщенията, е ДЛК да се откаже от плановете си да влиза в съюз с опозиционни партии за следващия тур на местните избори през декември. Второто е свързано с искането на ДПК да включи други партии в коалицията на централно равнище. Третото изглежда засяга смяната на министри. Според съобщенията ДЛК се е съгласила да разгледа единствено последното искане. 
						ДПК и ДЛК имат също така различия по въпроса коя от тях трябва да поеме министерството на европейската интеграция, което предстои скоро да бъде създадено. (Коха Диторе, Кохавижън, РТК, Телеграфи - 23/11/09)

Бизнес: "Бар" ще закупи "Плива"
					13/10/2006
					Следващата седмица се очаква официално потвърждение, че "Бар Фармасютикъл" ще закупи най-големия фармацевтичен производител в Хърватия. Още в деловите новини: бизнесмени от Малайзия проявяват интререс към промишлеността на Република Сръбска; мисия на МВФ пристигна в Букурещ.
					
 
					 
						
Централата на хърватската фармацевтична компания "Плива" в Загреб. Американската фирма "Бар Фармасютикълс" се наложи над исландската "Актавис" в надпреварата за закупуване на "Плива". [Гети Имиджис]
						Американската фирма "Бар Фармасютикълс" ще придобие дял от 72,67 % във водещия хърватски производител на лекарства, "Плива", след като на 10 октомври депозира над 13,5 млн. акции на "Плива" в централната депозитарна агенция в Загреб. Като си осигури над 50 % от акциите на хърватската фирма, "Бар" изпълни изискването за участие в търга със своето публично предложение за закупуване на акции на "Плива" за 2 млрд. евро. Депозитарната агенция ще държи акциите по всяка сделка до приключването на процеса. Следващата седмица се очаква официално потвърждаване на придобиването на контролния пакет. 
						*** 
						ЕБВР даде заем от 16 млн. евро на Aлбания за подпомагане и модернизация на енергийния сектор на страната. Заемът, който е гарантиран от албанската държава, ще се използва от националната енергийна компания КЕШ за модернизация на шест преносни подстанции. Целта на проекта е да се подпомогне участието на Албания в регионалната енергетика. 
						*** 
						
Aлбанското правителство сключи договор за 418 млн. евро със смесено предпиятие между "Бехтел Интърнешънъл" и турската фирма "Енка" за построяване на участък от автомагистралата "Дуръс-Морина" до Косово. По силата на споразумението предприемачът ще построи 57-километров четирилентов участък от пътя, включващ и 6-километров тунел. Строителството трябва да започне в края на месеца и да завърши до юни 2009 г. 
						*** 
						Приватизационната агенция на Сърбия съобщи, че е избрала българската компания "Брикел" за най-добър кандидат в търга за дял от 76,9 % в местния производител на гумени изделия "Траял Корпорейшън". "Брикел" предлага 12,1 млн. евро и обещава да направи инвестиции за още 25,1 млн. евро. Кандидатът, класиран на второ място, е холандската фирма "Елкор Холдинг". 
						*** 
						Малайска бизнесделегация посети Република Сръбска и проведе разговори в търговската камара на автономната област. Делегацията прояви интерес към инвестиционните възможности в хранителната, дървопреработвателната и металургичната промишленост. 
						*** 
						Мисия на МВФ пристигна в Букурещ, за да разговаря с представители на правителството и на централната банка. Ръководителят на мисията Емануел ван дер Менсбрюге каза, че Фондът очаква икономическият растеж на Румъния тази година да бъде 7,1 %, а годишната инфлация -- около 5,7 %. Той изрази тревога от увеличаващия се дефицит по текущата сметка. 
						
(Различни източници – 06/10/06-13/10/06)

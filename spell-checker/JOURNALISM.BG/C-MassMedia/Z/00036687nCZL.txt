Забележки на турски дипломат във връзка с имигрантите разпалиха спор 
					11/11/2010
					 
						ВИЕНА, Австрия -- Турският посланик в Австрия Кадри Еджвед Тезджан беше привикан във външното министерство във Виена в сряда (10 ноември), за да обясни неотдавнашните си забележки във връзка с отношението на Австрия към имигрантите. В интервю за австрийския всекидневник „Ди Пресе” по-рано тази седмица Тезджан каза, че турците, живеещи в Австрия, често биват обвинявани в създаването на гета и са третирани „като вирус”. В отговор на забележките на Тезджан външното министерство във Виена заяви, че е много необичайно за дипломат да се държи по този начин. Австрийският външен министър Михаел Шпиндерлегер проведе телефонен разговор със своя турски колега Ахмет Давутоглу в сряда сутринта. Малко след това Тезджан пристигна в министерството, за да даде обяснения за своите коментари. (Би Би Си, АП, ДПА, Ройтерс, Дойче Веле - 10/11/10)

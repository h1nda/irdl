Според експерти МС не може да принуди Сърбия да признае Косово
					14/12/2009
					"Факт е, че Косово съществува. Това е реалност", заяви Марко Прелец от Международната кризисна група.
					От Линда Карадаку за Southeast European Times от Прищина - 14/12/09
 
					 
						
Председателят на Международния съд Хисаши Овада (в средата) говори за законосъобразността на отделянето на Косово от Сърбия по време на изслушванията в Хага. Съдът приключи с изслушването на доказателствата в петък (11 декември). [Гети Имиджис]
						Международният съд (МС) завърши в петък (11 декември) публичните изслушвания относно законността на независимостта на Косово, откривайки пътя за започване на разискванията. 
						Според Косово обявяването на независимостта през февруари 2008 г. не нарушава резолюция 1244 на ООН, твърдение, което Сърбия твърдо оспорва. 
						Някои страни, сред които САЩ, България, Хърватия, Албания и Саудитска Арабия, се изказаха в подкрепа на позицията на Косово, а други, като Русия, Китай и Румъния, твърдят, че независимостта нарушава международното право. 
						От 15-те съдии в съдебния състав осем са от страни, които са признали Косово, а седем са от държави, които не са направили това. 
						"Факт е, че Косово съществува. Това е реалност", заяви Марко Прелец, директор на Международната кризисна група за Балканите, за косовския всекидневник “Коха Диторе”. 
						"Решението на МС за Косово няма да има смисъл, ако Белград не знае какво иска да постигне с него", посочи бившият сръбски външен министър Горан Свиланович за белградския всекидневник “Блиц”. 
						"От Сърбия зависи да изготви предложение за това, което иска, и в каква посока да се продължи", е заявил Свиланович за “Блиц”, цитиран от Радио и телевизия Б92. "Преговорите на най-високо равнище по тази тема вече може да започнат, на първо място и преди всичко с представителите на ЕС, а след това с Русия и САЩ." 
						"Съдът може да анализира обстоятелствата, при които е била провъзгласена независимостта, той може да изложи своето становище относно тези обстоятелства, но не може да укаже на страните каква да бъде тяхната политика по отношение на признаването. Затова не можем да очакваме твърде много от консултативното становище на съда в Хага", е заявил словенският президент Данило Тюрк, професор по международно право, за белградския всекидневник “Политика”, цитиран от Радио и телевизия Б92. 
						Очаква се съдът да се произнесе по казуса в средата на 2010 г.

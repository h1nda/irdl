Призовават косовските сърби да гласуват
					08/09/2004
					Западни представители призовават косовските сърби да гласуват на парламентарните избори в провинцията, насрочени за 23 октомври. Според ръководителя на УНМИК участието в демократичния процес е от жизнено значение за подобряване на сигурността. 
					(Танюг - 08/09/04; AП, Гласът на Америка, РСЕ/РС, Радио Б 92; Гласът на Америка - 06/09/04; AФП - 04/09/04; УНМИК; ОССЕ)
 
					 
						
Ръководителят на УНМИК Сьорен Йесен-Петерсен (вдясно) говори по време на прес-конференция с албанския външен министър Кастриот Ислами в Тирана във вторник (7 септември). [АФП]
						С наближаване на парламентарните избори в Косово на 23 октомври се засилват призивите към сърбите в тази провинция да вземат участие във вота. Западни представители предупреждават, че неучастието може да навреди на интересите на сръбската общност и да я остави изолирана от важни процеси, касаещи нейното бъдеще. 
						Призовавайки косовските сърби да се явят пред урните следващия месец, шефът на УНМИК Сьорен Йесен-Петерсен подчерта във вторник (7 септември), че участието в демократичния процес е ключ към гарантиране на по-добра сигурност за тяхната общност. По време на посещение в Албания датският дипломат предупреди и относно отрицателния ефект на един потенциален бойкот. Подобен ход, цитира "Гласът на Америка" думите на шефа на УНМИК в Тирана, би довел до изключване на косовските сърби от бъдещите преговори по окончателния статут на провинцията. 
						Говорителката на албанския президент Афердита Соколи каза, че "участието на всички общности" в изборите през октомври ще бъде основна тема на разговорите не Йесен-Петерсен с висшето ръководство на страната. 
						По време на първото си посещение в Белград след поемане на поста миналия месец шефът на УНМИК обеща, че ще се "положат повече усилия за решаване на въпроса с окончателния статут на Косово" след изборите. 
						Представители на Белград обаче призоваха косовските сърби да не участват във вота, заявявайки, че властите не са гарантирали адекватна сигурност. 
						Призовавайки косовските сърби да се явят пред урните ЕС призна в събота ,че "те се нуждаят от адекватна защита" и обеща да предприеме стъпки за подобряване на положението. 
						"Трябва да призовем сърбите в Косово да участват в предстоящите избори," каза холандският външен министър Бернард Бот, чиято страна е понастоящем ротационен председател на ЕС. "Ще разработим стратегия.. за да им помогнем." 
						След разговорите с висши длъжностни лица в Белград в петък представителите на шест-членната Контактна група за Косово казаха ,че няма по-добър начин за косовските сърби да гарантират, че ще имат думата при определяне бъдещето на провинцията, от участието в изборите. 
						Според радио "Свободна Европа" сръбският президент Борис Тадич и премиерът Воислав Кощуница са призовали международната общност да институционализира защитата на малцинствата в Косово въз основа на отделни планове за децентрализация, предлагани от Белград и УНМИК. 
						Отхвърляйки плана на Белград като първа стъпка към подялбата, косовските албански лидери заявяват, че призивите от сръбските официални представители за бойкот на вота през октомври целят да окажат натиск върху цивилната администрация на ООН в провинцията да приеме тяхното предложение. 
						Междувременно белградското радио Б-92 съобщи в събота, че външните министри на ЕС са се споразумели да използват някои от идеите, съдържащи се в плана на Белград. 
						"Сега трябва да вземем двата документа и да направим от тях един, който би бил подходящ за всички заинтересовани страни," се цитират в съобщението думите на Върховния представител на ЕС по външната политика Хавиер Солана.

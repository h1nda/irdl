ЮЛЕКС е готова да гарантира освобождаването на Харадинай
					25/08/2010
					 
						ПРИЩИНА, Косово – ЮЛЕКС е готова да предостави на Трибунала за военни престъпления в Хага гаранции за временното освобождаване на бившия премиер Рамуш Харадинай до започването на съдебния процес срещу него. В сряда (25 август) медиите публикуваха писмо от зам.-ръководителя на ЮЛЕКС Рой Рийв до Трибунала на ООН, в което се посочва, че мисията е готова да гарантира, че ако бъде освободен, Харадинай ще остане в Прищина или в дома си в село Глоджане. Дадените от Рийв гаранции са в отговор на писмо от съда миналата седмица, в което към ЮЛЕКС беше отправено питане, дали може да изпълни това условие. Пресслужбата на Трибунала съобщи, че скоро ще бъде взето решение. Харадинай се върна в Хага през юли, след като съдът нареди частично преразглеждане на неговото дело за военни престъпления. Той е ръководител на Алианса за бъдещето на Косово. (Коха Диторе, Зери, Експрес - 25/08/10; Кохавижън, Телеграфи - 24/08/10)

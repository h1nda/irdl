Дипломатически дневник: Турция обеща подкрепа за Афганистан
					16/06/2009
					Турският външен министър Ахмет Давутоглу посети Кабул. Още в дипломатическите новини: Швеция призова за бързо регламентиране на безвизовия режим за западнобалканските страни.
					 
						
Министърът на външните работи на Афганистан Рангин Дадфар Спанта (вдясно) и турският външен министър Ахмет Давутоглу дадоха пресконференция в Кабул в събота (13 юни). [Гети Имиджис] 
						
						Турският външен министър Ахмет Давутоглу завърши посещението си в Афганистан в събота (13 юни). Давутоглу се срещна с афганистанския президент Хамид Карзай и с външния министър Рангин Дадфар Спанта. По време на срещите Давутоглу засвидетелства подкрепата на Турция за страната. Турция има около 730 военнослужещи в ръководените от НАТО сили. 
						*** 
						
						Сръбският президент Борис Тадич прие в петък (12 юни) акредитивните писма на новия македонски посланик Любиша Георгиевски. Миналия октомври Сърбия изгони предшественика на Георгиевски, Александър Василевски, след като Скопие призна независимостта на Косово. 
						*** 
						Швеция иска да види бърза интеграция в ЕС на страните от Западните Балкани, в т.ч. и Албания, предадоха местните медии в четвъртък (11 юни). Представяйки целите на шведското правителство, което поема ротационното председателство на ЕС на 1 юли, шведският премиер Фредрик Рейнфелд каза, че неговият кабинет ще продължи да бъде най-големият застъпник за бързата интеграция на Балканите в европейския блок.
						 *** 
						
						Албанският президент Бамир Топи призова в четвъртък (11 юни) всички политически партии да включат съдебната реформа в своите предизборни кампании. Той направи изявлението по време на посещение във Върховния съд, който има задачата да гарантира свободни и честни избори. Общите избори в Албания са насрочени за 28 юни. 
						*** 
						
						Гръцкият външен министър Дора Бакоянис бе в сряда (10 юни) в Осло, където се срещна с колегата си от Норвегия Йонас Гар Стьоре. Двамата обсъдиха незаконната миграция и предстоящите министерски срещи на върха на гръцкия остров Корфу в края на месеца: срещата на върха на външните министри от НАТО-Русия и министерската среща на върха на ОССЕ под гръцкото председателство на ОССЕ. 
						 *** 
						
						Българският външен министър Ивайло Калфин започна в понеделник (15 юни) двудневно посещение в Люксембург, където ще се включи в работата на Съвета по общи въпроси и външни отношения на ЕС. Либерализирането на визовия режим за Западните Балкани се очаква да бъде главна тема на срещите. 
						
						(Различни източници -- 09/06/09-16/06/09)

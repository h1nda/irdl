Стачка блокира полетите в Гърция 
					12/05/2006
					Работниците от публичния сектор, разгневени от трудовите и социални реформи в Гърция, обявиха стачка, предизвикала отмяна на полети и блокиране на обществения транспорт. Още в деловите новини: планове за приватизация на албанската КЕШ, по-добри търговски резултати за БиХ, мисия на МВФ е в България и заем от 25,5 млн. евро за хърватското земеделие.
					
 
					 
						
Мъж минава пред затворената станция на метрото "Акрополис" в сряда (10 май), по време на 24-часовата стачка, която засегна целия обществен транспорт. [Гети Имиджис]
						
						Гърция бе обхваната от нова 24-часова стачка на работниците от публичния сектор, които протестират срещу трудовите и социални реформи на правителството. Бяха отменени полети, общественият транспорт замря, а съдилища, правителствени служби, училища и обществени учреждения бяха затворени, докато медицинските заведения работеха с минимален персонал. 
						*** 
						
						Aлбанското правителство ще започне процедура за приватизация на енергийната компания КЕШ в началото на 2007 г., съобщи икономическият министър Генч Рули на 10 май. Според Рули преструктрирането ще се проведе на етапи, като в първия етап ще бъде продадено електроразпределителното предприятие на компанията. 
						*** 
						Външнотърговският дефицит на Босна и Херцеговина (БиХ) е бил 715 млн. евро за периода януари-април 2006 г., понижение с 24,4 % в годишно изражение, според последните официални данни. Въвеждането на единна ставка за ДДС тази година бе посочено като основен фактор за подобрения търговски баланс. 
						*** 
						МВФ даде положителна оценка на фискалната политика и прилагането на сегашното стендбай споразумение от българското правителство, обяви Аджай Чопра, заместник-директор на отдел "Европа I" на Фонда. Чопра, който оглавява мисията на МВФ в София, призова правителството да продължи структурните реформи. 
						*** 
						
						Tурският парламент прие нов закон, уреждащ пазара на електроенергия в страната, разчиствайки пътя за приватизация на електроразпределителните компании. Регионалните дистрибутори в Истанбул, Тракия и Западна Мармара, Анкара и Коня са сред кандидатите за продажба, според съобщенията. 
						*** 
						"Джапан Тобако Интърнешънъл" придоби 98,45 % от сръбската фирма "Дуванска Индустрия Сента" съгласно договор за продажба на стойност 27,5 млн. евро, подписан със сръбското правителство на 8 май. Японският купувач е поел също ангажимент да инвестира допълнително 2,5 млн. евро в компанията в краткосрочен план. 
						*** 
						
						Хърватското правителство и Световната банка подписаха споразумение за заем от 25,5 млн. евро, предназначен за проект за съгласуване на земеделското законодателство. Кредитът е за срок от 15 години, има гратисен период 5 години и лихва от 3,25 %. Освен това Холандия предостави дарение от 4 млн. евро за инициативата, която има за цел да засили възможностите на хърватския селскостопански сектор да извлича ползи от присъединяването към ЕС. 
						*** 
						Международната рейтингова агенция "Стандард енд Пуърс" потвърди своите кредитни рейтинги за Mакедония -- ВВ+ за дългосрочни кредити в чужда валута и ВВВ- за дългосрочни кредити в местна валута, със стабилна перспектива. Агенцията също така потвърди рейтингите В за краткосрочни кредити в чужда валута и А-3 за краткосрочни кредити в местна валута за балканската страна. 
						
						(Различни източници – 07/05/06-12/05/06)

Реакциите в света по повод смъртта на Милошевич
					12/03/2006
					 
						ХАГА, Холандия -- Лидери и високопоставени служители на международната общност изразиха реакциите си по повод новината в събота (11 март) за смъртта на бившия югославски президент Слободан Милошевич. Върховният представител на ЕС за външната политика Хавиер Солана заяви, че се надява, че смъртта на Милошевич ще убеди сърбите да погледнат трезво на бъдещето. Австрийският външен министър Урсула Пласник, чиято страна в момента председателства ЕС, отбеляза, че Белград все още носи отговорност за предаването на правосъдието на останалите заподозрени във военни престъпления, включително и бившия военен командир, босненския сърбин Ратко Младич. 
						Във Вашингтон Държавният департамент на САЩ публикува изявление, в което се изразява надежда за перспективите на Сърбия. "Управлението на Милошевич отдавна приключи и Съединените щати подкрепят бъдещето за сръбския народ, което ще им донесе мир, сигурност, просперитет и по-голяма интеграция с евроатлантическата общност", се казва в изявлението.
						В Хага Главният прокурор на ООН Карла дел Понте изрази съжаление, че Милошевич е умрял, преди да завърши процесът срещу него, факт, който ще "попречи да бъде въздадено правосъдие в този случай". Съжаление заради невъзможността да завърши делото срещу Милошевич бе изразено също и в Босна и Херцеговина и в Хърватия.
						В Сърбия-Черна гора министърът на външните работи Вук Драшкович заяви, че съжалява, че Милошевич не е бил съден в страната си, заради вредите, които е нанесъл на Сърбия. Федералният президент Светозар Марович заяви от своя страна, че смъртта на главния обвиняем ще се окаже голямо предизвикателство за трибунала на ООН за военни престъпления. 
						Милошевич, 64, бе намерен мъртъв в събота в килията си в Хага. Аутопсията ще се извърши в неделя. (Политика, Би Би Си - 12/03/06; Уеб-сайт на МНТБЮ, РФЕ, Танюг, РТС, Б92, АП, Ройтерс, AФП, Блумбърг - 11/03/06)

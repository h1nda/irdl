Сърбия търси международна подкрепа за статута на Косово
					23/11/2005
					Сърбия започна интензивна дипломатическа дейност с цел е да намери подкрепа за стремежа си да запази някаква форма на суверенитет над Косово. Високопоставени сръбски държавници неотдавна посетиха Москва, Пекин, Тел Авив и Атина.
					От Игор Йованович за Southeast European Times от Белград – 23/11/05
 
					 
						
Руският президент Владимир Путин (вдясно) посрещна сръбския президент Борис Тадич в Кремъл на 17 ноември. [АФП]
						Със започването на процеса на определяне на окончателния статут на Косово Сърбия търси международна подкрепа за позицията си за бъдещето на провинцията. Високопоставени сръбски държавници посетиха Русия, която се смята за традиционен съюзник на Сърбия във сферата на външните отношения, и Китай. И двете страни имат право на вето в Съвета за сигурност на ООН. Освен това Белград се опита да ангажира в процеса и Израел, както и членката на ЕС Гърция. 
						Сръбският президент Борис Тадич се срещна с руския президент Владимир Путин в Москва на 17 ноември. По време на посещението Тадич направи предложение -- на което ЮНМИК и ЕС се противопоставят -- да се реорганизира Косово по подобие на Босна и Херцеговина (БиХ), с две етнически области, едната от които да се управлява от косовските албанци, а другата да се контролира от 10-процентното сръбско малцинство в провинцията. Той каза също, че Балканите могат да се дестабилизират, "ако косовските албанци получат правото да създадат независима държава". 
						По-рано този месец Тадич бе в Израел, където разговаря с президента Моше Кацав. 
						"Израел е пример за това как съюз с най-мощните държави в света може да бъде полезен за защитата на държавните и национални интереси и как една добре планирана и целенасочена политика може да доведе до резултати," каза Тадич, като посочи, че Израел подкрепя идеята за компромис в преговорите за Косово. 
						Председателят на парламента на Сърбия и Черна гора Зоран Шами бе в Москва преди посещението на Тадич. След разговори на 3 ноември с външния министър Сергей Лавров той каза, че Москва подкрепя позицията на Сърбия. Той обаче добави, че "не може да се очаква от Русия да наложи вето [в Съвета за сигурност] или да започне война с някого заради нас." 
						На 26 октомври ООН даде одобрението си за започване на преговори за статута на Косово, което формално е част от Сърбия и Черна гора, но е под администрацията на международната общност от 1999 г. Предимно албанското население на провинцията настоява за пълна независимост от Сърбия, докато Белград иска да запази суверенитета си. 
						Два дни след решението на ООН външният министър на Сърбия и Черна гора Вук Драшкович направи посещение в Китай, където се срещна с вицепрезидента Дзен Джинхонг и със заместник-премиера Тан Цзясюан. След това той каза, че Китай напълно подкрепя териториалната цялост на Сърбия и е за компромисно решение. 
						По-късно през октомври сръбският премиер Воислав Кощуница бе на посещение в Гърция, единствената балканска страна в ЕС. Премиерът Костас Караманлис му каза по време на водените разговори, че решението за Косово не може да бъде наложено, а трябва да се постигне чрез диалог между двете страни. 
						Кощуница каза, че преките преговори между сърбите и албанците трябва да започнат възможно най-скоро и призова за решение, което да запази териториалната цялост и суверенитета на Сърбия.

Процесът на децентрализация започва в Косово
					19/03/2009
					 
						ПРИЩИНА, Косово -- Група министри от кабинета решиха в сряда (18 март) да започнат процеса на децентрализация в Косово. Общините с предимно сръбско население ще бъдат в Митровица - Север, Грачаница, Ранилуг, Партеш, Клокот/Вербок и Новоберде. Шест екипа ще работят, за да осигурят ресурсите, имуществото и административните структури на всяка от общините. След следващите местни избори, които са насрочени за ноември, всички функции и задължения по изпълнителната власт ще бъдат прехвърлени на общинските управи, както се посочва в проекта на бившия посредник на ООН за Косово Марти Ахтисаари. Министърът на местното самоуправление Садри Ферати окачестви децентрализацията като "отлична възможност за придобиване на права, пълна интеграция и създаване на многоетническо Косово".
						Други новини -- Заместник-върховният представител на съюзните войски на НАТО за Европа генерал Джон МакКол заяви, че Алиансът ще работи за осигуряване на по-голямо финансиране за развитието на Косовските сили за сигурност (КСС). Изявлението му бе направено след среща с министъра на КСС Фехми Миджота и с командващия КСС Сюлейман Селими в Прищина.
						По друг повод Хубурт Пиркер, член на Европейския парламент и на Австрийската народна партия заяви в сряда, че би било възможно да се изтеглят всички мироопазващи сили от Косово в рамките на пет години. Процесът на намаляване на присъствието на КФОР наполовина се очаква да започне следващата година. (Зери, Коха Диторе, Koсова Сот, Лаим, Епока е Ре, Експрес - 19/03/09; Koсовалайв, Кохавижън - 18/03/09)

Флагът на въстаниците беше издигнат над либийските посолства на Балканите 
					25/08/2011
					Флагът, приет от въстаниците в Либия, сега се развява над нарастващ брой посолства на северноафриканската държава по света, включително и в страните от Балканите. 
					(Emg.rs, АФП - 24/08/11; Ройтерс, АФП, ДПА, АКИ, News24.com, Кроейшън Таймс, Xinhuanet, Б92, Агенция София нюз, Dnevnik.bg, АНА-МПА - 23/08/11)
 
					 
						
Флагът на НПС беше издигнат над много посолства по света. [Ройтерс]
						Зеленият флаг и други символи на над 41-годишния режим на полковник Муамар Кадафи бяха премахнати от десетки либийски посолства и консулски служби по цял свят в отговор на обявяването от страна на силите на бунтовниците на офанзивата им към Триполи тази седмица. 
						На стотици километри от дома и разделени от море, във вторник (23 август), либийските граждани издигнаха флага, приет от Националния преходен съвет (НПС) в Бенгази, над дипломатическата мисия на своята страна в Белград. 
						В понеделник групи, протестиращи срещу Кадафи, нападнаха либийските посолства в столиците на Босна и Херцеговина (БиХ), Гърция и Турция и издигнаха новия зелено-черно-червен трикольор с полумесец и звезда на мястото на зеления флаг. Портретите на диктатора и екземпляри от неговата „Зелена книга” бяха разкъсани на парчета или изгорени. 
						Подобни сцени се разиграха в края на юли в София, около четири седмици след като България, заедно с Хърватия, призна НПС за законен представител на либийския народ на 28 юни. 
						Турция скъса дипломатически отношения с режима в Триполи през май, но не призна НПС до началото на юли. 
						Битката за Триполи продължи и в четвъртък, като в някои от кварталите има гнезда на поддържащата Кадафи съпротива. Бунтовниците заявиха, че имат почти пълен контрол над града, но няма и следа от диктатора, чието местонахождение остава неизвестно, което подхранва различни спекулации. 
						Междувременно във вторник Гърция стана шестата балканска държава след Турция, България, Хърватия, Албания и Черна гора, която призна НПС за законен представител на либийския народ. 
						От началото на народното въстание срещу режима на Кадафи през февруари броят на страните, направили това, нарасна на повече от 30, включително повечето от страните, членки на ЕС, САЩ, Австралия, Канада, Япония и множество арабски държави. 
						Обявявайки решението на гръцкото правителство, външният министър Ставрос Ламбринидис каза, че международната общност ще продължи усилията си за възстановяване на стабилността в северноафриканската държава и в по-широкия регион, „винаги уважавайки суверенитета на Либия и волята на либийския народ”. 
						В понеделник българският министър-председател Бойко Борисов заяви, че на либийския диктатор ще му бъде потърсена сметка. 
						„Ние, българите, познаваме много добре пълното пренебрежение на Кадафи към живота на другите, включително към децата на собствения му народ”, отбеляза в понеделник българския лидер. „Затова призоваваме Преходния национален съвет и съюзните сили да увеличат усилията, за да не се даде възможност на режима да потопи в кръв Триполи. 
						Борисов обеща също страната му да продължи, заедно със съюзниците си, „да оказва подкрепа на либийския народ, за да може по-бързо да бъдат преодолени последиците от конфликта”. 
						В отделно изявление от понеделник българското външно министерство се присъедини към международните призиви към либийски лидер да се оттегли от властта незабавно. 
						„Призоваваме Кадафи да се предаде, за да се прекрати огънят и да започне мирен политически диалог между всички участници в обществения живот на Либия”, каза говорителят на министерството Весела Чернева. 
						Бившият хърватски президент Стипе Месич каза във вторник, че либийският лидер бил готов да се оттегли, ако НАТО прекрати своята въздушна кампания. 
						„Мога да потвърдя, че полковник Кадафи е готов да се оттегли напълно от политическия и обществения живот…, но при условие че бъдат прекратени въздушните удари на НАТО”, каза той, позовавайки се на лично послание, получено от либийския лидер миналата седмица.

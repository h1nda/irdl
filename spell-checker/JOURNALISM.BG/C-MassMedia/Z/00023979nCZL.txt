Бабакан заяви, че ПКК и твърденията за арменски геноцид са главните пречки пред отношенията между САЩ и Турция
					23/09/2007
					 
						ЧИКАГО, Съединени щати -- Турският външен министър Али Бабакан заяви, че главните проблеми, които спъват стратегическите отношения между Турция и САЩ, са терористите от Кюрдистанската работническа партия (ПКК) в Ирак и резолюцията, която се очаква да бъде приета в американския Конгрес във връзка с твърденията за арменски геноцид. В изявление пред Съвета за глобални проблеми в Чикаго в четвъртък (20 септември) по време на официално посещение в САЩ Бабакан каза, че турските власти не могат да обяснят на обществеността защо бойците на ПКК все още осъществяват нападения срещу страната от бази в Северен Ирак. Съобщения в турските медии в събота цитираха изявлението му, че Турция очаква както САЩ, така и Ирак да вземат съответните мерки. Колкото до арменските твърдения за генноцид от страна на отоманските турци в началото на 20 век, които администрацията на САЩ е призована да признае в две резолюции, Бабакан каза, че трета страна не трябва да действа като арбитър в подобен диспут.
						Други новини - Турските сили за сигурност заловиха в петък ръководен член на военното крило на Хизбула в Турция, който е издирван от 13 години. Мехмет Акай, 36-годишен, се смята, че е бил замесен в серии от терористични нападения, най-вече в югоизточната провинция Мардин между 1993 и 1995 г.
						Междувременно в събота девет кюрдски бунтовници бяха убити в серии от сблъсъци с армията в Югоизточна Турция. Единият е бил в провинция Хакари; другите - в граничната провинция Сирнак. (Сабах, Заман, Агенция Анадолу, Tъркиш Уийкли, AФП - 22/09/07; НТВ, ДПА, Агенция Анадолу - 21/09/07)

Очаква се ЕС да прекрати временно по-нататъшното си разширяване 
					14/12/2006
					 
						БРЮКСЕЛ, Белгия -- След приемането на резолюция в сряда (13 декември) се очаква лидерите на ЕС да преустановят по-нататъшното разширяване на Съюза, докато не решат настоящата институционална криза. Приетата от Европейския парламент (ЕП) резолюция призовава за реформи, които да дадат възможност на ЕС да "функционира по по-ефективен, прозрачен и демократичен начин". Еврокомисарят по разширяването Оли Рен заяви пред членове на ЕП, че ЕС трябва да завърши институционалните промени до 2009 г., което означава, че Хърватия, следващата кандидатка за членство, най-вероятно ще се присъедини към ЕС не по-рано от 2010 г. 
						Други новини -- В Страсбург в сряда се проведе първото интерпарламентарно заседание на Черна гора и ЕС. Срещата отбеляза началото на редовно сътрудничество между черногорския парламент и ЕП, целящо по-нататъшното интегриране на Черна гора в семейството на европейските нации. (AФП, Победа, Виести - 14/12/06)

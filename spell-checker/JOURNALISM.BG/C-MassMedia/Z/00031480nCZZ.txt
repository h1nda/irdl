Наука и технологии: Google актуализира технологии за балканските езици
					31/08/2009
					Нова програма за превод, предложена от Google включва някои от главните балкански езици. Още новини от областта на науката и технологиите: български археолози откриха средновековен български печат; Сърбия е първата страна в Европа, която ще пробва ваксина срещу рак на белия дроб.
					 
						
[Гети Имиджис]
						Интернет гигантът Googlе добави програма за превод в Google Docs, която позволява на потребителите да превеждат документи на 42 езика, включително албански, български, гръцки, румънски, сръбски, турски и хърватски. Преводът се извършва за секунди, твърди Google. 
						*** 
						
						Български археолози откриха уникален средновековен печат до Княжевския манастир близо до Варна. Печатът, който датира от десети век, принадлежи на известен византийски сановник. Учените също откриха други фрагменти от византийска керамика на същото място. 
						*** 
						При строителни работи в Елбасан, Aлбания, бяха открити части от римски път, наречен Виа Егнатия, датиращ от 2-ри век пр. н.е. Стари стени, колони, декоративни камъни и мозайки бяха открити до това, което се смята за източна порта на пътя. Общината прекрати строителните работи до завършването на разкопките. 
						*** 
						Националната и университетска библиотека на Koсово участва за трети път в Общата конференция на Международната федерация на библиотечните асоциации и институции. Форумът се проведе от 23 август до четвъртък (27 август) в Милано, Италия. 
						*** 
						
						Сърбия е първата страна в Европа, която ще започне да изпробва ваксината Lucanix срещу рак на белия дроб. Ваксината се състои от генетично създадени клетки на рака на белия дроб, които се инжектират в ръката на пациента ежемесечно. Целта на терапията е да се тренира имунната система на пациента да разпознава и убива раковите клетки. 
						*** 
						Нов университет ще бъде създаден в Агринио, Гърция според парламентарна поправка. Институцията ще се нарича Университет на Западна Гърция и ще бъде частен. 
						*** 
						 Ралука Марин-Периану от Румъния спечели наградата "Кристиян Хюгенс" за 2009 г. за най-добра докторска дисертация. Дисертацията, озаглавена "Безжични сензорни мрежи в движение", бе оценена като важен принос в развитието на телекомуникационните и информационни технологии. Марин-Периану ще получи 10 000 евро награда от Министерството на образованието на Холандия. 
						
						(Различни източници – 24/08/09 - 31/08/09)

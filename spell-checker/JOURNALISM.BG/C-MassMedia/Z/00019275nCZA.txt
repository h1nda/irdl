Съветът за сигурност на ООН проведе заседание, посветено на Косово 
					17/07/2006
					Миналата седмица Съветът за сигурност на ООН изслуша косовския президент, сръбския премиер и пратеника на ООН на преговорите за статута.
					От Блерта Фоничи за Southeast European Times от Прищина – 17/07/06
 
					 
						
Косовският президент Фатмир Сейдиу (вляво) и сръбският премиер Воислав Кощуница говориха пред Съвета за сигурност на ООН миналата седмица. [Снимка: SETimes]
						Косовският президент Фатмир Сейдиу, сръбският премиер Воислав Кощуница и пратеникът на ООН на преговорите за статута, Марти Ахтисаари, миналата седмица говориха пред Съвета за сигурност на ООН, като представиха по различен начин ситуацията в провинцията. 
						В четвъртък (13 юли) Сейдиу говори пред членовете на Съвета. Макар заседанието да бе закрито за медиите, след това той каза пред репортери, че е призовал за независимост на Косово, определяйки я като "неподлежаща на договаряне". 
						"Народът на Косово има право на самоопределение и Косово трябва да е независимо и суверенно", за да може да бъде стабилен фактор на Балканите и добър съсед на всички други страни," каза той. 
						Макар Сейдиу да говори на съпровождащо заседание, а не на официална сесия, изказването му бе изключително важно, каза заместник-ръководителят на ЮНМИК Стивън Шук. 
						"Искам всички да разберат колко важно е това посещение. Макар това да е неофициално заседание, той се среща с всеки член и с всеки главен представител в Съвета за сигурност. Той разговаря с тях без присъствието на ЮНМИК. Следователно да се омаловажи значението на това, което той върши там, означава да не се разбира какво става," каза Шук. 
						Междувременно в обръщението си Кощуница изложи позицията на сръбското правителство, което се противопоставя на пълната независимост на Косово и вместо това предлага "съществена автономия". Суверенитет на провинцията ще създаде опасен глобален прецедент, каза сръбският премиер. 
						"Решението на косовския проблем, което всички ние се опитваме да постигнем, трябва да е универсално именно за да се избегне прецедент, свързан с промяната на границите, който след това да бъде използван от всяко етническо малцинство с териториални претенции," е казал Кощуница пред Съвета. 
						Специалният пратеник на ООН Марти Ахтисаари запозна Съвета с напредъка на преките преговори във Виена, които се водят между делегациите на Белград и Прищина. Той каза, че скоро ще покани лидерите на двете страни в преговорите на среща на високо равнище. 
						"За първи път политическите лидери на двете страни в преговорите ще имат възможност да представят позициите си, да кажат как виждат въпроса със статута. После ще продължим разговорите по техническите въпроси. Важното е да виждаме, че имаме напредък и намаляваме различията." 
						"Преговорите ще се съсредоточат главно върху защитените зони около сръбските православни и културни обекти, както и върху механизмите за наблюдаване и прилагане на споразумението в областта на културното и религиозното наследство," каза Ахтисаари.

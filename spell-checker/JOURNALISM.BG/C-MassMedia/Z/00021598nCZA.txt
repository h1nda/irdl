Според някои съобщения писателят Орхан Памук няма да се завърне в Турция
					15/02/2007
					Различни съобщения в пресата посочват, че турският писател Орхан Памук, който миналия месец изрази гнева и ужаса си от убийството на журналиста Хрант Динк, е решил да остане в Съединените щати, след като завърши обиколката си, която предприе за изнасяне на поредица от лекции там.
					(Дейли Телеграф, Гардиън, ЮПИ – 14.02.2007 г.; АФП, Търкиш Дейли Нюз – 13.02.2007, Търкиш Прес – 12.02.2007 г.; Шпигел Онлайн – 10.02.2007 г.; АП – 01.02.2007 г.; АП - 24/01/07)
 
					 
						
Орхан Памук. [Гети Имиджис]
						Според съобщенията Орхан Памук, един от най-известните живи писатели на Турция и носител на Нобелова награда за литература за 2006 г., е напуснал страната заради опасения за живота си. 
						Цитирайки известен турски журналист, британският „Дейли Телеграф” съобщи в сряда (14 февруари), че авторът на „Името ми е Червен”, „Сняг” и други високо оценявани литературни творби не възнамерява да се върне в родината си в близко бъдеще. 
						"Това, което ми бе казано, е много повече от обикновен слух”, е съобщил на британския вестник Фатих Алтайлъ, който води редовна рубрика в турския всекидневник „Сабах”. „Напоследък Памук изтегли 400 000 долара от своята банкова сметка и каза, че ще напусне Турция и няма да се завърне скоро в страната." 
						В статия, публикувана по-рано тази седмица, Алтайлъ посочи „скорошни инциденти в страната” като мотив за решението на писателя. Миналия месец турският журналист от арменски произход Хрант Динк беше застрелян посред бял ден пред офиса си в редакцията на вестник „Агос”. Скоро след това Йогюн Самаст, седемнадесетгодишен националист, призна, че той е убил журналиста, защото е „обидил турската кръв". 
						Динк предизвика гнева на твърдолинейните националисти с изявленията си, противоречащи на официалната турска позиция, че избиването на около 1,5 милиона арменци в последните години от съществуването на Отоманската империя не представлява геноцид. Изявленията в този дух доведоха до даването на журналиста под съд, като прокурорите го обвиниха в „обида на турската национална идентичност” по член 301 от наказателния кодекс на Турция. 
						Памук не присъства на погребението на Динк, което събра над 100 000 души, но разкритикува турските власти във връзка с убийството. Много от присъстващите на погребението обвиниха за смъртта на журналиста същия този член 301. 
						"Убийството на моя смел приятел, който имаше златно сърце, вгорчи живота ми”, цитира думите на Памук германското списание „Шпигел”. „Аз съм вбесен на всеки и на всичко и чувствам безграничен срам." 
						Самият Памук бе обвинен в „обида на турската национална идентичност” по член 301 през 2005 г. за своите коментари по повод на масовите убийства на арменци в началото на 20-и век, както и на кюрди в последните десетилетия. Обвиненията срещу него накрая бяха свалени през януари 2006 г., но националистите запазиха своята враждебност към писателя. 
						Ясин Хаял, човекът, за когото се смята, че е подбудил Самаст да извърши убийството на Динк, миналия месец отправи явна заплаха към Памук. „Орхан Памук, внимавай!”, цитираха медиите думите му. 
						На 1 февруари Памук замина за Ню Йорк, за да изнесе поредица от лекции в американски университети, включително в Колумбийския университет. Един ден преди това той отмени рекламна обиколка в Германия поради страх за своята безопасност. 
						Освен Динк и Памук, мнозина други турски писатели, журналисти и интелектуалци са били преследвани по силата на член 301, който предвижда до три години затвор. Повечето бяха оправдани или обвиненията срещу тях бяха свалени. Независимо от това обаче ЕС, към членство в който Турция се стреми, неведнъж е призовавал Анкара да промени или изцяло да отмени спорното законодателство. 
						В понеделник турският външен министър Абдула Гюл изрази подкрепа за преработването на въпросния член. 
						"Аз желая промяната на този член, защото той хвърля сянка върху процеса на реформи в Турция”, цитира „Асошиейтид Прес” думите на министъра, казани в Анкара по време на съвместна пресконференция с неговия австралийски колега Алекзандър Даунър. „Той вреди на имиджа на Турция. Той представя Турция като страна, в която стотици журналисти и интелектуалци биват затваряни заради думите си. Това не е вярно."

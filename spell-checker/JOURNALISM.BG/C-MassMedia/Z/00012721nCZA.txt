ЕС насърчава реформите в полицията на БиХ
					22/11/2004
					Миналия месец Комисията за преструктуриране на полицията на Босна и Херцеговина се срещна в Брюксел с висши ръководители на ЕС и излезе с декларация, в която потвърждава намерението си да предложи единна полицейска структура за страната.
					От Антонио Пърленда за Southeast European Times от Сараево – 22/11/04
 
					 
						
Местните ръководители на службите за сигурност в Комисията за преструктуриране на полицията на Босна и Херцеговина водят преговори във връзка с плановете за единна полицейска структура в страната. [Архив]
						Миналия месец Комисията за преструктуриране на полицията на Босна и Херцеговина (КПП) проведе срещи в институциите на ЕС в Брюксел и излезе с декларация, в която потвърждава намерението си да предложи в Босна и Херцеговина (БиХ) да има единна полицейска структура. 
						"От всички правителствени функции полицията е една от най-видимите и най-тясно свързани с гражданите", се казва в декларацията. "КПП смята, че е особено важно полицията в БиХ да бъде професионална, ефективна, ефикасна, справедлива, аполитична и безпристрастна. Полицията трябва да носи отговорност пред закона и обществото и трябва да бъде представителна за обществото, на което служи. Ние сме решени да гарантираме това." 
						Комисията, в която участват висши ръководители от местните служби за сигурност, беше създадена от върховния представител Пади Ашдаун през юли 2004 г. със задачата да определи оперативните, финансови, конституционни и законодателни пречки пред създаването на ефективна държавна полицейска структура и да предложи начини за преодоляването им. Международният експерт Вилфред Мартенс е председател на комисията. 
						В момента полицейските служби в БиХ са разделени между вътрешните министерства на двете автономни общности -- Федерацията на БиХ (ФБиХ) и Република Сръбска (РС). Освен това всеки от десетте кантона във ФБиХ има свое собствено вътрешно министерство и своя полиция. Министърът на сигурността на държавно ниво няма оперативна власт над полицията. Според експерти подобна структура е скъпа и неефективна и възпрепятства борбата срещу престъпността. 
						Държавният министър на сигурността Бариша Чолак, вътрешният министрър на ФБиХ Мевлудин Халилович и вътрешният министър на РС Дарко Матияшевич бяха начело на делегацията на КПП в Брюксел. Членовете на комисията проведоха разговори с еврокомисаря за външните отношения Крис Патън и с върховния представител по въпросите на външната политика и сигурността на ЕС Хавиер Солана, които подчертаха, че напредъкът в областта на правосъдието и вътрешните работи е изключително важен за БиХ и е ключово условие за по-тясното й сближаване с ЕС. 
						"Политическият надзор трябва да се упражнява от министерството на сигурността на държавно ниво, което трябва да носи пълната отговорност за цялото законодателство, свързано с полицията, както и за финансирането на полицията", каза Солана. "В работата си трябва да се ръководите от това, което е необходимо за ефективна правоохранителна дейност, а не от политиката -- в съвременния свят не можем да си позволим нищо по-малко от това." 
						Медиите съобщават, че комисията все още не може да намери изход от ситуацията, породена от желанието на Република Сръбска да запази своето министерство на вътрешните работи. В същото време ръководители на ФБиХ настояват за по-централизирана структура.

ЮЛЕКС разследва трафика на човешки органи в Косово
					06/08/2009
					 
						ПРИЩИНА, Косово -- Говорителят на ЮЛЕКС Кристоф Ламфалюси потвърди в сряда (5 август), че е в ход официално разследване във връзка с подозренията за трафик на човешки органи в Косово и Северна Албания и разследващите търсят доказателства. Белград твърди, че членове на сега разпуснатата "Армия за освобождение на Косово" са отвличали сръбски цивилни по време на конфликта в Косово и са ги откарвали в лагери в Северна Албания, където са изваждали техни органи за продажба на черния пазар. Сръбският прокурор за военни престъпления Владимир Вукчевич връчи документи в този смисъл на специалния докладчик на Съвета на Европа Дик Марти във вторник. Марти беше на двудневна проучвателна мисия в Сърбия, преди да отпътува за Албания.

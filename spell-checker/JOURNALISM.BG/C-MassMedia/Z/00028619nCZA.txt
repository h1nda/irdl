Протестите на “Фейсбук” срещу правителството претърпяха неуспех
					08/12/2008
					Протестите на “Фейсбук”, които бяха организирани в петък в Хърватия, привлякоха малко участници. Демонстрантите в цялата страна бяха едва няколко хиляди.
					От Наташа Радич за Southeast European Times от Загреб -- 08/12/08
 
					 
						
Около 3 000 души участваха в протеста в Загреб. [АФП]
						Организираните от група във “Фейсбук” протести, които бяха насрочени за петък (5 декември) в цяла Хърватия, не успяха да привлекат значителен брой участници. В Загреб в митинга участваха 3 000 души, далеч под очакваните 50 000. Само няколкостотин души излязоха във втория по големина град в страната, Сплит. Протестиращите в цялата страна не бяха повече от 5 000. 
						Групата -- Stegnite vi pojas, bando lopovska (Стегнете своите колани, банда крадци) -- има около 60 000 членове. Някои от тях бяха разпитани миналата седмица за разлепването на плакати за митинга. Тяхното задържане предизвика възмущението на обществеността, в резултат от което те бяха освободени, а полицията им се извини. 
						Това е първият уличен протест в Хърватия, организиран от интернет група. Членовете на групата искаха да изразят своето неодобрение към ограничителните мерки на правителството, предназначени за справяне с глобалната икономическа криза и найния потенциален негативен ефект върху икономиката и жизнения стандарт в Хърватия. 
						В отговор на обявените от премиера Иво Санадер съкращения на държавните разходи, заради които заплатите в държавния сектор през 2009 г. няма да бъдат увеличени, недоволни хървати без официална политическа принадлежност се организираха чрез "Фейсбук". Те осмяха изказванията на премиера за стягане на коланите и решиха да се мобилизират. 
						"Дойдох тук, за да изразя своето недоволство от настоящата ситуация в Хърватия, която беше предизвикана от правителството," каза пред репортери един от протестиращите. 
						"Ние настояваме само за по-добри условия за всеки човек в Хърватия," заяви той. 
						Създавайки антиправителствената група, потребителите от “Фейсбук” искаха да отправят послание как тези нови мерки ще навредят на обикновените хървати, докато политиците и богатите граждани ще останат незасегнати. "Само ако сме обединени, ние се превръщаме в сила, която никой не може да пренебрегне," заяви лидерът на групата Йосип Дел Олио пред събралите се хора в Загреб. 
						Разочароващо ниското участие в митингите обаче кара организаторите да търсят обяснение. "Много по-лесно е да щракнеш с мишката в собствения си дом, отколкото да се явиш на обществено място," каза говорителката на групата Яска Матовинович, след като видя малкото участници в протестите. 
						В петък говорителят на правителството Златко Мехун заяви, че полицията няма да пречи на демонстрантите, ако те не нарушават закона. "Правителството ще анализира внимателно посланията от протестите и те може да играят роля в нашите бъдещи дейности и решения," добави той.

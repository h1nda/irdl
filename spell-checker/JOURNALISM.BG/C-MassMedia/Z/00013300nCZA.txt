Войници от БиХ започват обучение за мисия в Ирак 
					19/01/2005
					В понеделник започна обучението на контингента, който ще отпътува за Ирак от Босна и Херцеговина. Военнослужещите ще бъдат готови за дислокация в средата на април, заявяват от военното министерство. 
					От Антонио Пръленда Southeast European Times в Сараево – 19/01/05
 
					 
						
"САЩ са доказан приятел. Щастливи сме да подкрепим нашия приятел в Ирак," каза членът на президентството Сюлейман Тихич.[AФП]
						Войниците от първия военен контингент от Босна и Херцеговина (БиХ), които ще се присъединят към ръководените от САЩ сили в Ирак, започна официално своето обучение в понеделник (17 януари). От 49 професионални военни, участващи в обучението, 36 ще бъдат в крайна сметка включени в състава на подразделението за дезактивиране на експлозиви (ЕОД). Това ще бъде взвод, в който ще са представени и трите съставни етнически групи в БиХ - босненци, хървати и сърби. 
						Мисията на ЕОД ще бъде "идентификация и унищожаване на неексплодирали конвенционални боеприпаси на определени приемни пунктове," каза военният министър на БиХ Никола Радованович. Той отрече появили се преди това съобщения в медиите, че подразделението ще участва в сапьорска мисия. 
						Според началника на Обединения щаб на БиХ генерал-лейтенант Сифер Поджич първият контингент ще служи шест месеца в Ирак; през това време вторият контингент ще се подготвя за ротация. Местоположението и района на отговорност на EOД подразделението на БиХ все още не са определени. Един офицер за свръзка от БиХ вече работи в щаба на Американското централно командване в Тампа, Флорида, а към него скоро ще се присъедини още един. Трети офицер ще работи в щаба на коалиционните сили в Катар. 
						Четириседмичната програма за обучение се провежда във Военното училище за професионално развитие и се осъществява от местни военни инструктори. Част от обучението ще се проведе на тренировъчни полигони из цяла БиХ. След това ще се поведе деветседмично специализирано обучение по дезактивиране на неексплодирали конвенционални боеприпаси с участието на чуждестранни военни инструктори. 
						"Частта трябва да бъде боеспособна към средата на април," заяви командващият Оперативното командване на въоръжените сили на БиХ генерал-майор Владо Дзоич. 
						Според Радованович мисията ще струва приблизително 600 000 евро. Американското правителство ще покрие част от разходите по издръжката. Освен техните редовни заплати на военни, войниците ще получават дневни командировъчни от 90 щ.д. за работа във високорискова среда.
						Общо 127 доброволци са откликнали на обявата на военното министерство на БиХ относно мисията. След първоначално проучване за физическа и кадрова пригодност 49 от тях бяха избрани да преминат в следващата фаза на подготовката. 
						Президентството на БиХ изрази пълна подкрепа за тази мисия. "САЩ са доказан приятел. Щастливи сме да подкрепим нашия приятел в Ирак," каза членът на президентството Сюлейман Тихич.

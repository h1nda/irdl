ЗагребДокс празнува петата си годишнина
					03/03/2009
					"ЗагребДокс", хърватски фестивал на документалния филм, стана "задължително събитие" за създателите на документални филми и филмовите фенове.
					От Наташа Радич за Southeast European Times в Загреб -- 03/03/09 
 
					 
						
Хърватският президент Стипе Месич (вляво) и основателят на "ЗагребДокс" Ненад Пуховски се поздравяват на церемонията по откриването. [Zagrebdox.net]
						"ЗагребДокс" приключи в хърватската столица в неделя (1 март) след като в продължение на една седмица бяха показани 54 документални филми от целия свят. Фестивалът, който отбеляза петата си годишнина тази година, стана значимо събитие за региона и привлече няколко филмови творци с международна известност. 
						Повече от 20 000 филмови фенове се радваха на фестивала тази година. Няколко хърватски лидери присъстваха на откриването, включително президентът Стипе Месич. 
						"ЗагребДокс" бе основан по инициатива на независимия документалист Ненад Пуховски, който имаше идея за проекта още преди 15 години. "През 1990-те години нещата изглеждаха наистина зле за документалните филми - правителството спря да ги финанасира, [с твърдението] че те са телевизионна продукция. Телевизията от друга страна се ограничи с възхваляващи или напълно безконфликтни документални филми", писа Пуховски в писмо до участниците в "ЗагребДокс". 
						"Въпреки че по време на войната и след нея имаше много теми и конфликтни и интересни личности, подходящи за документални филми, нищо от това не намери място във филмова продукция." 
						Показаните 54 филма бяха в две категории, международни и регионални. Най-многобройна публика привлече филмът на хърватско-американския режисьор Джак Барич "В търсене на буря" за бившия хърватски генерал Анте Готовина, който в момента е съден в Хага. 
						Наградата за най-добър международен документален филм спечели филмът на палестинската режисьорка Ебтисам Мара'ана "Лейди Кул ел Араб" за млада жена от друзко село, която се явява на конкурс за красота за палестинки. 
						Филмът на сръбския режисьор Драган Николич Тhe Caviar Connection спечели наградата в категорията за регионални филми, докато наградата "Значими филми" бе присъдена на датския режисьор Андерс Остергаард за Burma VJ - Reporting from a Closed Country. 
						По време на фестивала публиката гласува за любим филм. Тази година спечели "Английският хирург", който илюстрира крехките взаимоотношения между лекар и пациент. Британският филм, чийто режисьор е Джефри Смит, също е спечелил награди в "ХотДокс" (Торонто, Канада), "СИЛВЪРДОКС" (Вашингтон, Съединени щати) и в "ШефийлдДок/Фест (Шефийлд, Обединено кралство).

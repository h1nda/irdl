Балканските държави са предпазливи заради нестабилността на еврозоната
					21/06/2012
					Добри новини за Македония въпреки задълбочаването на кризата в еврозоната.
					От Александър Павлевски за Southeast European Times от Скопие – 21/06/12 
 
					 
						
Страните членки на еврозоната и останалите европейски държави усещат тежестта на икономическата криза. [Ройтерс]
						Кредитните рейтинги - така важни за общественото доверие и за достъпа до кредитори - се понижиха в някои държави от ЕС и в други страни, кандидатки за членство в Съюза. Затова беше от значение, че агенцията за кредитни рейтинги "Стандард енд Пуърс" в последния си доклад потвърди, че кредитният рейтинг на Македония за чужда и местна валута е стабилен, BB/B, отбелязвайки, че благоприятната фискална политика и ниският дълг, както и перспективите за евентуално членство в ЕС, са основа за прилагането на реформи. 
						"Доволни сме да заявим, че това е още един силен сигнал за чуждестранните инвеститори, че Македония е държава, в която те могат да имат доверие", заяви финансовото министерство в свое изявление. 
						Потвърждението на "Стандард енд Пуърс" дойде, след като агенцията намали рейтингите на някои страни в региона - Кипър и Словения - и в Западна Европа: Франция, Италия, Португалия, Австрия и Испания. 
						Причините за това включваха неплатежоспособност, повишено заемане на средства от държавния и частния сектор, спад в БВП, липса на инвестиции и намалена покупателна способност на гражданите в еврозоната. 
						
						Малко хора смятат, че Македония няма да бъде обхваната от кризата в Европа. Местните банкери предвиждат, че икономиката ще стагнира, а растежът на БВП ще бъде много по-нисък от предвиждания 4,5 %, дори по-малък от предвиждания от Националната банка растеж от 2 %. 
						"Европа е засегната от икономическа криза. Това ще повлияе на Македония. Търсенето при износа намалява; промишленото производство спада. Ако ситуацията не се подобри, икономиките ще стагнират", каза за SETimes Глигор Бисев, главен мениджър на "Икономическа банка" в Македония. 
						Според прогнози на Евростат македонската икономика ще отбележи ръст от 1,7 %. Хърватия, Словения, Португалия, Холандия, Унгария, Кипър и Испания ще затънат в дългове и икономиката на целия Съюз, състоящ се от 27 държави, ще стагнира. 
						
Настоящи кредитни рейтинги и за чуждестранни дългосрочни облигации според доклада за рейтингите на "Стандард енд Пуърс". [SETimes]
						Данните на Евростат за региона показват, че Хърватия вече е в рецесия, а нейният БВП ще намалее с 1,2 % през 2012 г. БВП на Словения ще намалее с 1,4 %. 
						Прогнозите са, че Черна гора ще приключи годината с минимално увеличение на БВП с 0,4 %; България ще се справи малко по-добре с 0,5 % увеличение. 
						"Смятам, че цялата европейска зона вече е влязла или скоро ще влезе в рецесия, и понеже регионът е свързан почти изцяло с Европа, неизбежно е различните външни влияния да засегнат също и нас", каза за SETimes проф. Томе Неновски от Икономическия факултет в Скопие. 
						Според Световната банка Македония, Косово, Черна гора, Сърбия, Албания и Босна и Херцеговина са изправени пред сериозно забавяне на растежа заради несигурността в еврозоната. 
						В региона обаче "почти никоя държава не е в толкова лошо положение както Гърция, така че няма място за сравнение", каза Неновски. 
						Кипър обаче вероятно ще прибегне до финансова помощ от ЕС, за да се справи с последствията от гръцката криза върху банковата си система. Три водещи банки в Кипър са загубили над 3 млрд. евро заради неотдавнашното решение на ЕС да опрости част от дълга на Гърция. 
						
						
						
					
				
			
					 
					
 
 

Албания осъди насилието и призова към спокойствие в Митровица
					06/01/2009
					 
						ТИРАНА, Албания -- В понеделник (5 януари) външното министерство призова етническите албанци в Косово да запазят спокойствие и да "избягват провокациите", последвали насилието, избухнало през уикенда в етнически разделения град Митровица. В свое изявление министерството заявява, че е уверено, че КФОР, Косовската полицейска служба и мисията на ЕС ЮЛЕКС "са способни да отговорят на всякаква заплаха за сигурността на Косово". Главната опозиционна Социалистическа партия (СП) също осъди насилието в Митровица. Секретарят на СП за външните отношения Арта Даде каза: "Сръбското малцинство трябва да разбере, че неговото европейско бъдеще е в рамките на Косово."
						Междувременно в понеделник сръбският президент Борис Тадич призова ООН и ЕС да засилят мерките, гарантиращи сигурността на живеещите в Косово сърби, определяйки ги като "най-уязвимата" част от населението там. Той обвини също така международните сили, че не са реагирали своевременно на последната серия от инциденти в северната част на Косово. В своята нота до Съвета за сигурност на ООН, до генералния секретар на ООН Бан Ки Мун и до чешкото председателство на ЕС Тадич заявява: "Аз настоявам представителите на международната общност да повишат нивото на сигурността, която е тяхна отговорност, и да предотвратят нападенията срещу сърби." (АФП, Клан, Алсат, Топ Ченъл, Топ Нюз, РТС, Бета, Б92 - 05/01/09)

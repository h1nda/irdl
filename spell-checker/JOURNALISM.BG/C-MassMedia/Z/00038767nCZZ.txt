Кредитният рейтинг на Гърция достигна нов исторически минимум
					15/06/2011
					"Стандарт енд Пуърс" понижи кредитния рейтинг на Гърция до CCC. Други бизнес новини: България ще произвежда най-евтиния автомобил в Европа, а албанците вече могат да летят директно до Брюксел.
					 
						
Централният пазар на Атина. Кредитният рейтинг на Гърция достигна най-ниското ниво в света, според "Стандарт енд Пуърс". [Reuters]
						Рейтинговата агенция "Стандарт енд Пуърс" понижи кредитния рейтинг на Гърция в понеделник (13 юни), като цитира притесненията от "все по-вероятното" престуктуриране на дълга. Агенцията промени рейтинга от B на CCC и посочи "нарастващите финансови нужди на Гърция и продължаващите вътрешни политически спорове около необходимата политика". 
						*** 
						Консорциумът "Набуко Газ Пайплайн Интърнешънъл", който отговаря за проекта за тръбопровода "Набуко", подписа споразумения за подкрепа в Кайсери, Турция, в сряда (8 юни). Всички пет страни-участнички - Австрия, България, Унгария, Румъния и Турция - се включиха в инициативата. Тръбопроводът на стойност 8 милиарда евро е пилотният от инициативата "Южен газов коридор", целяща да намали зависимостта на 27-членния блок от руските доставки. 
						*** 
						Фондът "Европа кепитъл", част от американската "Рокфелер груп", закупи първия мол на България. Сделката за Mall of Sofia на стойност 100 милиона евро се осъществи след едногодишни преговори. Това е втората сделка на "Рокфелер груп" в България след покупката на логистичен център в Пловдив срещу 20 милиона евро. 
						*** 
						Към септември 2010 г. броят на румънските имигранти в чужбина възлиза на 3 милиона души, а общите имгодишни спестявания са 12 милиарда евро, сочи проучване на Международната агенция за информация за държави-източници (IASCI) в партньорство с фондация "Сорос", Румъния. Проучването, оповестено в четвъртък (9 юни) под заглавие "Максимизиране на влиянието на миграцията върху развитието", разкри, че румънците, живеещи в чужбина, изпращат в родината си 3 милиарда евро годишно. 
						*** 
						Плащанията през мобилни телефони в Централна и Източна Европа ще се увеличат драстично през следващите седем години, според лондонската консултантска компания "Фрост и Съливан". Миналата година в региона са направени мобилни плащания на стойност 290 милиона евро. Консултантите прогнозират, че тази сума ще достигне 22,7 милиарда евро до 2017 година. 
						*** 
						До края на тази година България ще започне производството на автомобили, които се очаква да бъдат най-евтините в Европа, съобщи вестник "24 часа" в събота (11 юни). "Литекс Моторс" и китайската компания "Грейт Уол" ще произвеждат три модела автомобили, включително джипове и пикапи. Моделът "Грейт Уол Хоувър" ще бъде пуснат в продажба на цена 12 500 евро, а моделът "Стийд" ще се предлага срещу 10 000 евро. 
						*** 
						Съветът на Европейската банка за развитие (CEB) ще осигури 110 милиона евро на Македония за финансиране на проекти в областта на здравеопазването и образованието, социалните дейности и реконструкция на затворите. Гуверньорът на банката Рафаел Аломар обяви плановете за увеличаване на проектите в страната след среща с финансовия министър Зоран Ставрески в Скопие в понеделник (13 юни). Македония е член на банката от 1997 година. 
						*** 
						Международно летище в Тирана неотдавна оповести нови евтини полети до Брюксел. Компанията "ДжетЕър", която е белгийският клон на "ТУИ Травъл", ще лети между Тирана и белгийската столицадва пъти седмично. 
						*** 
						На 7 юни сръбският премиер Мирко Цветкович призова кипърските компании да инвестират в Сърбия и ги подкани да създават бизнес партньорства с фирми от страната. Призивът на Цветкович бе направен по време на среща с кипърския президент Деметрис Кристофиас в Никозия. Кристофиас подчерта важността на бизнес връзките със Сърбия и изрази надежда, че двете страни ще продължат да ги развиват в бъдеще. 
						*** 
						"Телеком Аустрия" обяви намерението си да закупи B.Net, най-големият кабелен оператор в 
							Хърватия
						, в сделка на стойност 93 милиона евро. Тя ще бъде осъществена чрез хърватската дъщерна фирма на австрийската компания, "Випнет" и се очаква да бъде финализирана до края на годината. 
						
						(Различни източници-- 08/06/11-15/06/11)

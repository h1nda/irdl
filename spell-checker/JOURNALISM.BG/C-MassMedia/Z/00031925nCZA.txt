Срещата на високо равнище в Истанбул постави началото на „нов МВФ”
					09/10/2009
					"Всички държави трябва да се адаптират и променят и МВФ също трябва да се промени", заяви директорът на МВФ Доминик Строс-Кан.
					От Айхан Шимшек за Southeast European Times -- 09/10/09
 
					 
						
Турската полиция за борба с безредиците разпръсва протестиращи по време на демонстрация срещу МВФ и Световната банка в Истанбул във вторник (6 октомври). [Гети Имиджис]
						Лидери и политици от 186 страни се събраха във вторник (6 октомври) и сряда в Истанбул за годишните срещи на МВФ и Световната банка, тема на които беше намирането на стратегии за излизане от световната икономическа криза. 
						В центъра на дебатите бяха реформирането на МВФ, най-големия кредитор в света, и социалните последици от финансовата криза. 
						Управителният комитет на МВФ постигна съгласие за провеждането на смели реформи за преобразуване и даване на нов мандат на фонда, за да бъде той по-ефективен в предотвратяването на финансови кризи, да се даде по-голямо доверие на кредитополучателите и по-голямо право на глас на по-слабо представените страни. 
						Приетите в Истанбул решения предвиждат също по-гъвкави кредити за развиващите се страни и нов многостранен надзор в световната финансова система. 
						Фондът не успя да предотврати световната финансова криза и отдавна е критикуван от държавите кредитополучателки, които твърдят, че МВФ пренебрегва своята важна роля в световната финансова система, а също и социалните отговорности на техните национални правителства. 
						Директорът на МВФ Доминик Строс-Кан призна направените грешки, но заяви, че фондът си е взел и поука от миналото. Активната роля на МВФ и сътрудничеството в световен мащаб предотвратиха изпадането в много по-тежка световна криза и сега лидерите трябва да се възползват от възможността да променят и оформят облика на света след кризата, каза той. 
						"Всички държави трябва да се адаптират и променят и МВФ също трябва да се промени", заяви Доминик Строс-Кан. 
						
						Големи протести по улиците на Истанбул
					
						Докато рекорден брой участници обсъждаха новия курс на срещите, хиляди протестиращи срещу политиките на МВФ заляха улиците на Истанбул. 
						Към турските демонстранти се присъединиха групи от антиглобалисти и анархисти от Европа, а на някои места демонстрациите преминаха в насилие, като малки групи екстремисти чупиха прозорци на банки и хвърляха камъни по представителите на силите за сигурност. Полицията използва сълзотворен газ и задържа десетки протестиращи. 
						С около 28 млрд. евро заеми, Турция е най-големият кредитополучател на МВФ през това десетилетие, но фондът е много непопулярен в Турция. Синдикатите и политиците обвиняват организацията, че налага политики, водещи до съкращаване на работни места и намаляване на социалните помощи. 
						В продължение на повече от година управляващата в Турция Партия на справедливостта и развитието (ПСР) води преговори с МВФ за сключване на последващо споразумение, но все още сделка не е постигната. Премиерът Реджеп Тайип Ердоган заяви тази седмица, че скоро ще бъде сключено споразумение за заем от 7 млрд. евро. 
						Ердоган, който бе домакин на срещата в Истанбул, изтъкна някои социални последици от световната криза и призова световните лидери и политици да превърнат 21-ви век в период на възможностите, а не в период на нови предизвикателства. 
						
						Предупреждение за нестабилност
					
						По време на срещата в Истанбул МВФ обяви своите нови прогнози за световната икономика, според които краят на рецесията наближава. Възстановяването вероятно ще бъде бавен и нестабилен процес, съпроводен от траен риск от нарастваща безработица и бедност. 
						Според прогнозата на Фонда за бързо развиващите се европейски икономики, категорията, в която се анализират голяма част от южноевропейските страни, през 2009 г. темпът на растеж ще бъде - 6,6 %, но се очаква през 2010 г. той да достигне до 1,7 %. 
						Строс-Кан обаче предупреди, че през 2010 г. в много страни ще се наблюдава увеличаваща се безработица. В страните с ниски доходи се очаква 90 милиона души да изпаднат в крайна бедност. 
						"Предвид слабите социални защитни мрежи говорим не само за по-висока безработица или по-ниска покупателна способност, а за живот и смърт. Ако не предприемем действия, може да бъдем свидетели на граждански размирици, политическа нестабилност или война”, заяви той пред участниците в срещата.

Европейската комисия разглежда Симитис като възможен свой председател
02/03/2004
Гръцкият премиер Костас Симитис, изглежда, има най-добри шансове да стане следващият председател на Европейската комисия (ЕК). Той е получил подкрепата на бившия председател на ЕК Жак Делор.
От Джордж Анагностопулос за Southeast European Times в Атина -- 02/03/04
 
 
Гръцкият премиер Костас Симитис може да стане следващият председател на Европейската комисия. [АФП]
Председателят на Европейската комисия (ЕК) Романо Проди ще завърши мандата си през октомври, след което, според някои слухове, той ще се върне на италианската политическа сцена.
Назначаването на наследник на Проди предизвиква голям интерес, особено след като бившият председател на ЕК Жак Делор обяви, че разглежда гръцкия премиер Костас Симитис като един от тримата най-силни кандидати за петгодишния пост.
Другите двама водещи кандидати са премиерът на Люксембург Жан-Клод Юнкер и бившият белгийски премиер Жан-Люк Деан. Споменават се и имена като настоящия белгийски премиер Ги Ферхофстадт, бившия финландски премиер Пааво Липонен, както и датския премиер Андерс Фог Расмусен.
Симитис е премиерът с най-дълъг стаж в гръцката история с осем последователни години на този пост. Няколко фактора, изглежда, го правят фаворит за председателството на комисията. Първо, принадлежността му към социалистите съвпада с тази на Делор и Проди, които са били съответно социалист и социал-демократ. Това оставя Жан-Клод Юнкер, християн-демократ, извън надпреварата. Освен това Люксембург вече има двама председатели на ЕК през последните две десетилетия и би било дебалансиращо, ако се сдобие и с трети.
Въпреки че Гърция е член на ЕС от 23 години, грък все още не е заемал председателския пост на ЕК или Европейския парламент, двете най-важни длъжности в Съюза.
Друго предимство на Симитис е фактът, че той е фаворит на германците и французите поради неговата реформа на Общата селскостопанска политика и позицията му по войната в Ирак. Британците, испанците и италианците му отдават дължимото за подхода към въпроса с войната, който помогна да се избегне избухването на вътрешен конфликт в ЕС и опасността от дълготрайно разцепление.
Деан също се радва на подкрепата на Франция и Германия. Позицията му обаче на вицепрезидент на Европейския конвент за изработване на обща Конституция на ЕС не бе плодотворна и това може да се превърне в довод в негова вреда.
Единственият недостатък на Симитис е неговата възраст. Някои могат да помислят, че на 68 години той не би бил в състояние да изпълнява тежката програма от пътувания, която се налага на председателя на ЕК. Той обаче се радва на добро здраве и с разпространението на видеоконферентните технологии пътуванията могат да се сведат до минимум.
Процесът на подбор на председател на ЕК е в ръцете на десетте нови държави-членки. Новите комисари ще заемат постовете си на 1 май и те ще изберат новия председател.

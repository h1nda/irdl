Ферхойген: Румъния е постигнала значителен напредък в присъединяването си към ЕС, но 2003 г. ще бъде решаваща
21/02/2003
Румъния има добри изгледи да постигне целите си за присъединяване, заяви еврокомисарят по разширяването Гюнтер Ферхойген по време на двудневното си посещение в Букурещ. Влизането й в ЕС през 2007 г. обаче ще зависи от преодоляването на сегашните слабости, включващи корупцията и необходимостта от реформи в съдебната система.
(EUobserver.com, Seeurope.net, Ромпрес - 21/02/03; Ромпрес - 20/02/03)
 
 
Еврокомисарят по разширяването Гюнтер Ферхойген поздрави румънските власти за напредъка, който страната е постигнала в усилията си за присъединяване към ЕС през последните две години. Изразявайки подкрепа за плановете на Румъния да приключи преговорите по присъединяване до края на 2004 г., преди евентуалното получаване на членство в ЕС през 2007 г., Ферхойген подчерта, че тази година ще бъде решаваща.
Ферхойген, който пристигна на двудневно посещение в Букурещ в четвъртък (20 февруари), заяви че до края на тази година Румъния трябва да покаже значителен напредък в борбата срещу корупцията и реформите в съдебната система. Признавайки усилията на властите за премахване на корупцията, Ферхойген заяви, че остава да се направи още много. По-конкретно, Европейската комисия (ЕК) настояваше за приемането на пакет от закони за борба с корупцията, с които да се забрани на политиците да участват в управителните органи на частни компании.
"Ние считаме, че високото ниво на корупция е не само съдебен, но и политически проблем", каза Ферхойген.
През последните две години ЕК изразяваше опасения относно независимостта на съдебните институции в Румъния. Сега тя настоява властите да действат възможно най-бързо, за да осигурят независимостта на съдебната система от оказване на политически натиск.
Ферхойген увери румънския президент Йон Илиеску, че ЕС поддържа решенията за разширяването на съюза, приети на срещата в Копенхаген миналия декември. Според него Румъния има добри изгледи да постигне целите си за присъединяване, но трябва да преодолее съществуващите слабости преди следващия доклад на ЕК за постигнатия от страната напредък, предвиждан за октомври. ЕК подкрепя и намеренията на Румъния за ускоряване на преговорите за присъединяването й с оглед на евентуалното им приключване в края на 2004 г., каза Ферхойген, но изтъкна, че това ще зависи до голяма степен от подготовката на страната. Според него Румъния вероятно ще бъде призната за функционираща пазарна икономика в доклада на ЕК за тази година.
Според други новини, в четвъртък МВФ завърши двудневната си мисия в Румъния, отбелязвайки в доклада си обнадеждаващ икономически прогрес в страната. Делегацията на МВФ постигна споразумение с държавните власти за допълнително писмо за намерения и приветства решението на правителството да продължи обсъждането на приватизацията на най-голямата румънска банка BCR. Очаква се бордът на директорите на МВФ да потвърди положителната си оценка при третия преглед на стенд-бай споразумението през втората половина на април. Потвърждението обаче зависи от няколко предварителни условия, целящи подобряване на финансовата дисциплина в държавните предприятия и ограничаване темпа на инфлацията. Очаква се също правителството да приеме допълнителни документи за краткосрочните икономически приоритети на страната.

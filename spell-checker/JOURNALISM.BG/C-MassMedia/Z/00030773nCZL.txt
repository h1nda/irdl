Представител на правителството на САЩ предвижда постигането на договореност за Кипър до края на годината
					30/06/2009
					 
						НИКОЗИЯ, Кипър -- Вашингтон се надява двете кипърски общности да направят "исторически пробив" тази година и да сложат край на разделението на острова, каза в понеделник (29 юни) заместник помощник държавният секретар на САЩ Матю Брайза по време на посещение в Никозия. "Бихме желали да видим и очакваме с нетърпение постигането на споразумение до края на тази година", каза той пред репортери след срещата си с Георгиос Якову, съветник на президента Деметрис Христофиас. Брайза повтори, че Вашингтон няма някаква определена роля в процеса на обединение и не предвижда да има такава, освен ако кипърските общности не поискат помощ. По-късно същия ден той се срещна с турския лидер Мехмет Али Талят и с министър-председателя Дервиш Ероглу.
						 Други новини от понеделник -- Христофиас назначи Михалакис Папагеоргиу за нов шеф на кипърската полиция. Досега той беше заместник-началник и заменя на поста Яковос Папакостас. Последният подаде оставка на 18 юни след разследването на случая с бягството миналата година на известния престъпник Антонис Китас. Китас, който излежаваше доживотна присъда за изнасилването и убийството през 1994 г. на двама чужди граждани, избяга от частна болница в Никозия през декември и беше заловен един месец по-късно. (Си Ен Ей, АФП, АП, Хюриет, Анадолска информационна агенция, Хабер Тюрк, Фамагуста Газет, Файненшъл Мирър, iKypros - 29/06/09)

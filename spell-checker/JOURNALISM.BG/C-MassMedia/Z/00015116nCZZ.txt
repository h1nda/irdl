Делова хроника 
					01/07/2005
					Преглед на деловите новини и събития в Югоизточна Европа след 24 юни.
					(Различни източници -- 24/06/05 – 01/07/05)
 
					 
						
Демонстранти с увреден слух общуват чрез знаци във вторник (28 юни) по време на протест в центъра на Атина. Групата настоява за повече пари от правителството за програми за обучение по жестомимика, за да има повече преводачи в болниците, гражданските служби, съдилищата и университетите. [АФП]
						
Aлбанското правителство сключи споразумение за продажбата на 76-процентен дял от "Албтелеком" с избрания купувач, турски консорциум, който включва "Тюрк телеком" и "Чалък енерджи телекомюникейшън". Консорциумът спечели международен търг, проведен миналата година. Той ще плати 120 млн. евро за своя дял в телекомуникационната компания. 
						*** 
						Делегация на македонското правителство и ЮНМИК се договориха по конкретните клаузи на двустранно споразумение за свободна търговия, което ще бъде подписано следващата седмица. Документът предвижда Косово да въведе 8 % мито върху македонския износ на гориво, вино и някои селскостопански продукти. Македония няма да налага мита върху продуктите, внасяни от Косово. 
						*** 
						
Българската компания "Булгаргаз", румънската "Трансгаз", турската "Боташ", унгарската МОЛ и австрийската OMV подписаха споразумение за създаване на смесено предприятие, което да управлява важен регионален тръбопровод за природен газ, "Набуко". Според споразумението всяка от петте фирми в съдружието получава дял от 20 %. Разходите по проекта възлизат на 4,6 млрд. евро. 
						*** 
						Върховният административен съд на България реши да разгледа жалба срещу решението на правителството да предостави 35-годишна концесия за магистрала "Тракия" на българо-португалски консорциум. Заседанието на съда е насрочено за 11 октомври. Ръководителят на Върховната административна прокуратура на България, Митьо Марков, твърди, че концесията нарушава законите за обществените поръчки, тъй като не е проведен търг. 
						*** 
						Обемът на електронната търговия в Хърватия се е увеличил с 84 % за една година, като е достигнал 217 млн. евро през 2004 г., се казва в доклад на агенцията "Ай Ди Си Ейдриатикс". В доклада се казва също, че около 33 % от хърватските граждани редовно използват Интернет. 
						*** 
						
Гръцкото министерство на икономиката обяви, че правителството е решило да започне преговори за приватизацията на авиокопмпанията "Олимпик еърлайнс" с гръцко-американския консорциум "Олимпик инвестърс". Кабинетът е проучил трима потенциални инвеститори. 
						*** 
						Водещият производител на кафе в Сърбия, "Гранд кафа", получи 62-процентен дял от най-големия производител на захарни изделия в страната, "Шоко старк". "Гранд кафа" бе единственият участник в международния приватизационен търг. В същото време се съобщава, че словенската фирма "Дрога-Колинска" води преговори за закупуване на 75-процентен дял от "Гранд кафа". 
						*** 
						Изпълнителният съвет на МВФ приключи петия преглед по тригодишното разширено споразумение със Сърбия и Черна гора, като разреши изплащането на 182,9 млн. долара. Така общата сума на предоставеното по програмата финансиране достигна 859,7 млн. долара. Фондът отново подчерта важността на преструктурирането и приватизацията.

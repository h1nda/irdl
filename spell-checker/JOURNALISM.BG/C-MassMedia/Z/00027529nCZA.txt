Актьорът Кевин Спейси закри 14-ия Филмов фестивал в Сараево след връчването на наградите
					26/08/2008
					Четиринадесетото издание на Филмовия фестивал в Сараево завърши в събота с церемония по награждаването и прожекция на американския филм „Обичайните заподозрени”.
					От Енвеса Ходжич-Ковач за Southeast European Times от Сараево -- 26/08/08
 
					 
						
Холивудският актьор и филмов режисьор, носителят на „Оскар” Кевин Спейси дава автографи по време на Филмовия фестивал в Сараево. [Гети Имиджис]
						Смесената продукция на Хърватия и Босна и Херцеговина „Буик Ривиера” спечели наградата за най-добър филм и наградата на ФИПРЕССИ (Международната федерация на филмовите критици) на 14-ия Филмов фестивал в Сараево (ФФС). Хърватинът Горан Русинович е режисьор на филма, създаден по книгата на родения в Сараево Миленко Йергович. Актьорите Леон Лучев и Славко Щимац, които играят главните роли във филма, си поделиха наградата за най-добър актьор. 
						ФФС, който бе открит на 15 август, бе закрит в събота (23 август) с прожекция на филма „Обичайните заподозрени” с участието на американския актьор Кевин Спейси, присъствал на фестивала.
						Сараево, което се превърна в „изпълнен с живот град, който никога не спи”, привлече повече от 100 000 посетители в течение на деветте дни на фестивала. Освен ежедневните прожекции на 20 филма имаше съпътстващи прояви, концерти и изпълнения. Над 1 300 акредитирани гости и 650 журналисти присъстваха на фестивала. 
						Други заслужаващи внимание имена на тазгодишния ФФС бяха австрийският филм „Март” на режисьора Хандъл Клаус, който спечели специалната награда на журито. Турската актриса Айча Дамгаджи спечели наградата за най-добра актриса за „Моите Марлон и Брандо” на турския режисьор Хюсеин Карабей. 
						В конкурсната програма (за късометражни филми) анимационният филм от БиХ „Толерантия” на режисьора Иван Рамадан спечели наградата за най-добър късометражен филм и Prix/UIP. Сега филмът ще се състезава за престижната награда на Европейската филмова академия за най-добър късометражен филм на 2008 г. Специалните отличия на журито бяха присъдени на късометражните филми "Бдение” (БиХ) и „Аз знам” (Словения/Унгария), а специално почетно отличие бе дадено на „Ерго” (Унгария). 
						Наградата за най-добър документален филм бе присъдена на „Коридор #8" (България) на режисьора Борис Десподов, докато документалният филм „Развод по албански” (България) спечели Наградата за човешки права, а „Приказка за феи” (Сърбия) спечели специално отличие. 
						Английската продуцентка Кет Вилиърс получи специална награда за нейния "изключителен принос към филмите и подкрепата за" ФФС. 
						Унгарският филм „Делта” спечели наградата на CICAE (Международна конфедерация на арт кината), която му дава право на специалната подкрепа на CICAE в дистрибуцията и прожекциите чрез мрежа от 3 000 кина. Хърватският режисьор Горан Девич спечели паричната помощ за таланти на ЕДН за документалния си филм "Три", а режисьорът от БиХ Фарук Шабанович получи стипендията на Фондация „Катрин Картлидж” за „Птици като нас” – първия пълнометражен анимационен филм от БиХ. 
						Най-накрая, със средна оценка от 4,78, "Обичайните заподозрени" спечели Наградата на публиката, като победи документалния филм от БиХ „Търсачът” с 0,02 точки. 
						Директорът на фестивала Мирсад Пуриватра получи званието Chevalier de l'ordre des arts et des lettres (Кавалер на ордена на изкуствата и литературата), една от най-престижните награди на Франция, за изключителен принос в разпространяването на френската култура и популяризирането на глобалното културно наследство.

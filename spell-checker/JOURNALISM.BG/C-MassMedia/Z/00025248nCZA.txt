Министри от ЕС ще обсъдят мисията в Косово
					25/01/2008
					Изпращането на мисия в подкрепа на закона и реда в Косово и финализирането на официалното предприсъединително споразумение със Сърбия са някои от темите, които външните министри от ЕС ще обсъдят по време на двудневната си среща, която започва в понеделник в Брюксел.
					(ФТ, ЮПИ - 25/01/08; АФП, ДПА, Ройтерс, Би Би Си, Balkan Insight, Б92 - 24/01/08; АФП, ФТ, Balkan Insight - 14/12/07)
 
					 
						
Словенският външен министър Димитрий Рупел (вляво) и колегата му от Австрия Урсула Пласник дават пресконференция след срещата си във Виена в четвъртък (24 януари). [Гети Имиджис]
						Очаква се по време на двудневната среща, която започва в Брюксел в понеделник (28 януари), външните министри от ЕС да подпишат решение за изпращането на голяма мисия в подкрепа на закона и реда в Косово. 
						На своята среща на високо равнище през декември лидерите на 27-членния блок постигнаха принципно съгласие за изпращането на контингент от 1 800 души, включващ полицаи, магистрати, прокурори и митнически служители, които да стабилизират провинцията, след като тя обяви независимост от Сърбия. На външните министри на държавите членки обаче бе оставено да уточнят подробностите относно разполагането на мисията, която се предвижда да стане най-голямата гражданска операция за управление на кризи. 
						Персоналът на ЕС, който ще поеме полицейските и съдебни функции от службите на ЮНМИК, ще работи в сътрудничество с вече разположените мироподдържащи сили от КФОР. 
						Тъй като по-голямата част от държавите, членки на ЕС, са съгласни, че блокът трябва да пристъпи бързо към изпращането на мисия, общите очаквания са, че на срещата си в Брюксел външните министри ще подкрепят решение в този смисъл. Дори Кипър – една от малкото държави в ЕС, които се противопоставиха на признаването на едностранно обявена независимост от страна на Косово – едва ли ще блокира мярката, се посочва в материал на британския всекидневник “Файненшъл Таймс” от петък (25 януари). Вероятно е обаче Кипър да изрази своите възражения, тъй като той настояваше, че решение, с което се разрешава бързото започване на операция на ЕС, би предрешило въпроса за статута на Косово. 
						Румънският външен министър Адриан Чорояну, чиято страна също е противник на признаването на независимостта на Косово без одобрението на ООН, изрази подкрепа за планираната мисия на ЕС. 
						"Очевидно е, че е в интерес на Румъния в региона да бъде разположена европейска мисия, преди Косово да обяви своята независимост," каза министърът във вторник след разговори със своя сръбски колега Вук Йеремич. 
						Според материала на “ФТ” първата група служители на ЕС от правоохранителните служби може да пристигне в Косово още преди парламентът да приеме отдавна планираната едностранна декларация за независимост. 
						В четвъртък премиерът на Косово Хашим Тачи каза пред репортери, че до предприемането на този ход остават "дни", а не седмици. "Ще обявим независимост много скоро," заяви той пред журналисти в Брюксел след разговори с върховния представител на ЕС за външната политика Хавиер Солана. 
						Според съобщения по време на своето двудневно посещение Тачи е бил помолен декларацията да бъде отложена до завършването на окончателната подготовка за началото на операцията на ЕС. Дипломати от ЕС казаха, че не очакват провинцията да обяви независимост преди края на февруари или началото на март. 
						Споразумението за стабилизация и асоцииране (ССА) между Сърбия и ЕС е друга точка, която външните министри от блока трябва да обсъдят следващата седмица. Документът бе парафиран през ноември, но все още не е финализиран поради невъзможността на Белград да докаже пълно сътрудничество с Международния наказателен съд за бивша Югославия. 
						Словенският външен министър Димитрий Рупел, чиято държава заема ротационното председателство на ЕС, изрази в четвъртък надежда, че споразумението ще бъде подписано "през следващите дни" като "знак на близост" между Брюксел и Белград.

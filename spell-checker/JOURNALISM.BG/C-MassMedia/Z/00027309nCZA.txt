Гръцките състезатели за надяват на медали в Пекин
					06/08/2008
					Гърция се превръща от домакин в гост на игрите, изпращайки в Пекин най-големия си досега олимпийски отбор, излизал в чужбина, четири години след Олимпиадата в Атина. 
					От Христос Рингас за Southeast European Times от Атина -- 06/08/08
 
					 
						
Очаква се гръцкият джудист Илиас Илиадис да вземе медал в Пекин. [Гети Имиджис]
						Гърция ще води шествието на държавите участнични по време на церемонията по откриването на Олимпийските игри в Пекин според традицията, започнала през 1928 г. в Амстердам. Знамето в синьо и бяло ще се вее в ръцете на златния медалист по джудо от 2004 г. Илиас Илиадис. Гръцкият олимпийски отбор ще бъде най-големият, излизал някога извън границите на страната, със 153-ма състезатели – в Сидни те бяха 139 – участващи в 23 дисциплини. Между тях са три отборни спорта: водна топка за мъже и жени и баскетбол за мъже. 
						Отборът храни големи надежди да се отличи в Пекин. Илиадис и сребърната медалистка на троен скок от 2004 г. Хрисопиги Девеци са най-големите надежди за медали. Мъжкият отбор по баскетбол, женският отбор по водна топка и състезателят по скок на дължина Луис Цатумас също имат перспективи за медали. Други състезатели, които имат шанс да се качат на подиума, са Йорданис Пасхалидис и Константинос Тригонис във ветроходството, клас „Торнадо”, Василис Полимерос и Димитрис Мугиос в двойките скул, Александрос Николаидис в таекуондото за мъже под 80 кг, Елисавет Мистакиду в таекуондото за жени под 67 кг, Власиос Марас в гимнастиката, Арис Григориадис в плуването на 100 м гръб и 50 и 100 м свободен стил, както и Спирос Яниотис в дисциплината 400 м плуване свободен стил. 
						Няколко златни медалисти ще представляват Атина на игрите в Пекин. Това са Атанасия Цумелека, победителка за 2004 г. на 20 км бързо ходене; Фани Халкиа, победителка при жените на 400 м бягане с препятствия; София Бекатору, спечелила надпреварата по ветроходство на 470 м през 2004 г., и Илиадис, джудист и знаменосец на отбора. 
						Най-възрастният състезател ще бъде 41-годишният ветроходец в клас „Торнадо” Пасхалидис, а най-младата е Василики Маниу от ансамбъла по художествена гимнастика, която навършва 16 г. през ноември. 
						Тазгодишният отбор ще усети острата липса на някои състезатели, провалили се на допинг контролите. Голяма част от щангистите дадоха положителни проби за забранен стероид, както и плувецът Янис Дримонакос – силен претендент за медал – и спринтьорът Димитрис Регас. Международният олимпийски комитет също така обмисля дали да разреши участието в Пекин на скандалната спринтьорка Катерина Тану, която бе наказана с двегодишна забрана за състезателна дейност заради пропускането на три допинг контроли преди игрите през 2004 г. 
						Гърция спечели шест златни, шест сребърни и четири бронзови медали в Атина, с което задмина сбора от медалите си от Сидни – 13. Счетоводната фирма PwC изчислява, че състезателите ще донесат 15 медала от Пекин, с един по-малко от 2004 г. Гърция, която е участвала във всички предходни 25 олимпиади, има спечелени 109 медала: 30 златни, 42 сребърни и 37 бронзови. Тя е взела поне един медал в 16 от 25-те съвременни олимпиади.

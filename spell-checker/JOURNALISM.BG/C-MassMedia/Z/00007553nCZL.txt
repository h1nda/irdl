Според външния министър на БиХ Иванич конституционните промени не са приоритет
07/07/2003
 
ТЕСЛИЧ, Босна и Херцеговина (БиХ) -- Външният министър Младен Иванич заяви в неделя (6 юли), че в близко бъдеще няма да се извършват конституционни промени. Коментирайки неотдавнашното предложение на босненския член на президентството Сюлейман Тихич, Иванич каза, че правителството се е съсредоточило върху икономическите реформи и няма да включва в дневния си ред дебат по конституцията. На този етап подобна дискусия би била вредна, посочи той.
Други новини: босненско-мюсюлманската Комисия за безследно изчезналите съобщи в неделя, че в източната част на страната са били открити няколко масови гробове. Експерти по съдебна медицина са намерили досега останки от телата на 65 души в седем гроба близо до Казанбасче и скоро ще започнат разкопки на осми обект. (СРНА, Би Би Си - 06/07/03; АФП - 05/07/03)

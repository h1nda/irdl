Трансплантациите в Сърбия намаляват заради недостиг на органи
					25/10/2010
					Въпреки че според много хора даряването на органи е щедър жест, малцина предприемат действия. Поради тази причина много пациенти трябва да чакат за трансплантация.
					От Бояна Милованович за Southeast European Times от Белград -- 25/10/10
 
					 
						
В момента в Сърбия има само 40 000 донори на органи, а се търсят най-малко още един милион. [Гети Имиджис]
						Сърбия се нуждае от донори на органи. 
						В момента броят на наличните органи за трансплантации е малък и реципиентите са включвани в дълъг списък на чакащите. В момента повече от 1 500 пациенти са в очакване. 
						„Важно е да се повиши осведомеността за необходимостта от даряване на органи или даване на съгласие за вземане на органи от [близък] роднина, който е изпаднал в мозъчна смърт“, посочва Небойша Станкович, член на екипа за трансплантации на Белградската военномедицинска академия. 
						„Техните органи могат да спасят или да продължат живота на най-малко четирима пациенти”, каза той за SETimes. 
						 Според Зоран Ковачевич, един от директорите на екипа за трансплантации, в Сърбия са издадени около 40 000 карти на даряване на органи, като 30 000 са разпространени само във Военномедицинската академия. 
						 „Сред дарителите е и сръбският президент Борис Тадич,” каза той. 
						Техният брой обаче все още е доста по-малък от нуждите на страната. Експертите биха се радвали, ако донорите достигнат поне един милион или три-четири милиона в идеалния случай. 
						Всяка година в Сърбия се извършват 400–500 бъбречни трансплантации, 100–150 чернодробни трансплантации и 20–30 сърдечни трансплантации, заяви Ковачевич. От 1996 г. насам във Военномедицинската академия са извършени 298 бъбречни и 13 чернодробни трансплантации. 
						Академията е първото лечебно заведение в Сърбия, което през 2002 г. започва програма за издаване на карти за даряване на органи. По-късно нейният пример е последван от медицински центрове в Ниш и Нови Сад. 
						Нови разпоредби, които се очаква да бъдат приети скоро, ще проправят пътя за разпространението на карти за донорство в службите за първични здравни грижи, като в здравното досие на всеки пациент ще бъде посочено дали той е донор. 
						 Според Ковачевич тези мерки ще помогнат за увеличаване на броя на донорите и по този начин и на трансплантациите. 
						Ковачевич и Станкович имат карти за донорство. И двамата посочват, че би било лицемерно да разясняват необходимостта от даряване на органи, без самите те да се присъединят към усилията. 
						Много сърби твърдят, че подкрепят идеята, но просто не са намерили време да предприемат действия. Когато направят това, причината често е, че техен близък е изпаднал в нужда. 
						„Не знам защо нямам карта за донорство. Докато нещастието не сполети теб или твой близък човек, не се замисляш за факта, че това може да спаси живот. Сериозно обмислям да даря своите органи”, каза за SETimes Миона Среич, на 39 г.

Хърватската полиция арестува висопоставен служител по сигурността в БиХ
					18/01/2009
					 
						ЗАГРЕБ, Хърватия -- Полицията арестува в петък (16 януари) високопоставен босненски служител по сигурността, заподозрян в участие в заговора за две убийства в Хърватия. Виекослав Вукович, шеф на отдела за борбата срещу организираната престъпност в Министерството по сигурността в Босна и Херцеговина (БиХ) бе задържан в град Риека в северната част на страната. Вукович е заподозрян, че е осигурил оръжието, което е трябвало да бъде използвано при убийствата в Риека. Полицията е успяла да предотврати убийствата през октомври.
						Междувременно граничната полиция в Градишка в БиХ е арестувала босненския хърватин Томо Юринович в събота. Той е заподозрян в извършване на военни престъпления по време на конфликта през 1992-1995 г. Прокурорите го свързват с незаконното затваряне, мъчение и тормоз на сръбско семейство, което е довело до смъртта на един член от семейството.
						Други новини - Босненските сръбски военновременни командири Момир Пелемиш и Славко Перич се явиха в съда в Сараево в петък и не се признаха за виновни по обвинения във военни престъпления срещу босненски мюсюлмани, извършени през юли 1995 г. по време на клането в Сребреница. Пелемиш, 59-годишен и Перич, 41-годишен са обвинени в участие в убийството на около 1700 босненски мюсюлмани в село Пилица. Те бяха арестувани преди два месеца. (ФоНет, Б92, Независне Новине - 17/01/09; ХРТ, Ройтерс, Явно - 16/01/09)

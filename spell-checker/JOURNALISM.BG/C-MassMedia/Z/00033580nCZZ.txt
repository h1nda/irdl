Бизнес: Белград е домакин Международен панаир на туризма
					26/02/2010
					Панаир на туризма в Белград привлича изложители от цял свят. Още в деловите новини: Гърция обяви сливането на две големи компании за въздушни превози; в Белград беше открит Дунавски център за компетентност.
					 
						
В Белград се провежда Международен панаир на туризма. [Гети Имиджис]
						
						Сръбският вицепремиер и министър на икономиката Младжан Динкич откри Международния панаир на туризма, който започна в сряда (24 февруари) в Белград. Проявата, която завършва в неделя, привлече 850 изложители от 41 страни. За първи път участваха туристически агенции от САЩ и Испания. 
						*** 
						Двете най-големи компании за въздушни превози в Гърция, „Олимпик Еър” и "Ейджиън Еърлайнс“, обявиха в понеделник (22 февруари) сливането си. Сделката подлежи на одобрение от регулаторните органи на ЕС, което може да отнеме няколко месеца, посочи “Марфин Инвестмънт Груп”, собственик на „Олимпик Еър”. Новото дружество ще започне да извършва дейност най-рано през октомври. 
						*** 
						Във вторник (23 февруари) в Белград беше открит Дунавски център за компетентност. Регионалната институция - която се учредява от Сърбия, Хърватия, България, Румъния, Украйна и Молдова - има за цел да насърчава туристическия потенциал на река Дунав и икономическото развитие в региона. 
						*** 
						Координационната служба на Европейската комисия в Косово започна в понеделник (22 февруари) проект за подпомагане на Агенцията по гражданска авиация на Косово на стойност 1 млн. евро. Двегодишният проект трябва да помогне на косовската авиация да приложи стандартите за безопасност на ЕС. 
						*** 
						Нискотарифните въздушните превозвачи „Спанеър” и „Норуиджън Еър” започват да изпълняват полети от Загреб това лято, съобщи във вторник (23 февруари) директорът на Летище Загреб Тонци Пеович, цитиран от всекидневника „Весник”. 
						*** 
						Германската фирма за търговия на дребно “Лидъл” обяви в понеделник (22 февруари) придобиването на „Плюс”, търговска верига за стоки на ниски цени в Румъния и България. Стойността на румънския клон, който работи от 2005 г., се оценява на повече от 200 млн. евро. 
						*** 
						
						Турският GSM оператор "Тюрксел" получи наградата за "Най-добро корпоративно управление в Турция", която се присъжда от списание „Уърлд Файнанс”. Фирмата е включена в престижната класация заедно с германската фармацевтична компания „Байер”, холандската „Роял Филипс Електроникс”, шведската „Електролукс”, швейцарската „Рош” и американската „ФедЕкс”. 
						
						(Различни източници - 19/02/10-26/02/10)

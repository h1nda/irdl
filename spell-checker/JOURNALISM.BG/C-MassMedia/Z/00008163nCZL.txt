Нова резолюция на СС на ООН призовава към пълноценно сътрудничество с МТБЮ
29/08/2003
Нова резолюция, приета в четвъртък (28 август) от Съвета за сигурност на ООН, препотвърждава стратегията за привършване дейността на международните трибунали за бивша Югославия и Руанда.
(ООН, АП, АФП, Ройтърс, Би Би Си, ЮПИ, ХИНА - 28/08/03; ХИНА - 27/08/03;
 
 
СС на ООН одобри нова резолюция, призоваваща държавите да сътрудничат пълноценно с международните наказателни трибунали за бивша Югославия (МТБЮ) и Руанда и да задържат всички лица, обвинени в извършване на военни престъпления. Резолюция 1503, която бе приета единодушно от 15-членния Съвет в четвъртък (29 август), препотвърждава стратегията за привършване на дейностите на двете съдилища.
Съветът освен това единодушно гласува за преназначаването на Карла дел Понте като главен прокурор в процесите за военни престъпления за бивша Югославия, но назначи отделен прокурор за случаите в Руанда. Досега дел Понте бе поела всички военни престъпления. Нейният четиригодишен мандат като главен прокурор на ООН изтича на 14 септември. По време на предишно изказване пред Съвета за Сигурност тя изрази своите възражения срещу разполовяването на прокурорската институция на ООН.
Очертаната в резолюцията стратегия призовава към приключване на всички следствия до края на 2004 година, на всички първоинстанционни дела до края на 2008 година и на всички дейности до края на 2010 година.
За да спази тези срокове, МТБЮ следва да се съсредоточи върху наказателното преследване и осъждането на висшите ръководители, за които се подозира, че носят основната отговорност за престъпленията, извършени по време на балканските войни през 90-те години на миналия век. Случаи, касаещи по-нископоставени заподозрени, следва да се прехвърлят към националните съдилища.
Пълноценното сътрудничество на всички държави, особено при задържане на всички лица, обвинени във военни престъпления, е ключова предпоставка за постигане целите на стратегията по привършване на дейностите, са казва в резолюцията на СС.
В нея конкретно се призовават Сърбия-Черна Гора, Хърватия, Босна и Херцеговина( БиХ) и босненско-сръбската автономна област Република Сръбска да "интензифицират сътрудничеството си със и да оказват необходимата помощ на МТБЮ и по-конкретно да предадат Радован Караджич, Ратко Младич, Анте Готовина, както и всички други обвиняеми на МТБЮ."
Освен това в документа се посочва, че страните-членки трябва да обмислят налагането на мерки - като ограничения за пътуване и замразяване на авоари на лица, групи или организации, които помагат на укриващи се обвиняеми да избегнат правосъдието.
Хърватия изрази своето недоволство от разпоредбата, в която се споменава за укриващия се Готовина. В писмо до председателя на СС хърватският премиер Ивица Рачан заявява, че правителството му съжалява за и отхвърля "приравняването на отговорността на генерала от резерва Анте Готовина с тази на обвинените Радован Караджич и Ратко Младич." Уверявайки СС, че страната му ще продължи да оказва пълно съдействие на МТБЮ, Рачан призовава Готовина да се яви пред трибунала.

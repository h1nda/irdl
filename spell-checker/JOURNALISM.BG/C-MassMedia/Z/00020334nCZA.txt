Фестивал в Скопие отбелязва юбилей с участието на легендата на джаза Орнет Колман
					19/10/2006
					Орнет Колман, една от основните фигури в историята на джаза, ще лети от Ню Йорк специално за 25-ото издание на Скопския джазов фестивал.
					От Марина Стояновска за Southeast European Times от Скопие – 19/10/06
 
					 
						
Орнет Колман. [Гети Имиджис]
						Тазгодишният юбилеен джазфестивал в Скопие започва в петък (20 октомври). Той ще предложи на любителите на джаза разнообразна програма, включваща изпълнения на саксофониста Орнет Колман и на кубинския пианист Гонзало Рубалкаба в скопската зала "Универзална", традиционната сцена на фестивала. Новост тази година е вторият концертен подиум, клубът "Хард Рок". 
						Програмата включва и участия на норвежката супергрупа "Уайбют", на американския джазов вокалист Анди Бей, квартета на Бенджамин Хърман, ЕСТ - Есбьорн Свенсон трио и много други. 
						"Четвъртвековното ни съществуване е юбилей, който искаме да отбележим с програма, която подобава на 25-о издание," заяви директорът на фестивала Оливер Белопета. "Запазихме Орнет Колман за юбилея и той ще пристигне от Ню Йорк специално за фестивала. Ние се гордеем, че успяхме да поддържаме силна програма през всичките тези години." 
						Белопета признава, че има проблеми. Сред тях е състоянието на зала "Универзална", която е строена през 1963 г. и е в много лошо състояние. 
						Най-известните гости ще свирят предимно в нея, докато други изпълнители ще бъдат в "Хард Рок". Новооткритият клуб ще бъде домакин и на партито в четвъртък с участието на диджей дуото Джихан и Каминен. 
						Освен това някои събития ще се проведат на други места, като клуб "Медиум" и Културния център "Мала Станица". Те включват концерти на квартета на китариста Георги Шаревски, триото на китариста Тони Китановски и други. 
						В Градския музей на Скопие ще бъде открита изложба на фотоси и плакати, обхващащи 25-годишната история на фестивала, в чест на неговия юбилей.

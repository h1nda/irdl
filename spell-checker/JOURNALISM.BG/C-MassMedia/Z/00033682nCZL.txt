Гръцкият премиер Папандреу посети западни столици
					08/03/2010
					 
						ВАШИНГТОН, Съединени щати -- Гръцкият министър-председател Георгиос Папандреу ще се срещне в понеделник (8 март) с президента Барак Обама във Вашингтон, последната спирка от обиколката на Папандреу из западни столици за обсъждане на острата финансова криза в Гърция. В неделя той беше в Париж за разговори с френския президент Никола Саркози, който обеща, че Гърция може да разчита на подкрепата на еврозоната, ако това се наложи.
						На съвместна пресконференция след това Саркози каза, че Франция се противопоставя на идеята Гърция да търси помощ от МВФ. „Главните играчи на европейската сцена [вече] са решили да направят всичко възможно Гърция да не бъде изолирана”, каза Саркози и добави, че френският министър на финансите Кристин Лагард и нейните колеги от еврозоната и Европа „работят по известен брой конкретни мерки, ако Гърция има нужда от тях”. Папандреу пристигна в Париж от Берлин, където се срещна с канцлера Ангела Меркел в петък. (Би Би Си, Ройтерс, АП, АНА-МПА - 07/03/10)

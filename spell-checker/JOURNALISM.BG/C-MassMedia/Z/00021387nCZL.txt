Ахтисаари представи плана си за Косово на Контактната група 
					26/01/2007
					 
						ВИЕНА, Австрия -- Специалният пратеник на ООН Марти Ахтисаари се завърна във Виена в петък (26 януари), за да запознае членовете на Международната контактна група с плана си за бъдещето на Косово. Позовавайки се на неназовани дипломатически източници, международните медии съобщават, че проектопланът предвижда ограничен суверенитет за провинцията, както и значителна автономия за нейното сръбско малцинство. Правителството в Прищина ще може да кандидатства за приемане в международни организации и да управлява Косово под надзора на официален представител на ЕС. 
						Според съобщенията планът допуска членовете на сръбското малцинство да притежават двойно сръбско и косовско гражданство и да получават финасиране от Белград, ако то минава през правителството в Прищина. Сърбите ще се радват на значителна автономия в своите области и ще имат съществен контрол върху местната полиция. Международна полицейска сила ще се грижи приоритетно за закрилата на сръбското малцинство и неговите културни и религиозни паметници.
						След като информира групата, на 2 февруари Ахтисаари ще представи плана си на представителите на Белград и Прищина. Очаква се Съветът за сигурност на ООН да го гласува преди средата на годината. (Фокус - 26/01/07; Файненшъл Таймс, Ройтерс, АП, АФП, KosovaLive, Танюг - 25/01/07)

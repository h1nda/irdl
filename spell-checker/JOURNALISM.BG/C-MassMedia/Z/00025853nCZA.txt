Македонските лидери обсъждат предложенията на посредника на ООН за решаване на спора с името
					20/03/2008
					Последното развитие на спора за името между Македония и Гърция бе в центъра на серията от разговори, проведени от премиера Никола Груевски в сряда, като част от усилията да се избегне възможно вето от страна на Гърция за кандидатурата на Скопие за членство в НАТО в началото на април.
					(Maкфакс - 20/03/08; AП, Блумбърг, МИА, Maкфакс, Болкън Инсайт, Посолство на САЩ в Скопие - 19/03/08; Ройтерс, AНА-MПА, Makfax - 18/03/08)
 
					 
						
Министърът на външните работи на Македония Антонио Милошоски. [Гети Имиджис]
						Македонският премиер Никола Груевски проведе серия от срещи с ключови политически играчи в сряда (19 март), за да обсъди последните предложения на специалния пратеник Матю Нимец, целящи да решат спора за името с Гърция. Неуспехът да се постигне решение преди началото на тридневната среща на върха на НАТО в Букурещ на 2 април, може да струва на Македония поканата за присъединяване към Алианса. 
						Гърция, която е членка на НАТО от 1952 г. заплаши да блокира кандидатурата за членство на северната си съседка, ако тя не промени името си. Атина е против международното признаване на името на Македония, като твърди, че това означава териториални претенции за провинция в Северна Гърция със същото име. 
						 Вместо това Гърция нарича страната Бивша югославска република Македония (БЮРМ); повечето международни организации официално наричат Македония по същия начин. Повече от 120 страни обаче признават балканската страна с конституционното й име Република Македония. 
						Нимец предложи няколко предложения през последните месеца в опит да помогне на двете страни да постигнат компромис преди срещата на върха на НАТО, но всички те бяха отхвърлени от едната или другата страна. 
						На среща с гръцките и македонски преговарящи Адамантиос Василакис и Никола Димитров във Виена в понеделник, посредникът от ООН направи три нови предложения за името - Република Горна Македония, Нова република Македония и Република Македония (Скопие). 
						Смята се, че за македонското правителство последните предложения на Нимец са неприемливи. Официалните представители твърдят, че те са били предложени и преди и са били отхвърлени. 
						След двучасовата среща на Груевски с президента Бранко Цървенковски, на която присъства и Димитров, външният министър Антонио Милошоски заяви, че Македония "ще продъли да участва активно" в преговорите с посредничеството на ООН. 
						Преди преговорите следващата седмица в Ню Йорк, Милошоски ще обсъди проблема за името в петък със своя гръцки колега Дора Бакоянис в Брюксел. Съобщава се, че домакин на срещата ще бъде помощник-държавният секретар на САЩ Даниле Фрийд. 
						Преди разговорите с Цървенковски Груевски проведе отделни срещи с лидерите на Демократическата партия на албанците (ДПА), Демократическия съюз за интеграция и главния опозиционен Социалдемократически съюз на Македония (СДСМ), за да ги информира за последните събития. 
						ДПА, която наскоро напусна управляващата коалиция поради разногласия с Груевски, предложи пълната си подкрепа на правителството както в спора с името, така и за членството на страната в НАТО. Лидерът на ДПА Мендух Тачи заяви ,че тези въпроси имат приоритет и всички трябва да предложат подкрепата си, за да гарантират положителни резултати. 
						Коментирайки решението на ДПА да напусне управляващата коалиция, Тачи заяви, че съзнава напълно значението на това действие, но добави, че неговата партия няма да промени решението си. 
						Лидерът на СДСМ Радмила Шекеринска заяви на срещата, че Скопие трябва да положи всички усилия да осигури покана за присъединяване към НАТО на срещата на върха в Букурещ.

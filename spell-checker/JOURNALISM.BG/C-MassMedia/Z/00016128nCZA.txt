Албания е домакин на важно учение на НАТО 
		03/10/2005
		Главната цел на ученията на НАТО, проведени през миналия месец в Албания в залива Влора, бе координирането на борбата срещу контрабандата и тероризма. В ученията участваха няколко страни-членки и партньори на Алианса.
		От Ерлис Селимай за Southeast European Times в Тирана -- 03/10/05
 
		 
			
Ученията "Кооперативно задължение 2005" включваха координиране на операции по суша, въздух и море и методи на комуникации. [НАТО] 
			Миналия месец Албания бе домакин на съвместни морски операции по време на криза, организирани от НАТО и страни-членки, с които се цели координиране на усилията в борбата срещу тероризма и контрабандата. 
			Войски от страни-членки на НАТО - Франция, Гърция, Италия, Румъния, Словения и Турция, към които се присъединиха Албания, Азербайджан, Хърватия, Грузия и Йордания за ученията "Кооперативно задължение 2005, които се проведоха от 12 до 23 септември в залива Влора, на 140 км от югозападно от Тирана. Участващите войски наброяваха 1,500. 
			Ученията включваха координиране на операции по суша, въздух и море, както и методи на комуникация. Според съобщение за печата на НАТО, целта на ученията е била да се изпита способността на Алианса да интегрира мултинационални партньорски сили в ръководени от НАТО операции. 
			"Ученията целят да стабилизират положението в една измислена страна, главно като спрът контрабандата с оръжие, предотвратят участието й в екстремистки и терористични акции и контролират нелегалното преминаване през нея. Ученията имат за цел да упражнят и оценят стандартите на взаимодействие между участващите сили на НАТО и на неговите партньори," заяви министърът на отбраната на Албания Фатмир Медиу. 
			Албания поддържа малки мироопазващи военни единици в Афганистан, Ирак и Босна и Херцеговина. Заедно с Хърватия и Македония, тя е член на "Адриатическата Харта" -- инициатива, която цели да увеличи усилията на трите страни да станат членки на НАТО. 
			Ученията "Кооперативно задължение 2005" започнаха само няколко дни след индикации от Брюксел и Вашингтон, че процеса на разширяване в НАТО вероятно ще бъде отложен за 2008 г. Страните от Адриатическата Харта, които останаха извън историческата вълна на разширяването през 2004 г, настояваха за покани за членство до края на 2006 г. 
			"Смятаме, че като определим един по-късен срок и дадем на тези страни шанс да подобрят постиженията си, ще им осигурим истинска възможност да се превърнат в много по-силни кандидати," заяви на 8 септември заместник-помощника на държавния секретар на САЩ Курт Волкър. Подкрепяйки становището на САЩ, Генералният секретар на НАТО Яп де Хоп Схефер отбеляза, че разширяването " е свързано с изпълняването на известни критерии, каквито са необходими и за членство в ЕС". 
			"Кооперативно задължение 2005" са "знак, че нашата страна работи сериозно, за да изпълни необходимите стандарти", заяви Медиу и добави, че е оптимист по отношение на перспективите на Албания за членство в НАТО. 
			Албания, Хърватия и Македония вече са започнали да разработват "планове за действие за членство" с НАТО. Според тях, кандидатурите им за членство зависят от способността им да изпълнят задълженията си за осъществяване на реформи в отбраната и демократизацията. 
			Парламентарните избори в Албания през юли се смятат за важна проверка за придържането на страната към демократичните стандарти. Новото правителство, оглавявано от бившия президент Сали Бериша спечели изборите с платформа, в която основен акцент бяха антикорупционните усилия и евроатлантическата интеграция.

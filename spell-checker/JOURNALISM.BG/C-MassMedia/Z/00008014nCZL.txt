Андреас Ловердос: Западните Балкани са главен приоритет за Гърция
18/08/2003
Гръцкият заместник-министър на външните работи Андреас Ловердос за важността от приемането на бивша Югославия в ЕС, обезпечаване сигурността на Олимпийските игри догодина и за неотдавнашното председателство на Гърция в ЕС - в интервю за кореспондента на Southeast European Times Атанасиос Папандропулос.
Атанасиос Папандропулос за на Southeast European Times в Атина - 18/08/03
 
 
Southeast European Times: Гърция би искала да види бившата Република Югославия в европейското семейство и по ред причини в ЕС. Каква е вашата стратегия за постигането на тази цел и какво направи Гърция досега?
Ловердос: Изводите, направени от Европейския съвет в Солун и на срещата на високо равнище, посветена на темата ЕС и Западните Балкани, напълно съвпаднаха с приоритетите, определени от гръцкото председателство във връзка със Западните Балкани. Европейският съвет изработи една конкретизирана и разширена стратегия за европейските перспективи на западнобалканските страни в рамките на Процеса за стабилизация и асоцииране и в съответствие с одобрения в Солун план за действие по отношение на Западните Балкани. Това е една грандиозна цялостна програма, която ще даде възможност на тези страни да се придвижат по пътя към ЕС при ефективна подкрепа на усилията им в провеждането на реформите. Предложенията на Комисията за създаване на европейски партньорства заедно с редица други мероприятия, целящи засилването на Процеса на стабилизация и асоцииране, са принципно важни елементи на горепосочения план. И в заключение, изключително позитивен резултат от Европейския съвет е обсъждането на въпроса за увеличаване на финансовата помощ на ЕС за Западните Балкани до 213 млн. евро.
SE Times: Какви мерки взима правителството на Гърция за обезпечаване на сигурността на зрителите и спортистите при възможни терористически нападения по време на Олимпийските игри през 2004 г.?
Андреас Ловендрос: Обезпечаването на условия за пълна безопасност по време на домакинството на Олимпийските игри през 2004г. е върховен приоритет на Гърция. За целта към гръцката полиция е създадена специална служба - Управление за сигурност на Олимпийските игри (УСОИ). Управлението отговаря за планирането и изпълнението на всички мероприятия за сигурност, предвидени при провеждането на Олимпийските игри, а също така за координиране на действията на всички органи за сигурност със съответните организации.
Управлението е сформирано от служители на гръцката полиция, бреговата охрана, противопожарната служба, Националната разузнавателна служба и армията. УСОИ ще взаимодейства с множество олимпийски и национални организации, включително с Олимпийската консултантска група. Това е седемчленна работна група специалисти с огромен опит по въпросите на сигурността, в която влиза по един представител от Съединените Щати, Обединеното Кралство, Австралия, Германия, Франция, Испания и Израел.
УСОИ вече разработи стратегия, техническо и оперативно планиране на мероприятията по обезпечаване на сигурността на Олимпийските игри и проведе многобройни тренировки и планира повече до началото на Олимпийските игри. Нещо повече: 58 000 души, тоест целия персонал, натоварен с изпълнението на задачите по обезпечаването на безопасността като цяло, вече премина подготовката си.
Заслужава де се спомене, че за обезпечаване на сигурността ще се инвестират повече средства, отколкото където и да е през цялата историята на Олимпийските игри. На практика бюджетът за сигурността ще бъде удвоен, а личният състав за обезпечаване на сигурността ще бъде увеличен четири пъти, тъй като сигурността на Олимпийските игри е ключов въпрос за нас, особено след атаката на 11 септември.
SE Times: Гърция завърши своето шестмесечно председателство на ЕС. Какви са главните постижения? Какви инициативи, започнати от Гърция, сега италианското председателство на ЕС трябва да доведе докрай?
Ловердос: Гръцкото председателство на ЕС успешно се справи с решаването на редица въпроси, включително разширяването на ЕС и Конвенцията за бъдещето на Европа.
Въпреки неблагоприятната международна обстановка, ние напреднахме в сближаването на позициите при обсъждането на иракската криза и увеличихме хуманитарната помощ на ЕС за нуждаещите се.
За пръв път ние, в тясно сътрудничество с италианското председателство, разработихме годишния план за приоритетите на ЕС. Този план осигурява последователност на политиката на ЕС в конкретни области, представляващи особен интерес, такива като Западните Балкани, Средния Изток, евро-средиземноморското сътрудничество, трансатлантическите отношения и европейската сигурност, както и отбранителната политика.
SE Times: Не съществува ли разногласие между подкрепата на Гърция за поканата на Турция в ЕС и неотдавнашното напрежение във взаимоотношенията им, свързани с нарушаване на въздушното пространство и обединението на Кипър? Как Гърция вижда дългосрочните перспективи за сътрудничество с Турция?
Ловердос: Гърция подкрепя ориентацията на Турция към европейската общност и предполага, че турското общество се нуждае от съдействие, за да посрещне предизвикателствата, свързани с европейските перспективи. Обаче, за осъществяване на европейското партньорство, трябва да се извършат реформи. Международните разногласия по Кипър трябва да се решават в съответствие с международното право и решенията на Съвета за сигурност на ООН, както и решенията, приети на срещата на върха на ЕС в Копенхаген.
Нашата политика е да осигурим такива гръцко-турски отношения, които да съответстват на международните правови норми, без да се стига до агресивни изявления и военни заплахи.
В този контекст упражняването на военен натиск посредством въздушни акции в Егея е основание за загриженост както в Гърция, така и в Турция. Турция като страна-кандидатка за ЕС, трябва да обърне внимание на това противоречие и да спазва международните правови норми.
SE Times: Сега, когато иракската война е приключила и Садам Хусейн е свален, как Гърция възнамерява да помогне на иракския народ?
Ловердос: Гърция отдава голяма значение на следвоенните хуманитарни аспекти в иракската криза. Ние бяхме една от първите страни, предоставили хуманитарна помощ чрез неправителствени организации в Ирак. Чрез гръцки неправителствени организации Гърция реализира програми на стойност 5 млн. евро и ние ще увеличим усилията си, когато обстоятелствата позволят. Ние държим на последователната и обективна политика за предоставяне на краткосрочни хуманитарни помощи за текущи нужди, а също така на дългосрочна хуманитарна помощ за възстановяване на икономиката на страната, докато тя се изправи на крака. Също така Гърция сметна за важно да употреби влиянието си за съгласуване на действията във всички структури, като например в ЕС, за да бъде постигнат възможно най-добър резултат.
Нашите усилия са концентрирани върху превозването и разпределянето на храни, медикаменти за болници и училища, питейна вода, подпомагане на здравеопазването и подобряване на хигиенните условия, а също така създаването на нова медицинска инфраструктура. Ние бяхме инициатори за разработването на специални планове за евакуация на иракските деца и лекуването им в гръцките болници.
Първите 12 деца пристигнаха на 2 юли 2003г., придружавани от родителите си и членове на гръцкия клон на хуманитарната организация Лекари без граници. Децата бяха настанени в болници със съответните профили според диагнозите. Това е програмата която неуклонно ще следваме докрай.

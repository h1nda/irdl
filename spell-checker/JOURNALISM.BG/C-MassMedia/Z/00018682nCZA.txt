Пратеникът на САЩ Уиснър призова лидерите на Косово да защитят правата на малцинствата
					24/05/2006
					Специалният пратеник на САЩ за Косово Франк Уиснър направи официално посещение в провинцията в понеделник. Той потвърди американската позиция, че окончателният статут на провинцията трябва да бъде определен в рамките на тази година.
					От Блерта Фоничи за Southeast European Times в Прищина – 24/05/06
 
					 
						
Специалният пратеник на САЩ за Косово Франк Уиснър (вляво) се срещна с президента Фатмир Сейдиу в Прищина в понеделник (22 май). [Лаура Хасани]
						По време на посещението си тази седмица в Прищина специалният пратеник на САЩ за Косово Франк Уиснър призова статутът на Косово да бъде определен до края на 2006 г. "Становището на Съединените щати е, че решението за статута трябва да бъде взето до края на годината", заяви Уиснър след като пристигна в столицата в понеделник (22 май). 
						Уиснър също призова лидерите на провинцията да осигурят защитата на малцинствата в Косово и получи обещания от президента Фатмир Сейдиу, че временното правителство е решено да осъществи това. 
						"Обещахме му, че задълженията ни по отношение на правата на малцинствата трябва да бъдат изпълнени според приемливи международни стандарти", заяви Сейдиу. 
						Пратеникът на САЩ посети село Баблак, близо до град Стимле, който е населен главно от завърнали се сръбски бежанци. Той разговаря със сръбски семейства, които споделиха с него, че се нуждаят от работа. "Аз имам един син, но никой от нас не работи. Засяхме малко картофи и домати [за прехрана]," каза Любиша, 65-годишен обитател на възстановена къща в селото. 
						Уиснър заяви, че е впечатлен от извършеното в селото. "Можете още да постигнете, но само с по-силна икономика. А вие ще имате по-силна икономика само когато Косово има ясен политически статут", добави той. 
						По време на посещението си в Прищина американският пратеник се срещна и с лидера на опозицията Хашим Тачи, който приветства позицията на Вашингтон за развитието на процеса на преговори. 
						"Убеден съм, че ако продължим да се придържаме към задължението си да прилагаме стандартите и колкото се може по-убедително да гарантираме правата на различните общности и правата на косовските сърби, доверието към косоварската политика ще нараства все повече и повече", заяви Тачи. Сръбският лидер Оливер Иванович, както и представители на други етнически общности също се срещнаха с Уиснър. По време на разговорите, Иванович призова за отделяне на усилията за постигане на споразумение за децентрализация в Косово от процеса на определяне на окончателния статут на провинцията. 
						"Ако процесът на децентрализация се отдели от процеса за определяне на статута, тогава ще имаме по-добра местна администрация и сърбите ще бъдат по-спокойни", заяви Иванович. Петият кръг от преките преговори между делегациите на Белград и Прищина започна във вторник във Виена.

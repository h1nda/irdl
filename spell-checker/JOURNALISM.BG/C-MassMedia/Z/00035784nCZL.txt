Представител на ООН заяви, че Израел не сътрудничи на разследването на инцидента с флотилията
					25/08/2010
					 
						НЮ ЙОРК, САЩ – Представител на ООН заяви във вторник (24 август), че Израел е попречил на членове на комисията, разследваща довелата до жертви израелска проверка на водената от турски кораби флотилия с помощи за Газа, да разговарят с израелски войници. Хуан Карлос Монхе е член на комисията към Съвета по правата на човека на ООН, разследваща инцидента, довел до смъртта на девет души. Той твърди, че на трима от членовете й е било отказано да влязат в Израел, за да разпитат местни длъжностни лица и свидетели. Разследващият екип започна в понеделник двуседмично посещение в Турция и Йордания. Провежданото от него разследване е различно от това на експертната група на генералния секретар на ООН Бан Ки Мун, която проучва инцидента. Израел провежда две разследвания – едно от военна и едно от независима комисия, докато Турция е започнала собствено разследване. (Заман - 25/08/10; Гласът на Америка, АФП, Ройтерс - 24/08/10)

Съд в БиХ издаде заповед за арестуването на членове на уахабитска ислямска група
					09/02/2010
					Опитвайки се да подобри имиджа си пред ЕС като страна, в която се спазва върховенството на закона, Босна и Херцеговина удари отдалечен уахабитски анклав. Някои обаче смятат, че на терористичната дейност в Сараево не се обръща достатъчно внимание.
					От Юсуф Рамаданович за Southeast European Times от Сараево – 09/02/10
 
					 
						
Полицейски служители контролират достъпа до село Горня Маоча в северната част на БиХ на 2 февруари. [Гети Имиджис]
						Съд в Босна и Херцеговина нареди в петък (5 февруари) да бъдат задържани за срок от един месец седем от осемте ислямисти, арестувани миналата седмица при акция срещу уахабитска общност в Горня Маоча, близо до Бръчко. 
						Сред осемте е и предполагаемият лидер на групата Нусрет Имамович. Арестуван е и хърватинът Аднан Рустеми. Според докладите от групата, която се е преместила в Горня Маоча през 2002 г., са били иззети "големи количества оръжие", както и комуникационно оборудване. 
						В 4 ч. сутринта на 2 февруари около 600 служители на полицията на БиХ започнаха добре координирана операция под кодовото име "Светлина". Те обградиха и атакуваха изолирана радикална ислямистка общност с около 400 членове в село в северната част на БиХ. 
						Групата е известна като уахабити, общност на ревностни ислямистки фундаменталисти, откъснати от света, които същевременно поддържат електронно оборудване под претекст да поддържат връзка със своите братя джихадисти. 
						Щефан Фелер, ръководител на Полицейската мисия на ЕС (ПМЕС), заяви, че ако заплахата от тероризъм в БиХ не нарасне, "институциите в страната са в състояние да се справят с този проблем". 
						Срещу уахабитската секта са повдигнати обвинения в използване или заплаха от използване на сила за промяна на конституционния ред или събаряне на най-висшите институции на БиХ. Повдигнато е и обвинение в опит за отцепване от страната. 
						В обвинителния акт се посочва също, че членовете на групата "са се опитвали да предизвикат расова и религиозна омраза, ненавист и нетърпимост между народите и гражданите на БиХ", използвайки различни методи. 
						Полицейската акция, която е най-голямата съгласувана операция на правоохранителните органи от войната в бивша Югославия, се проведе по заповед на съда и прокуратурата на БиХ. 
						В операцията са участвали повече от 240 автомобила и много правоприлагащи агенции, между които служители на службите за разузнаване и сигурност, гранична полиция, служители на Службата за чужденците, Държавната агенция за разследване и охрана, полицаи от Република Сръбска, служители от област Бръчко в БиХ, униформени служители на полицията на Федерация БиХ, както и представители на ПМЕС. 
						Уахабитската общност в Горня Маоча е създадена преди няколко години след изгонването на нейните членове от село Бочиня. Оттогава тя се наблюдава от властите. 
						Според експерт по тероризма обаче присъствието на групата в провинцията само отвлича вниманието на органите от дейността в Сараево. 
						Джевад Галияшевич, босненски мюсюлмани и член на експертния екип на ЮИЕ по въпросите на тероризма и организираната престъпност, предупреждава, че уахабитите са се срещали безпрепятствено с членове на терористични групи в Сараево. Според него екстремистките организации извършват дейността си в джамията „Крал Фахд” в столицата. 
						След драматичната операция Галияшевич твърди, че „докато всички погледи са вперени в Горня Маоча, на уахабитите и членовете на терористични организации се разрешава да осъществяват безпроблемно дейността си в Сараево. Горня Маоча е само едно от пипалата на огромен октопод, а главата му е в Сараево... в джамията „Крал Фахд". 
						Един ден след акцията Дорис Пак, ръководител на делегацията на Европейския парламент за Югоизточна Европа, определи арестите като необходимост и подчерта значението на повишената сигурност в държавите, които се стремят към членство в ЕС. 
						"Фундаменталистите, а уахабитите са такива, трябва да се приемат сериозно... държавата трябва да покаже, че контролира ситуацията", заяви тя.

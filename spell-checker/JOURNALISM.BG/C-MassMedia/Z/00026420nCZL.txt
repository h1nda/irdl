Потвърдена е победата на проевропейската коалиция в Сърбия 
					13/05/2008
					 
						БЕЛГРАД, Сърбия -- Предварителните резултати, публикувани в понеделник (12 май), сочат, че коалицията "За европейска Сърбия" е постигнала убедителна победа на извънредните избори в неделя. Коалицията, оглавявана от президента Борис Тадич от Демократическата партия, е получила подкрепата на 38,75 % от гласоподавателите, което й осигурява 102 места в 250-членния парламент. Сръбската радикална партия е втора с 29,22 %, или 77 места. Коалицията между Сръбската демократическа партия и "Нова Сърбия" е трета с 11,34 %, или 30 места. Коалицията на Сръбската социалистическа партия и Партията на обединените пенсионери на Сърбия - "Обединена Сърбия" е получила 7,57 % от гласовете, което й дава право на 20 депутатски места, а Либералдемократическата партия е спечелила 5,30 %, или 14 депутатски места. Международните наблюдатели заявяват, че изборите са били до голяма степен свободни и честни. Сред гласоподавателите бяха и сърбите, живеещи в Косово. 
						От своя страна, косовският министър-председател Хашим Тачи заяви, че установяването на демократично правителство в Сърбия значително ще улесни диалога и регионалното сътрудничество. (Бета, АФП, РИА Новости, Танюг - 12/05/08)

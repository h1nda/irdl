Делова хроника 
					04/02/2005
					Преглед на деловите и икономическите новини от Балканите след 28 януари:
					(Различни източници – 28/01/05 - 04/02/05)
 
					 
						
Световната банка е удовлетворена от процеса на интеграция на Македония в ЕС, каза Орсалия Каланцопулос (в средата), директор на Световната банка за страната и регионален координатор за Югоизточна Евртопа, след среща в четвъртък (3 февруари) с македонския вицепремиер Радмила Шекеринска. [Томислав Георгиев]
						В доклад на централната банка на Aлбания за икономическото развитие на страната през 2004 г. се казва, че най-важните цели в основни линии са постигнати. Според банката растежът на БВП е бил около 6 %, средногодишната инфлация е задържана на 2,9 % и е запазена макроикономическата стабилност. 
						*** 
						
Гръцкият финансов министър Георгиос Алогоскуфис обяви началото на национална кампания в подкрепа на икономическата конкурентоспособност. Той призова гръцките бизнесмени да участват в инициативата, сред чиито цели са и по-доброто усвояване на фондовете на ЕС, премахване на бюрокрацията и усъвършенстване на наредбите за недвижимите имоти. 
						*** 
						
Сръбският външен дълг се е увеличил с 3,9 % през ноември 2004 г., като е достигнал 10,4 млрд. евро, според официални данни. От началото на 2005 г. размерът на общия дълг е останал почти без промяна, като е регистрирано увеличение от 0,05 %. 
						*** 
						Групата за приложна икономика от Румъния представи своя индекс за икономическо доверие за 2005 г., първият подобен индекс, разработен от независима организация. Резултатите се базират на извадка от 170 компании. За януари индексът е 14,5 при скала от -100 до +100, което посочва средно доверие в развитието на румънската промишленост. 
						*** 
						ЕБВР и хърватските власти подписаха споразумение за заем в размер на 26,5 млн. евро за модернизиране на пристанище Дубровник. Средствата ще бъдат използвани за усъвършенстване на пристанищната инфраструктура, включително увеличаване на капацитета на кейовите места. 
						 *** 
						
Maкедонското финансово министерство обяви петгодишна финансова стратегия за страната. Тя предвижда растеж на БВП от 3,8 % през 2005 г., 4 % през 2006 г., 4,5 % през 2007 г. и 5 % през 2008 г. Стратегията посочва също, че годишната инфлация трябва да бъде задържана в рамките на 2 до 2,5 % през следващите пет години. 
						*** 
						Приходите от приватизацията на енергийния сектор в България достигнаха 994 млн. евро през 2004 г., според данни на министерството на енергетиката. Повечето от постъпленията -- около 700 млн. евро -- са получени от продажбата на седем регионални електроразпределителни дружества. 
						*** 
						
Сръбският финансов министър Младжан Динкич каза на 2 февруари, че до юли няма да се правят промени в цените на електричеството. Преди да обмисли увеличение на цените, правителството очаква да види напредък в преструктурирането на държавната електрическа компания ЕСМ, каза Динкич.

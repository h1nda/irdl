Генералният секретар на ООН Бан и сръбският министър Йеремич обсъждат Косово
					30/07/2010
					 
						НЮ ЙОРК, Съединени щати -- Генералният секретар на ООН Бан Ки Мун и сръбският външен министър Вук Йеремич се срещнаха в четвъртък (29 юли) в Ню Йорк, за да обсъдят резолюция, внесена от Сърбия в Общото събрание на ООН. Тя бе в отговор на мнението на Международния съд (МС) от миналата седмица, според което декларацията за независимост на Косово от февруари 2008 г. не е нарушила международното право. Йеремич запозна Бан с позицията на Белград, който настоява за компромис, а не отцепване чрез "едностранни ходове". Белград иска помощта на ООН за организиране на преговори с Косово. Бан обеща подкрепата на ООН в координирането на бъдещите стъпки с ЕС, който предложи да посредничи в диалога между Сърбия и Косово.
						Междувременно медиите в Прищина предадоха в петък, че се очаква ЕС да внесе резолюция за Косово в Съвета за сигурност на ООН. Всекидневникът "Експрес" пише, че проекторезолюцията е била разпратена до всички страни, членки на ЕС, както и до правителството на САЩ. Докато според съобщенията Сърбия иска да обсъди всички нерешени въпроси, документът на ЕС насърчава диалог по икономическите въпроси, регионалното сътрудничество и демократичното развитие, без да се обсъжда статутът на Косово. (Експрес, Лайм, Косова Сот - 30/07/10; Информационен център на ООН, Радио Свободна Европа, Танюг, Б92, РТС - 29/07/10)

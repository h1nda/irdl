Играта се казва… футбол!
					19/05/2008
					Югоизточна Европа има четирима претенденти за европейската футболна купа: Хърватия, Гърция, Румъния и Турция. Запалянковците са готови, билетите за мачовете са продадени и играчите обещават да дадат най-доброто от себе си. Мотото за УЕФА ЕВРО 2008 е: "Очаквайте емоции!" 
					От Наташа Радич за Southeast European Times в Загреб – 19/05/08
 
					 
						
Служител поставя гигантско знаме в Културния и конгресен ценнтър в Люцерн. [Гети Имиджис]
						Европейското футболно първенство "ЕВРО 2008" започва на 7 юни, като 15 европейски национални отбори ще се състезават за шампионската титла. Австрия и Швейцария са страните домакини, което е първият случай на съвместно домакинство на европейски футболно първенство. 
						 Югоизточна Европа има четирима кандидати за шампионската титла - Хърватия, Гърция, Румъния и Турция, които ще се борят за купата на УЕФА. Турция е в Група А с Швейцария, Чешката република и Португалия; Хърватия е в Група В с Австрия, Германия и Полша; Група С, наречена "Групата на смъртта" включва Италия, Франция, Холандия и Румъния. И накрая, Гърция, Швеция, Испания и Русия ще играят в Група D. 
						Жителите на Югоизточна Европа cа страстни футболни запалянковци. Всеки голям шампионат е подлаган на подробен анализ; треньорите на националните отбори са изправени пред яростна критика от страна на запалянковците, ако отборът загуби, но също така са възхвалявани до небесата, ако отборът спечели. Може би хърватската популярна поговорка, че "всеки хърватин е или премиер, или треньор на националния футболен отбор" е добра илюстрация в това отношение. 
						Отборите на региона имат доста успехи и притежават способността да изненадат футболни суперсили като Италия и Германия. Отборите са непредсказуеми, твърдят експертите, тъй като те са в състояние внезапно да обърнат мача и да спечелят. В същото време те не се страхуват от традиционните суперсили и пламенно се борят до последния съдийски сигнал. Резултатите им също го показват. 
						Гърция спечели "ЕВРО 2004" в Португалия; Хърватия спечели бронзовия медал през 1998 г. Турция, която традиционно крие изненади се класира на трето място на Световното първенство през 2002 г. в Корея и Япония и достигна до четвъртфиналите за "ЕВРО 2000". 
						Румъния изглежда е изправена пред невъзможна мисия в тазгодишния шампионат. На първо място в своята група след квалификационните мачове, което тя постигна в мачове срещу Холандия, България, Беларус, Албания, Словения и Люксембург, отборът, наскоро класиран на 12-то място от ФИФА, ще играе срещу Италия, Франция и отново срещу Холандия в Група С. Румъния ще играе срещу Франция на 9 юни в мач, който според френския треньор ще бъде "най-трудният" за отбора. 
						
Главният треньор на хърватския отбор Славен Билич дава пресконференция на 10 май по време на посещението си в базата на хърватския национален отбор в Бад Тацмансдорф на юг от Виена. [Гети Имиджис]
						 "Не е необходимо да характеризирам групата; тя е изключително трудна, най-трудната в това финално състезание", заяви румънският треньор Виктор Питурча. "Но въпреки това групата е прекрасна, защото ще можем да играем срещу световен шампион, световен вицешампион и срещу страхотни футболисти", каза той. 
						 "Изпитанието е трудно, но приятно и мотивиращо", каза легендарният Георге Хаджи, най-големият румънски футболист. 
						Румъния игра два приятелски подготвителни мача срещу Израел (0-1) и Русия (3-0) и ще играе срещу Черна гора на 31 май. 
						Понастоящем наблюдателите смятат, че Германия ще бъде шампион на "ЕВРО 2008", следвана от Испания и Италия. Според прогнози на "Геймбукърс" шансовете на Румъния да спечели шампионата са 29-1, докато според "Буин" те са 34-1. 
						 "Нашето мото за "ЕВРО 2008", "Очаквайте емоции", изразява с две думи това, което "ЕВРО 2008" може да предложи; всякакви емоции - радост, разочарование, облекчение или голямо напрежение - до последния съдийски сигнал", казва президентът на УЕФА Мишел Платини. Първият мач от първенството ще се състои на 7 юни в Базел, където швейцарските домакини ще се опитат да победят Чешката република. 
						Тъй като футболът е най-популярният спорт в Европа, "ЕВРО 2008" ще промени всекидневието чак до финала на 29 юни, което означава футболни реклами, разпродадени билети и сувенири на витрините на магазините на целия континент. В Хърватия точно преди началото на футболния шампионат магазините за телевизори регистрираха огромни печалби. 
						
Първият влак от новооткритата линия U2 на метрото минава покрай стадиона "Ернст Хапел" във Виена преди футболното първенство "ЕВРО 2008". [Гети Имиджис]
						 "Тъй като хората искат да имат спокойствие в домовете си, докато продължава първенството, те дават възможност на другите членове на техните домакинства да гледат телевизионни програми, които не включват само футбол в продължение на цял месец, като купуват нов телевизор," казва търговец от Загреб. 
						 Не само домакинствата, но и кафенетата и баровете, нощните клубове, кръчмите и ресторантите купуват нови телевизори. В летните следобеди и вечери, запалянковците гледат мачове, докато стоят на улицата и по балконите. Част от гледката са крясъци, ругатни и изблици на разочарование. 
						Животът на работното място също отразява събитието - много запалянковци си вземат отпуск по време на първенството. Туристическата индустрия търпи загуби; проучванията показват, че любителите на футбола предпочитат да си останат вкъщи, за да гледат мачовете и да пътуват едва след края на шампионата. "Ние не очакваме футболни запалянковци в нашите курорти през първите седмици на юни", казва министърът на туризма на Хърватия Дамир Байс. Това явление е широко разпространено и се отразява върху всички курорти по света. 
						Единственото изключение ще бъдат Австрия и Швейцария, които очакват десетки хиляди екзалтирани запалянковци от целия континент в седемте градове домакини, включително и от Югоизточна Европа. Страните домакини се готвят, като засилват сигурността, подобряват инфраструктурата и зареждат магазините с футболни стоки. Според последното съобщение от пресата във Виена, човек, който почине по време на футболната треска на "ЕВРО 2008" ще получи специална урна за кремация във формата на футболна топка за 362 евро от известна фирма за погребения във Виена. 
						
						
Пол Чиочоиу в Букурещ допринесе за изготвянето на материала

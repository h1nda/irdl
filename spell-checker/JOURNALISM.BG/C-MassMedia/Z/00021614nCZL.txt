Пратеникът: Москва не възнамерява да се възползва от вето в Съвета за Сигурност по въпроса за Косово
					16/02/2007
					 
						Москва, Руската Федерация -- Посланик Александър Ботсан-Харченко, руският специален пратеник за Косово, разкритикува предложението на Специалния пратеник на ООН Марти Ахтисаари за бъдещия статут на Косово в четвъртък (15-ти февруари), като заяви, че то има нужда от съгласуване. По време на пресконференция в Москва, Ботсан-Харченко заяви, че Русия няма да приеме решение, което е едностранно наложено срещу волята на Сърбия. В същото време обаче, той каза, че Русия няма планове да използва правото си на вето в Съвета за Сигурност по този въпрос. „Ветото не е самоцел за Русия”, заяви той, добавяйки, че Съветът би трябвало да обсъди нова резолюция за Косово само ако тя има одобрението и на Белград, и на Прищина.
						Говорейки същия ден, Ахтисаари каза пред „Асошиейтид Прес”, че той оценява вероятността за постигане на компромис между Белград и Прищина, като „малка”. Той добави сащо, че не е изненадан от приетата от Сръбския парламент, по-рано тази седмица резолюция, която отхвърли плана на Ахтисаари като „неприемлив”. (Данас – 16.02.2007 г.; ИТАР-ТАСС, Интерфакс, „Асошиейтид Прес”, B92, ТАНЮГ, БЕТА, RTS, Kosova Live – 15/02/07)

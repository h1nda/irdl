Приднестровието избра нов лидер за един стар проблем
					10/01/2012
					Отцепилата се молдовска провинция продължава да бъде свързана с Руската федерация. 
					От Алина Раду за Southeast European Times от Кишинеу -- 10/01/12
 
					 
						
Евгени Шевчук, вторият лидер на отцепилата се молдовска провинция Приднестровие. [Ройтерс]
						Молдовският премиер Влад Филат казва, че единственият начин да се общува с властите в Тираспол, в района на Приднестровието, е чрез мирна реинтеграция на Молдова. 
						"По време на посещенията ми извън Молдова казвам на чуждестранните партньори за проблема с интеграцията на страната. Това е труден, дългосрочен процес," каза Филат за медиите в четвъртък (5 януари) при посещението си в село в Приднестровието. 
						Приднестровието обяви независимостта си преди повече от 20 години, през септември 1991 г. Въпреки факта, че тази страна не съществува на политическата карта и не е призната от нито едно световно правителство, ивицата земя в Молдова е добре известна с нерешения руско-молдовски въоръжен конфликт. 
						На 25 декември избирателите в Приднестровието избраха своя втори президент. 
						Двамата основни кандидати бяха заемащият поста президент на Приднестровието Игор Смирнов и Евгени Шевчук. Шевчук спечели, получавайки почти 74 % от гласовете на втория тур от изборите, в които участваха над 50 % от гражданите. 
						При встъпването си в длъжност на 30 декември Шевчук обеща да "защитава конституцията и независимостта на Приднестровието". Сред присъстващите единствените чужденци бяха руски гости, включително Сергей Губарев, който представляваше руския министър на външните работи. 
						Три дни по-късно, на 4 януари, Шевчук бе в Москва. 
						"Особено съм благодарен, че първото Ви посещение е в Русия," каза Сергей Иванов, ръководител на руската администрация в Москва. 
						Руските власти са открити относно отношенията си с непризнатите молдовски сепаратисти. 
						"В Руската федерация ние разчитаме на приемствеността на тесните връзки с представителите на Приднестровието," заявиха от канцеларията на руския външен министър Сергей Лавров. 
						Шевчук каза за SETimes, че следващата му спирка в чужбина ще бъде Киев. Запитан относно преговорите с Кишинев, молдовската столица, той каза: "Това зависи от конструктивността на подхода на кишиневските власти." 
						Григорий Валовой, местен експерт и лидер на приднестровската организация за човешки права "Център за защита на човешките права, казва: "Мисля, че Шевчук ще поддържа диалога с Москва, но ще комуникира и с Молдова. Шевчук е модерен политик. Не можем да кажем, че ще има незабавни промени, но той е различен." 
						Валовой се надява на промяна. Преди двадесет години той и Смирнов бяха на ръководни длъжности в молдовския парламент, но напуснаха с група проруски депутати през 1990 г. Освен това Валовой е критикувал решенията на Смирнов по въпроси за човешките права в областта. Той смята, че Шевчук ще зачита повече човешките права. 
						Елеонора Черкавски е ръководител на Асоциацията на учителите от Приднестровския район в Молдова и директор на румънско училище в Григориопол. Тя също се надява, че новият лидер може да символизира ново начало. 
						"Надяваме се на добро отношение към румънските училища в Приднестровието, както и към правата на децата и учителите. Знам обаче, че окончателното решение на нашия проблем е не в офиса в Тираспол, а в други два централни офиса: в Кишинев и Москва. Ако тези двама лидери си сътрудничат за решаването на този проблем, той ще бъде решен." 
						Илия Казак, счетоводител от Бендери (Тигина), неотдавна е прекарал 20 месеца в приднестровските затвори, задържан незаконно, без решение на официален съд. Той бе освободен миналия октомври и сега говори за човешките права в Приднестровието. 
						Той се надява на политически промени и иска да се чувства свободен да си отиде у дома в Бендери, където е бил арестуван. 
						"Надявам се, че с новия лидер човешките права ще имат ново измерение в района. Шевчук може да донесе някои промени въпреки факта, че е налице мощна опозиция срещу него в парламента в Тираспол. Но той е млад, има нови идеи и е показал, че може да бъде влиятелен. Надявам се най-малкото на подобрение в съдебната система," каза Казак.

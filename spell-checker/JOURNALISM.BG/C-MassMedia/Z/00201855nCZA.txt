Косово и Сърбия: проблемът с границата
					13/09/2011
					Гражданите на Косово, живеещи на границата със Сърбия, искат решение на проблема с граничната линия.
					От Мухамет Брайшори за Southeast European Times от Прищина -- 13/09/11
 
					 
						
Косовският Гнилянски окръг е разположен на границата със Сърбия. [Ройтерс]
						Жителите на косовските села, намиращи се на границата със Сърбия, бяха изненадани от присъствието на сръбска жандармерия в своите селища или близо до тях. 
						"Стана част от ежедневието ни да ги виждаме в селото; не можем да обработваме земята си или да ходим в гората, защото те са там и ще ни арестуват", каза Бахтир Мустафа, жител на Гниляне. "Оплакахме се на полицията и на КФОР, но с изключение на [разполагането] на патрули, те казаха, че не могат да направят нищо повече." 
						Тъй като Сърбия не признава независимостта на Косово, тя също така не признава и граничната линия за държавна граница. Според Белград разграничаването е просто административно. 
						В допълнение към проблема е липсата на табели и гранична маркировка. 
						Според Пелум Калаба от косовския Център за изследване на сигурността е време очертаването на границите да се деполитизира и да се разглежда като технически проблем, който засяга ежедневието на гражданите. Объркването по границите доведе до арести, каза той, докато други претърпяха икономически вреди. 
						"Граничната линия със Сърбия е около 360 км - най-чувствителните зони са Карачево в Източно Косово, особено в община Каменица", каза Калаба за SETimes. Той обясни, че сегашната граница е определена през юни 1999 г. в Техническото споразумение от Куманово, подписано между НАТО и югославската армия. 
						Гражданите на Косово не бяха част от споразумението, заяви той, определяйки това като главната причина за сегашните проблеми с границата. 
						Косовският министър на вътрешните работи Байрам Реджепи заяви обаче, че проблемът не е в очертаването на границите, а в позицията на Сърбия спрямо Косово. 
						"Няма много проблеми извън границата между двете страни. Те [може и] да смятат Косово за част от Сърбия, но административните граници, които са съществували и преди, и сега, са до голяма степен правилни и от двете страни", заяви Реджепи за SETimes. 
						Той добави, че очаква Европейската комисия да окаже натиск върху Белград да реши проблема с Косово. 
						"Няма начин да станем членове на ЕС без определени граници", заяви Реджепи. 
						Говорителят на КФОР Ралф Адамец заяви за SETimes, че мисията няма правомощия да реши проблема. 
						"Мисията на КФОР е да наблюдава, поддържа жизнеспособни и отбягва противоречия по изискванията на военно-техническото споразумение, подписано в Куманово през 1999 г.", заяви той. "То включва обмяната на информация по отношение на силите за сигурност от двете страни на административната гранична линия (АГЛ), техните учения и действия по проблеми, свързани със сигурността по АГЛ", заяви Адамец за SETimes.

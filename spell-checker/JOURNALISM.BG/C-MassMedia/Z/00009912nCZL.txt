Кощуница помолен да състави следващия кабинет на Сърбия
22/02/2004
 
БЕЛГРАД, Сърбия-Черна гора -- Председателят на парламента и изпълняващ длъжността президент Драган Марсичанин помоли в петък (20 февруари) бившия югославски президент Воислав Кощуница да състави следващото правителство. Назначението стана след решението на партията Сръбско движение за обновление да се присъедини към коалицията, състояща се от ръководената от Кощуница Демократическа партия на Сърбия, Г17 Плюс и Нова Сърбия. Демократическата партия на бившия премиер Зоран Джинджич отказа да подкрепи новия кабинет, който сега се очаква да получи подкрепа от социалистите на Слободан Милошевич.
Кощуница заяви в събота, че нарастват разногласията между социалистите и Милошевич и новите събития не означават политическо завръщане на бившия югославски лидер. Той обаче също каза, че изпращането на военнопрестъпниците в Хага няма да бъде първи приоритет на кабинета и обеща да не екстрадира четиримата служители, които неотдавна бяха осъдени от трибуналите на ООН.
В интервю за италианския вестник &lt;I&gt;Кориере дела Сера&lt;/I&gt;, публикувано в събота, главният прокурор на ООН за военните престъпления Карла дел Понте изрази тревога относно новото правителство. Държавният секретар на САЩ Колин Пауъл междувременно трябва до 31 март да удостовери пред Конгреса дали Сърбия сътрудничи добросъвестно на съда за военните престъпления. Удостоверението ще позволи на републиката да получи помощ от Вашингтон чрез международните финансови институции. (AП, Ройтерс, АФП, ХИНА, Кориере дела Сера - 21/02/04; Б92, Танюг, Бета, ХИНА - 20/02/04)

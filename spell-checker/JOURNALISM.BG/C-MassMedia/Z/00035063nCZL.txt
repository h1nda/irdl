Турция арестува 27 души във връзка с бомбения атентат в Истанбул 
					24/06/2010
					 
						АНКАРА, Турция -- В сряда (23 юни) полицията арестува 27 души, заподозрени в участие в нападението срещу военен автобус в Истанбул, при което във вторник бяха убити петима души. Сепаратистка кюрдска групировка, наречена „Ястреби за свободата на Кюрдистан” и свързана с терористичната Кюрдска работническа партия (ПКК), пое отговорността за нападението. Според първоначалната информация бомба, поставена край пътя, е била взривена дистанционно при преминаването на автобуса. По време на регионална среща на високо равнище в Истанбул в сряда министър-председателят Реджеп Тайип Ердоган обвини някои европейски държави, че не предоставят на Турция достатъчно подкрепа в борбата й срещу кюрдските бунтовници. Той също така разкритикува тези страни, без да ги посочва поименно, за това, че отказват да екстрадират издирвани бунтовници и че не са пресекли източниците им на финансиране. (АФП, Анадолска информационна агенция - 23/06/10)

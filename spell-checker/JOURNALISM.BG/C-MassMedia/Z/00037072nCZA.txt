Скандалът с Мета доведе до призиви за справедливо разследване
					17/01/2011
					Според Европейската комисия новият спор ще бъде тест за правната система на Албания.
					От Линда Карадаку за Southeast European Times от Тирана – 17/01/11
 
					 
						
Албанският политик Илир Мета освободи заеманите от него постове, като заяви, че желае да бъде съден като независим гражданин. [Ройтерс]
						Илир Мета, албански политик ветеран и бивш министър-председател, подаде оставка от заеманите от него постове в сегашния кабинет след излъчването на видеозапис, който според твърденията показва как той се опитва да фалшифицира процедура за обществена поръчка. 
						Мета съобщи решението си в петък (14 януари), два дни след излъчването на записа, като посочи, че иска да бъде съден като независим гражданин, а не като длъжностно лице със задължения в правителството. Той заемаше постовете вицепремиер, министър на икономиката и заместник-председател на парламента. 
						Той отхвърли обвиненията и отправи остри критики към своите политически съперници, като ги обвини, че са инсценирали скандала. 
						 „Организираната престъпност, която управлява Социалистическата партия и държи за заложник нейния председател Еди Рама, се е провалила в престъпната си манипулация”, каза Мета, като заяви, че ще повдигне обвинения срещу бившия министър Дритан Прифти, за когото се смята, че е направил видеозаписа. 
						Записът вече е предаден на прокуратурата. Според съобщения в местни медии албанските органи планират да поискат проверка на автентичността на видеоматериала от американски специалисти, въпреки че това все още не е потвърдено. Междувременно записът се анализира от местни експерти. 
						Европейската комисия призова да не се възпрепятства провеждането на цялостно разследване. Наташа Бътлър, говорител на еврокомисаря по разширяването Щефан Фюле, заяви за „Топ Чанъл”, че Брюксел ще следи дали правната система функционира безпристрастно. 
						Комисията приветства всички действия, които подпомагат разследването и имат положителен принос за укрепване на върховенството на закона в Албания, заяви Бътлър. 
						Междувременно премиерът Сали Бериша одобри кандидатите, които Социалистическото движение за интеграция предложи за заеманите от Мета постове. Новият вицепремиер ще бъде сегашният министър на външните работи Едмонд Хаджинасто, който ще изпълнява едновременно и двете длъжности. 
						Новият министър на икономиката ще бъде Насип Начо, а Вангел Таво ще заеме поста заместник-председателят на парламента. 
						„Мета подаде оставка и аз я приех”, заяви Бериша, като настоя, че това няма да се отрази на управляващата коалиция. 
						Рама и неговите социалисти обаче искат смяна на правителството и заявиха, че за тази цел ще организират нова поредица от демонстрации. „Приканвам правителството да подаде оставка и каня всички вас на 21 януари, за да протестираме срещу калта в това правителство, което ежедневно ограбва хората”, заяви Рама в петък след оттеглянето на Мета. 
						Той заплаши, че ако Бериша и неговата администрация не изпълнят исканията, ще излязат наяве и други скандали. 
						В статия в местната преса политическият анализатор Ментор Кикия изразява своето съжаление от поведението на политиците, които се държат, „сякаш са на пазара, и говорят за хиляди и стотици хиляди евро, сякаш говорят за картофи”. 
						Друг коментатор, Ментор Назарко, посочва, че обществеността не е реагирала особено силно на спора. „Сякаш се оказва истина, че обществото и политиците на страната миришат на нещо гнило, с което всички съжителстваме, и това му придава рутинен и нормален характер. В реалността промяната изглежда твърде далечна”, пише той.

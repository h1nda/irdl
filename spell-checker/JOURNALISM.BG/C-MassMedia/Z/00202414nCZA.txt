Коментар, споменаващ анексиране на Северен Кипър, разпали дебат
					06/03/2012
					Коментар на турския министър по европейските въпроси Егемен Багъш пред кипърския турски вестник "Къбръс" ("Кипър") разпали дебат за това, дали Турция би могла да анексира Северен Кипър. 
					От Менекше Токяй за Southeast European Times от Истанбул -- 06/03/12
 
					 
						
"Всички възможности за решение на кипърския въпрос са на масата," каза турският министър по европейските въпроси Егемен Багъш. [Ройтерс]
						Обезсърчени от липсата на напредък по кипърския въпрос, висши държавни ръководители на Турция многократно са заявявали, че ако не бъде постигнато решение до 1 юли, когато Кипър поема ротационното председателство на ЕС, Турция ще прекрати диалога със Съюза до следващото председателство през януари 2013 г. 
						"Всички възможности за решение на кипърския въпрос са на масата. Решението [което Турция би разгледала] би включвало обединение съгласно споразумение, сключено между двамата лидери; създаване на две независими държави след подписване на договор между двамата лидери, в случай че не съумеят да постигнат споразумение за обединение; или анексиране [на Севернокипърската турска република] към Турция," каза турският министър по европейските въпроси Егемен Багъш. 
						Тези резки изказвания са свързани основно със застоя в отношенията между ЕС и Турция заради кипърския конфликт, смятат експерти. 
						Според заместник-директора на Института по международни отношения Натали Точи изявленията на Багъш напомнят за позицията на Турция относно конфликта в Кипър от 1997-1999 г., когато също бяха отправени завоалирани заплахи за анексиране. 
						"Не е случайно,че подобни заплахи се отправят отново сега," каза Точи за SETimes. "И в двата случая - 1997-1999 г. и днес - отношенията на Турция с ЕС бяха и са в отчаяно състояние. В миналото - заради студения душ, който Турция получи по време на срещата на върха в Люксембург през 1997 г., и днес - заради спрените преговори за присъединяване." 
						Експертите обаче не са на едно мнение относно по-широкото значение на изявлението. 
						Мехмет Хасгюлер от Европейския университет в Лефка смята, че неотдавнашният акцент, поставен от Багъш е важен ответен ход, показващ, че са налице по-широк кръг от алтернативи на масата за сегашния застой по кипърския въпрос, каза тя за SETimes. 
						"Когато ПСР дойде на власт, тя се зае с трудния дневен ред за Кипър и започна да преобръща дългогодишната тенденция на обвиняване на турската общност за блокирането на всяко решение." 
						В качеството си на държава гарант в Кипър обаче, според Гаранционния договор от 1960 г., Турция няма право на какъвто и да било сценарий за анексиране, каза директорът по изследователската дейност на инициативата "Кипър 2015" и професор по международни отношения в Източносредиземноморския университет, Ахмет Сьозен. 
						"Багъш рискува да наруши самите договорни задължения на Турция по международното право, когато той - като официален представител на Турция - обсъжда алтернативни модели за решение в Кипър в такива подробности, било то и по тактически причини," каза Сьозен за SETimes. 
						Сьозен каза, че за анексирането не само липсва основание по международното право, но също и популярна подкрепа сред кипърските турци. 
						"Според социологическо проучване на обществените нагласи, проведено от инициативата "Кипър 2015" [към края на 2010 г.], 52 % от кипърските турци намират "модела за решение чрез анексиране към Турция за "напълно неприемлив", докато само 23 % намират тази възможност за "приемлива". 
						Тактически или не, всички ходове обаче имат своята цена. 
						"Разбира се, рисковано е да се демонстрират подобни остри реакции по отношение на кипърския въпрос. Но ако Турция е толкова решена да осъществи такова анексиране, можем да допуснем, че Турция е взела окончателно решение относно собствената си кандидатура за членство в ЕС," смята Хасгюлер. 
						"Това би трябвало да накара всички онези, които са заинтересовани от решение за острова - в Кипър, Турция и ЕС - да осъзнаят колко важна роля имат перспективите за присъединяване на Турция за помирението в Кипър," каза Точи.

Доклад на "Трансперънси Интернешънъл" нарежда Албания на трето място сред най-корумпираните държави в света
					07/12/2007
					 
						БЕРЛИН, Германия -- Албания е на трето място сред най-корумпираните държави в света след Камбоджа и Камерун, според "Световния корупционен барометър за 2007 г." на "Трансперънси Интернешънъл" (ТИ). Публикуваното в четвъртък (6 декември) в Берлин проучване на ТИ констатира, че мнозинството от албанските граждани - 71 % - признават, че плащат подкупи, което е най-високият процент в цяла Югоизточна Европа. В същия регион Косово отчита, че 66 % от жителите му дават подкупи. Следва Македония с 44 %. Босна и Херцеговина, която бе включена в доклада за първи път, отчита най-ниско ниво на корупция в региона, като само 5 % от жителите й съобщават за корупционни практики, в сравнение с 20 % от сърбите, 8 % от хърватите и 6 % от турците. Що се отнася до най-новите две членки на ЕС, България се представя много по-добре от Румъния, като само 7 % от жителите й признават, че са давали подкупи, докато 33 % от румънците са заявили, че са давали подкупи. (Коха Йоне, Шекули, Шкип, Кориери - 07/12/07; Уебсайт на "Трансперънси Интернешънъл", Balkanweb, Топ-Ченъл, Танюг, Фена, ХИНА - 07/12/07)

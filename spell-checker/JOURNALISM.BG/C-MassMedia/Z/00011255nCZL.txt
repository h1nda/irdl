Турция се готви за срещата на върха на НАТО
24/06/2004
Взети са строги мерки за сигурност за предстоящата среща в Истанбул на държавните и правителствени ръководители на страните членки на НАТО. Мисиите на НАТО в Афганистан и на Балканите, партньорството с ЕС, Кавказ и Централна Азия, както и мерките за борба срещу тероризма се очаква да бъдат основните теми, дискутирани на срещата.
От Фатих Баран за Southeast European Times от Истанбул - 24/06/04
 
 
Срещата на върха започва на 28 юни в Истанбул. [НАТО]
26 държавни и правителствени ръководители на страни от НАТО ще се съберат в Истанбул в понеделник (28 юни), за да обсъдят партньорството с ЕС, Кавказ и Централна Азия, както и мисиите на НАТО в Афганистан и на Балканите. Турция се подготвя от два месеца и осъществява мерки за сигурност, които да осуетят всякакви възможни заплахи.
Генералният секретар на НАТО Яп де Хоп Схефер неотдавна посети Турция, за да се запознае с подготовката за срещата на върха, която според него ще се съсредоточи и върху засилването на мерките срещу тероризма. "Срещата в Истанбул вероятно ще вземе по-нататъшни решения за увеличаване на обмена на разузнавателна информация, за подобряване на ответните действия [на страните членки] в случай на възможни аварийни ситуации в граждански обекти в резултат от терористични инциденти, както и за задълбочаване на сътрудничеството с държави, които не са членки на НАТО, и с други организации."
Де Хоп Схефер подчерта, че настоящият ангажимент на НАТО в Афганистан е основният приоритет на организацията и ще бъде една от основните теми в Истанбул. Като обеща, че НАТО ще изпълни политическите и военните си ангажименти на Балканите, той каза, че алиансът е постигнал много в региона, но все още работата му там не е завършена.
Развоят на събитията в Ирак и стабилността в Близкия Изток също вероятно ще бъдат основни теми на срещата, каза де Хоп Схефер. Турция ще направи презентация, свързана със създаването на важен търговски, енергиен, транспортен и информационен коридор между иракския град Басра и Бурса, Турция.
Значимостта на това събитие накара Турция да вземе най-строги мерки за сигурност. Полицията е отменила отпуските на всички служители по сигурността до края на срещата. Ще бъде забранен достъпът до някои части на Истанбул, за да се гарантира сигурността на срещите.
За мерките за сигурност бе заделен бюджет от 20 млн. долара. Полицията почти утрои броя на патрулните коли по време на срещите, ангажирани са експерти по взривни устройства, а всички пунктове за влизане в Истанбул ще бъдат строго контролирани. Но в четвъртък нервите бяха опънати, когато две експлозии разтърсиха Истанбул и Анкара.

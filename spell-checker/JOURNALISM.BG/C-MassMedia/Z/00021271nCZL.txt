Гърция даде Хърватия за пример в региона заради усилията й за евроатлантическа интеграция 
					16/01/2007
					 
						ЗАГРЕБ, Хърватия -- Гостуващият в страната гръцки премиер Костас Караманлис поздрави в понеделник (15 януари) Хърватия за постигнатия напредък и каза, че страната може да служи за пример на останалите държави от региона по отношение на евроатлантическата интеграция. Той направи този коментар след разговори с хърватския премиер Иво Санадер в Загреб. Санадер даде висока оценка на "приятелството и подкрепата" между двете страни. Той благодари на Атина за оказаната подкрепа за кандидатурата на Хърватия за място в Съвета за сигурност на ООН като непостоянен член през 2008 г.
						В Загреб Караманлис заяви и решимостта на своето правителство да изкорени тероризма. Той обеща, че гръцките власти ще бъдат "безкомпромисни и безпощадни" и призова за "сериозност, отговорност и преди всичко единство". Той каза това няколко дни след инцидента с изстреляната ракетa срещу посолството на САЩ в Атина. 
						По-късно в понеделник Караманлис отпътува за Любляна, където присъства на прием по повод приемането на Словения в Еврозоната. Във вторник той приключи обиколката си в региона с посещение в Белград. (Етнос, Катимерини, Пословни Дневник, Весник, Вечерни Лист, Бета - 16/01/07; ХИНА, ЕРТ, AНA-MПA - 15/01/07)

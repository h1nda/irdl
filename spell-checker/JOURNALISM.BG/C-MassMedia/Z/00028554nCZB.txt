Център "Маршал" -- Изграждане на мрежа на експертна сигурност
					01/12/2008
					Чрез курсове и програми като неотдавнашната му конференция в Скопие, центърът "Джордж Маршал" поощрява регионален подход към борбата с тероризма и други въпроси, свързани със сигурността.
					От Горан Трайков за Southeast European Times в Скопие – 01/12/08
 
					 
						
"Това е опит да се стимулира дискусия и разговори, да се разбере естеството на заплахата днес и да се мисли за контрамерки, които могат да бъдат ефективни в противопоставянето на тероризма", заяви професор д-р Джон ЛьоБо от център "Маршал". [център "Маршал"]
						Борбата срещу тероризма бе в центъра на вниманието на неотдавнашна конференция, организирана в Скопие от Европейския център за изследване на сигурността "Джордж Маршал". От 12 до 14 ноември участниците представиха водещите гледища по множество въпроси, свързани с тероризма като оценяване на тактики и стратегии, полагане на колективни усилия, откриване на източниците на финансиране на терористични мрежи и подкопаване на подкрепата на тероризма. 
						Изказвания направиха д-р Кристофър Хармън, директор на Програмата за изследване на тероризма и сигурността; д-р Джон ЛьоБоу, професор по изследвания за стратегията и сигурността; и Никълс "Ник" Прат, професор по Стратегия и международна политика. Участниците бяха от Албания, Босна и Херцеговина, Македония, Черна гора и Сърбия. 
						 ЛьоБоу разговаря със сътрудника на Southeast European Times Горан Трайков по време на семинара за целите на семинара и по-общо за визията и целта на центъра "Маршал". 
						"Този семинар представлява голям интерес за нас, защото това е форум, който може да привлече не само нашите македонски приятели, но и участници от други страни от региона, за да се вгледат по-съсредоточено в предизвикателствата на тероризма и радикализма, пред които сме изправени днес", каза ЛьоБоу. "Заплахата за Съединените щати със сигурност може да бъде различна от заплахата, почувствана в Македония или Албания, но ние всички сме изправени до известна степен пред заплаха от радикални елементи, които искат да ни причинят вреда." 
						
Директорът на Програмата за изследвания на тероризма и сигурността д-р Кристофър Хармън прави изявление пред участниците в последния ден на семинара. [Център "Маршал"]
						"Това е опит да се стимулира дискусия и разговор, да се разбере естеството на заплахата днес и да се мисли за контрамерки, които могат да бъдат ефективни в противопоставянето на тероризма. Това означава контрамерки, които са под формата или на прилагане на закони или на разузнаване, но също имат и идеологическо измерение. Затова ние искаме да се опитаме да обхванем колкото се може повече проблеми в рамките на три дни", каза той. 
						 "Ето защо дойдохме в Македония и това е полезно и за нас от център "Маршал", тъй като можем да обменяме мнения с хората", каза ЛьоБоу. "Не съм дошъл тук, нито моите колеги са дошли тук от Гармиш, за да кажем, че разполагаме с всички отговори и да ви кажем "истината" за тероризма. Надявам се, че не за това сме тук. Тук сме за да участваме и да се поучим от другите участници. Затова мисля, че това бе добра възможност за хората, които проявяват интерес към този проблем, да се изправят пред проблемите и да ги решават в рамките на три дни." 
						Според ЛьоБоу Македония и център "Маршал" са имали "много здрави, много активни и дълготрайни взаимоотношения". Македонските студенти, участвали в програмите на център "Маршал" допринесоха за дискусиите как да се противопоставим на Ал Кайда, на предизвикателствата, пред които е изправен регионът на Балканите и трудностите в различните страни в региона, каза той и добави, че випускниците на център "Маршал" образуват мрежа, която обхваща целите Балкани. 
						"Удовлетворително е да се слушат македонските випускници, които са във връзка с други свои съвипускници от други страни дори днес, четири-пет години в някои случаи след като са били заедно в център "Маршал", заяви ЛьоБоу. 
						Американски и германски представители на отбраната основават център "Маршал" през 1992 г. с цел прокламиране на демократичните ценности в страни, които преди са принадлежали към Варшавския договор или Съветския съюз. Центърът става ключов играч в усилията за създаване на по-стабилна среда на сигурност. 
						
Професор д-р Джон ЛьоБоу от център "Маршал" (вдясно), един от професорите от център "Маршал", който участва в регионалния семинар срещу тероризма, дава интервю за македонската телевизия с помощта на преводач. [Център "Маршал"]
						 "Главната теза бе, че сега сме изправени пред съвършено нов свят. Тя бе създадена, за да стимулира диалога и да обедини хората в мрежа, която преминава през границите", каза ЛьоБоу. 
						"Може би най-голямото качество на център "Маршал" не са просто програмите, които поддържаме за изследване на сигурността, но също и мрежата от индивиди, която се изгражда. Ако имате македонски абсолвент, преминал програмата в център "Маршал" за изследване на сигурността, той ще се върне у дома, след като се е запознал и поддържал тесни контакти с колеги от много други страни и ще донесе в страната си мрежа от контакти и обмен на мнения", заяви той. 
						 "И така мисията на център "Маршал" не е само да осигурява обучение, но и да създаде дълготрайна мрежа, която да просъществува и след като някой е бил в Гармиш-Партенкирхен в Германия", добави ЛьоБоу.

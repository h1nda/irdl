Ашдаун и Живкович обсъждат сътрудничеството между БиХ и Сърбия в борбата с организираната престъпност
09/04/2003
 
БЕЛГРАД, Сърбия-Черна гора -- Върховният представител на международната общност в БиХ Пади Ашдаун и сръбският премиер Зоран Живкович се срещнаха в Белград във вторник (8 април), за да обсъдят въпроси, свързани с двустранното и регионално сътрудничество. Разговорите се фокусираха предимно върху необходимостта от обединяване на усилията за борба с организираната престъпност и изправянето на обвиняемите във военни престъпления пред съда. Ашдаун изрази увереност, че всички заподозрени ще бъдат задържани и екстрадирани в Хага.
На друга среща, външният министър на БиХ Младен Иванич и колегата му от Сърбия-Черна гора, Горан Свиланович, се споразумяха Сърбия да изпрати списък на заподозрените в участие в организираната престъпност в БиХ.
Междувременно, очаква се генералният секретар на НАТО Джордж Робъртсън да посети в четвъртък Сараево, за да се срещне с командващия силите на СФОР генерал-лейтенант Уилям Уорд, с членовете на президентството на БиХ и други официални лица. (Източници на СВП, ФоНет - 09/04/03; ПБС БиХ, РТРС, Танюг, НТВ Хаят - 08/04/03)

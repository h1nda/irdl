Страните от Западните Балкани отбелязват Деня на Европа
					23/05/2005
					Страните от Западните Балкани празнуваха Деня на Европа на 9 май, провеждайки събития, дебати, семинари и други дейности, за да отбележат поставеното през 1950 г. начало на един процес, който доведе до сформирането на ЕС. Макар, че Сърбия-Черна гора, Македония, Хърватия и Албания не са още членове на ЕС, честванията показаха символично, че тези страни са част от европейската история и се готвят да извършат промени, необходими за изпълнение на стандартите за членство в ЕС.
					От Зоран Николовски за Southeast European Times от Скопие -- 23/05/05
 
					 
						
[ЕС]
						На 9 май 1950 г. тогавашният министър на външните работи на Франция Робер Шуман предложи да бъде създаден общ пазар на въглищата и стоманата в Европа, поставяйки с това началото на един процес, който доведе до създаването на ЕС. Страните-членки отбелязват тази дата всяка година като Ден на Европа. Окуражени от идващите от Брюксел сигнали, че вратите на съюза остават отворени за всички държави, отговарящи на изискванията за членство, страните от Западните Балкани честваха също този ден. 
						Хърватия, Македония, Албания и Сърбия-Черна гора се намират на различни етапи по пътя към присъединяването, но и четирите страни подчертаха решимостта си да завършат този процес и да извършат необходимите реформи. Междувременно те разчитат на факта, че ЕС продължава да се придържа към политиката на отворени врати, потвърдена на срещата на върха в Солун през юни 2003 г. 
						Хърватия вече получи статут на кандидат-член. Започването на присъединителните преговори, обаче, бе отложено поради недостатъчното сътрудничество на страната с трибунала на ООН за военните престъпления, и особено заради неявяването на генерала от запаса Анте Готовина пред съда в Хага. 
						Македония бе първата страна на Западните Балкани, която подписа споразумението за стабилизация и асоцииране (САА) с ЕС. Тя отговори на въпросника на ЕС и очаква да получи кандидатски статут по време на срещата на върха на ЕС през декември. Миналия февруари македонското политическо ръководство заяви, че страната ще бъде готова да се присъедини към ЕС до 2010 г. 
						
Предложението на френския външен министър Робер Шуман на 9 май 1950 г. доведе до създаването на това, което днес е ЕС. [EС]
						Албания, която в момента преговаря по САА, трябва да убеди Брюксел, че е постигнала напредък на два фронта - организирането на свободни и честни избори и борбата с престъпността и корупцията. "[Европейската] комисия ще може да предложи приключване на преговорите... ако парламентарните избори това лято се проведат в съответствие с международните стандарти", каза комисарят на ЕС по разширяването Оли Рен в Страсбург на 13 април. "Трябва да бъдат постигнати също така осезаеми резултати в борбата с корупцията и организираната престъпност". 
						Миналия месец Сърбия-Черна гора получи положителна оценка в доклада за годност, което откри пътя към следващата фаза на процеса. "Ние считаме, че страната сега е достатъчно готова, за да преговаря по САА с ЕС", каза Рен в речта си в Страсбург. "Преговорите по САА са различни от тези по присъединяването към съюза. Ние ще изискваме все повече от Сърбия-Черна гора с напредването на преговорите. 
						Мащабът на дейностите на Западните Балкани по случай Деня на Европа, както и силният обществен интерес там показват, че се е сформирало ново настроение в страните, които до неотдавна бяха обхванати от конфликти. В следконфликтния период страните-членки на ЕС и самият съюз участват активно в процеса на стабилизация и асоцииране, който замени така наречените споразумения на ЕС като метод за влизане в съюза. На срещата на върха в Солун на държавите от Западните Балкани бе предоставен достъп до част от програмите на механизма за помощ ТАИЕКС и програмите за партньорство и сближаване, чиято цел е да се обменят опит и знания в създаването на институции и в други области. 
						Хърватия проведе основното честване на Деня на Европа в Сплит. На 5 и 6 май бяха организиране мероприятия в загребския факултет по икономика, в това число и лекции, семинари и информационни форуми по въпроси, свързани с европейската интеграция. Бяха обявени победителите в две съревнования в основните и средните училища, а в Загреб бе организирана образователна екскурзия за деца от началните класове на "трамвая на ЕС". 
						В Македония честването на Деня на Европа включваше няколко неправителствени организации, правителствения център за европейска интеграция и делегацията на Европейската комисия. Сто ученика участваха в европейския образователен семинар за младежи в Битоля; кръгли маси и семинари бяха проведени в Куманово, Гостивар и Кочани, а в Тетово - семинар и целодневно обществено мероприятие с участието на около 150 студенти от три университета в Македония. В Скопие бе организирана мултимедийна презентация, на която присъстваха хиляди граждани. Всички посолства на страните-членки на ЕС в Македония изложиха стендове на централния площад в града, представящи аспекти от тяхната история и култура. На 9 май група алпинисти издигна европейския флаг на връх Водно близо до Скопие. В същия ден македонският парламент отвори врати за гражданите, за да могат да присъстват на заседания на парламентарните групи и на пленарна сесия. 
						
Момче присъства на събиране, организирано за отбелязване на Деня на Европа в южния хърватски град Сплит на 9 май. [AФП]
						Лидия Неделковска, генерален секретар на Европейското движение за Македония, каза на пресконференция в Деня на Европа, че тези мероприятия целят да запознаят обществеността с европейските ценности и включват всички социални групи и специално младите хора. 
						Делегацията на Европейската комисия в Албания организира изложба под надслов "Историята на ЕС в плакати". Посолствата на страните-членки на ЕС участваха в Седмицата на европейския филм, а също така спонсорираха концерти, изложби, дебати и лекции. Бе организиран семинар за европейската конституция. 
						"Заедно с еврото, флагът на ЕС и европейският химн, Денят на Европа стана символ на европейското единство. Културните мероприятия и чествания на Деня на Европа приближават съюза до неговите граждани, а гражданите - един до друг", заяви в съобщение за печата делегацията на Европейската комисия в Албания. 
						Европейското движение на Сърбия организира седмица от събития, включващи фото изложби, дебати и семинари под мотото "Европа, хваната за ръце". 
						Междувременно Брюксел продължава да показва, че е отворена за по-нататъшно разширяване. "Първата годишнина от 5-то разширение обедини отново Европа в щастливо събитие за всички европейци", каза председателят на ЕК Жозе Мануел Баросо на 1 май. "Тя ни напомня, че ЕС не е затворен клуб и колко е важна притегателната му сила. Тя е силен сигнал за това, че отвореността към другите, а не изолационизмът, е движещата сила на ЕС, даваща резултати. Това разширение донесе ново качество на общността и ново виждане за Европа".

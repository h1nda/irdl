Директорът на МКГ: "Статуквото е невъзможно."
					15/09/2011
					Продължаващият диалог между Белград и Прищина е необходим за решаване на ситуацията в Северно Косово, каза директорът на Международната кризисна група Марко Прелец.
					От Линда Карадаку за Southeast European Times от Прищина -- 15/09/11
 
					 
						
НАТО не може да намали числеността на КФОР, докато ситуацията на север не се стабилизира, каза Прелец. [Ройтерс]
						Споразумението, постигнато от КФОР, успокои ситуацията след намесата през юли на косовската полиция по северните граничните пунктове. С изтичането на споразумението в четвъртък (15 септември) Прищина очаква да изпрати отново митническите си служители и граничната полиция на северната граница със Сърбия. 
						Директорът на МКГ за Балканите Марко Прелец разговаря с кореспондента на SETimes Линда Карадаку за ситуацията и какво би означавал изходът от нея за двете страни. 
						
						SETimes: Променила ли се е ситуацията в Северно Косово след действията на косовската полиция през юли? 
						
						Марко Прелец: Ситуацията се е променила с това, че вече всички извън Сърбия са единодушни, че статуквото в Северно Косово е неудържимо. При все това в други отношения то остава същото. Косовските митнически служби са не по-близо до северните гранични пунктове, отколкото бяха по-рано, а сърбите на север са може би още по-решени да се съпротивляват на властите в Прищина. 
						
						SETimes: Как оценявате позицията на Белград в новата ситуация? 
						
						Прелец: Белград изглежда не разбира, че е загубил играта; той все още се опитва да се върне към статуквото отпреди 25 юли и в дългосрочен план да раздели Косово. Нито едното, нито другото е възможно. Сръбското правителство се нуждае от нова стратегия. Иначе то рискува по-нататъшно влошаване не само на собствените си интереси, но и на безопасността на сърбите на север от р. Ибър. 
						
						SETimes: Какво очаквате да се случи там сега? 
						
						Прелец: Прищина е съобщила за намеренията си да поддържа натиска на север по всякакъв възможен начин и по-нататъшни действия не могат да се изключат... Косовското правителство подценява дълбочината на сръбската съпротива, която на север е почти всеобща. По-нататъшни действия лесно биха могли да доведат до ескалация на цикъла на насилие и в най-лошия случай до репресии срещу цивилни граждани от двете страни. 
						
Косово подценява дълбочината на сръбската съпротива, която на север е почти всеобща, каза Прелец. [МКГ]
						
						SETimes: Смятате ли, че диалогът между Косово и Сърбия ще произведе конкретни резултати? 
						
						Прелец: Ако диалогът преживее кризата в Северно Косово..., той би трябвало да донесе реални ползи. Сърбия няма дългосрочен интерес да прави живота труден за Косово; тя само блокира Прищина, за да я притисне да се откаже от претенциите си на север. Има много неща, които Белград може да направи, без това да му коства нищо: отваряне на въздушното си пространство за Косово, разрешаване на свободното преминаване на хора и улесняване на търговията, деблокиране на участието на Косово в международни форуми. 
						
						SETimes: Как виждате бъдещето на Косово като цяло? 
						
						Прелец: В дългосрочен план Косово ще бъде в ЕС, но му предстои много работа. Европа е в дълбока криза и ще приеме само страни, които вече са икономически отговорни и проспериращи. 
						
						SETimes: Какъв вид предложение/споразумение може да се очаква от Белград относно Косово? 
						
						Прелец: Белград трябва да признае действителността, че северната част е част от Косово, и би трябвало да спре да се противи на опитите на правителството в Прищина да осъществява Плана на Ахтисаари. Планът предлага широка автономия на сърбите и връзки с Белград, а Прищина може да предложи и повече, ако отношенията се подобрят. 
						
						SETimes: Как оценявате позицията а КФОР в Косово? 
						
						Прелец: НАТО не може отговорно да намали числеността на КФОР, докато ситуацията на север не се стабилизира. Това е единствената организация с достатъчен капацитет да реагира едновременно в цялата страна. 
						
						SETimes: Колко голям е рискът за ЕС с ЮЛЕКС, особено при ситуацията на север? 
						
						Прелец: Това е унищожително за ЮЛЕКС и мисията може да пострада безвъзвратно. Почти никакъв реален авторитет не й е останал в Косово. И все пак има нужда от правоналагаща мисия. Брюксел трябва да преосмисли ЮЛЕКС. 
						Вероятно размерът й може да бъде намален, особено на полицейския компонент. От друга страна, Косово се нуждае от повече съдии и прокурори, а ЮЛЕКС все пак може да играе решаваща роля в прилагането на митническия режим в Северно Косово.

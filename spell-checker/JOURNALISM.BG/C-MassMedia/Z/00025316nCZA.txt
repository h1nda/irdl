Семействата на пожарникарите от Корнати искат обезщетения в размер на 1,1 млн. евро
					31/01/2008
					Дванадесет пожарникари загинаха на о. Корнати през август 2007 г., някои само на 17-годишна възраст. Сега техните семейства искат компенсации в размер на 1,1 млн. евро.
					От Наташа Радич за Southeast European Times от Загреб -- 31/01/08
 
					 
						
Дванадесет пожарникари загинаха в борбата с пожарите на о. Корнати. [Гети Имиджис]
						Семействата на дванадесет пожарникари, които загинаха на о. Корнати в Хърватия, искат обезщетения на обща стойност 1,1 млн. евро, като семействата на най-младите жертви искат най-голям дял от сумата. Местните власти във Воднян и Тисно ще поемат отговорността, ако съдът постанови плащането. 
						Когато пожарите избухнаха в Националния парк "Корнати" през август 2007 г., пожарникарите бяха спуснати на острова с хеликоптер. Мъжете се разделили няколко пъти, докато екип от 13 пожарникари останал изолиран между два хълма без вода, тъй като големият контейнер с вода се приземил на 500 м разстояние. 
						Докато търсел линията на огъня, екипът бил обграден от пламъците. Макар че горящата трева била висока само 10 см, пожарникарите не разполагали с подходящо оборудване -- а някои смятат и обучение -- да се преборят с огъня и се озовали в капан. 
						Шестима загинали веднага, а други седем получили тежки изгаряния, докато чакали помощ повече от два часа. Дванадесет от 13-те пожарникари загинали, някои от които били едва на 17-годишна възраст. 
						Пожарът нямало накъде да се разпростре из острова и скоро угаснал от само себе си, което пък буди въпроси доколко е била необходима цялата операция. Освен това ръководителят на планинската спасителна служба Стипе Божич каза, че някои обстоятелства, като липсата на сигнал за мобилните телефони и атмосферните условия на острова, са затруднили спасителната операция. 
						Полицията определи като причина за пожара хвърлена в тревата угарка от цигара от Паско Петрина, 20-годишен администратор в парка. Той може да получи до три години затвор за застрашаване на обществената сигурност, според доклад на държавната прокуратура. 
						Началникът на противопожарната служба Младен Юрин и командирът на противопожарните отряди в окръг Шибеник-Книн, Дражен Славица, подадоха оставки след трагедията, тъй като се чувствали "морално отговорни". Славица бе задържан от полицията на 6 септември, докато властите установят дали е носил командна отговорност за бедствието. Той бе освободен на 6 октомври след завършване на разследването. 
						Фране Лучич, на 23 г., единственият оцелял пожарникар, бе изписан от сплитската болница на Бъдни вечер. Той е бил с тежки наранявания и в критично състояние в продължение на няколко дни и е претърпял редица операции. 
						Той продължава да се движи и говори бавно, загубил е пръстите и на двете си ръце и е зависим от помощта на други хора, тъй като и двете му ръце са напълно обгорели и осакатени. 
						В интервю за всекидневника "Слободна Далмация" Лучич описва пожара. "Видяхме как пламъците наближават бързо. Не можехме да дишаме и започнахме да бягаме, като оставихме оборудването си. Аз бягах както никога преди, но огънят ме застигна," каза той.
						"Когато се запалих, успях да си сложа каската, която запази лицето ми. Хвърлих се на тревата, но това причини изгарянето на ръцете ми," добави той.

Доклад на САЩ: „Повечето балкански страни остават транзитни точки за трафика на наркотици” 
					06/03/2008
					Поради стратегическото си местоположение повечето балкански страни продължават да бъдат използвани като транзитни точки по няколко маршрута за трафик на наркотици, пресичащи региона.
					(СНA - 01/03/08; Уебсайт на Държавния департамент на САЩ - 29/02/08)
 
					 
						
Няколко балкански страни служат за транзитни точки или производствени центрове за незаконни наркотични вещества, се казва в доклада. [Гети Имиджис]
						Смята се, че ежемесечно през Турция преминават незаконно тонове хероин, заявява американският Държавен департамент в годишните си доклади за стратегията на международния контрол над наркотиците, публикувани в петък (29 февруари). 
						Турция служи едновременно като главен транзитен маршрут за опиатите от Югозападна Азия, предназначени за Европа и Русия, и като като база на основни трафиканти и търговци на наркотици. Макар че опиатите от Афганистан се пречистват в източните райони на страната и от двете страни на границата й с Иран, преди да се насочат към Европа, Турция не се разглежда като голям производител на забранени наркотици, освен на канабис, който се продава на вътрешния пазар. 
						Поради стратегическото географско положение на региона през Балканите преминават немалко основни канали за трафик на наркотици. 
						Албания е изходна точка на един такъв маршрут, използван предимно за пренасяне на хероин от Централна Азия до различни крайни точки в Западна Европа. Той преминава през Черна гора, Босна и Херцеговина (БиХ), Хърватия и Словения. Хашиш и марихуана, произвеждани в Албания, също се продават на европейските пазари. 
						Докладът определя "липсата на ресурси и повсеместната корупция" като едни от основните фактори, които продължават да спъват усилията на Тирана в борбата с наркотрафика. Макар и да не е значим производител и консуматор на наркотици, нито производител на прекурсори, БиХ все повече се превръща в склад за съхранение на наркотици, основно на марихуана и хероин. 
						"Трафикантите се възползват най-вече от неефективната съдебна система, корупцията в публичния сектор и липсата на специализирано оборудване и обучение,” се казва в доклада. 
						През 2007 г. България остава предимно транзитна страна за наркотиците и в по-малка степен производител на забранени наркотични вещества, главно синтетични, които са задминали хероина като най-широко използваните наркотици в страната и същевременно се използват като заместител на кокаина. 
						"Липсата на финансиране, неподходящото оборудване, което да подпомага издирването на наркотици, широко разпространената корупция и тромавата съдебна система продължават да спъват усилията за борба с наркотиците,” отбелязват американските експерти в доклада. 
						В него освен това се предупреждава за „драстично” увеличаване през 2007 г. на броя и размера на организациите за трафик на наркотици, опериращи в Гърция, която се определя в доклада като „входна” страна за транзита на незаконни наркотици и контрабанда. Там злоупотребата с лекарствени средства и пристрастяването към тях са продължили да се повишават. 
						Подобно на Турция, Сърбия се разглежда като главна транзитна държава за наркотици и други дроги по маршрут, използван за пренасяне на хероин, кокаин, марихуана и синтетични дроги до Централна и Западна Европа. Макар да определя законодателството на страната за наркотиците като „адекватно”, в доклада се казва, че слабата й съдебна система прави прилагането му проблематично. 
						Косово също се споменава като важна точка за транзита на хероин от Турция и Афганистан за Западна Европа, както и като малък, но растящ производител на наркотици. Както и в останалите части на региона, пропускливите граници и широко разпространената корупция сред служителите на граничната полиция и митницата се смятат за част от проблемите, пред които са изправени властите в Косово. 
						Хърватия не е производител на наркотици, но наркотрафикът през страната остава сериозен проблем за властите в Загреб. 
						С малкия си вътрешен пазар Черна гора се определя като транзитна страна за контрабандата на канабис от Албания и Косово, както и на малки количества други наркотични средства, идващи от Близкия Изток и Южна Америка, се казва в документа. 
						Румъния е разположена на добре разработен севернобалкански маршрут, използван за пренасяне на опиатни деривати, като опиум, морфин база и хероин, от Афганистан за Централна и Западна Европа. Тя остава транзитна страна за наркотици и се превръща в транзитна точка за синтетични дроги от Западна и Северна Европа за Изтока. 
						Македония не е нито голям производител, нито голяма регионална транзитна точка за трафика на наркотици, се казва в доклада, но се предупреждава за продължаващ ръст на използването на незаконни наркотични вещества вътре в страната.

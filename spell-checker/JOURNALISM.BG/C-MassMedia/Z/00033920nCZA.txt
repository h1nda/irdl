Аштън: "БиХ е в беда"
					25/03/2010
					В тримесечния си доклад до ООН Катрин Аштън остро критикува липсата на напредък.
					От Юсуф Рамаданович за Southeast European Times от Сараево – 25/03/10 
 
					 
						
Според върховния представител на ЕС по въпросите на външната политика и сигурността, Катрин Аштън, правителството на БиХ е "на прага на финансов колапс". [Гети Имиджис]
						Политическата стабилност на Босна и Херцеговина (БиХ) се влошава и етническото противоборство е главната причина за проблема, пише в доклад до ООН върховният представител на ЕС по въпросите на външната политика Катрин Аштън. 
						Ако скоро не бъдат направени промени, заявява Аштън, правителството на БиХ, което според доклада й е "на прага на финансов колапс", може да фалира. 
						Критиката на Аштън бе част от тримесечния й доклад, представен на ООН на 17 март. Основните реформи - "петте цели и градските условия", определени от Съвета за прилагане на мира за БиХ - се саботират от враждуващите помежду си етнически лидери, каза тя. 
						В доклада се казва, че сръбската автономна област Република Сръбска (РС) "открито е нарушавала" членове на Дейтънското мирно споразумение и не признава правомощията на върховният представител и специален представител на ЕС в БиХ, Валентин Инцко. 
						Политическите лидери на РС, посочва Аштън, също така оспорват целостта на БиХ и открито говорят за отцепване. Едно светло петно според Аштън, която неотдавна посети БиХ, е сигурността в страната, която е стабилна и би трябвало да остане такава. 
						 "Налице е спад в общуването между политическите лидери, наред с нарастване на броя на изявленията от страна на РС в подкрепа на разделянето, както и междуетнически недоразумения във Федерация БиХ," пише в доклада. 
						Сръбските представители от РС реагираха остро. Душанка Майкич, депутат в парламента от управляващата партия СНСД на премиера на РС Милорад Додик, заяви, че реалният проблем е в метода, използван от Аштън за измерване на реалния напредък. ЕС, каза Додик, се опитва да налага власт, която не му е предоставена съгласно Дейтънското мирно споразумение. 
						Бошнакът Адил Османович - вицепрезидент на РС и член на бошнашката Партия за демократично действие (ПДД) - каза, че е време международната общност да накаже виновниците за стагнацията в БиХ. 
						От босненска хърватска страна Мартин Рагуж от Хърватската демократическа партия (ХДС) се изказа по частта от доклада, отнасяща се за доминираната от мюсюлмани и хървати Федерация БиХ. 
						Рагуж каза, че има прекалено много слоеве правителствена бюрокрация. "Факт е, че икономическият и социален колапс е близо, но е факт също и че администрацията на Федерацията [на БиХ] е твърде сложна." 
						Сред обикновените хора реакциите към доклада са най-различни. Младен Кнежевич от Лукавица, Източно Сараево, каза пред SETimes, че "не е съгласен с оценката" на Аштън. 
						"Не РС е смущаващият фактор в БиХ", каза Кнежевич, повдигайки етническия въпрос. "Смущаващите фактори са ислямските фанатици от Федерацията." 
						 Юсуф Мусич, пенсионер от Сараево, не мисли, че нещо ще се случи, поне не към по-добро. 
						"Изявленията на Аштън," каза Мусич, "пак няма нищо да променят."

Несигурност витае около преброяването на населението в Македония
					07/10/2011
					Според сведенията от преброителите процесът протича нормално, но опитите да се повлияе върху резултата по етнически признак може в крайна сметка да опорочат процеса.
					От Мишко Талески за Southeast European Times от Скопие – 07/10/11
 
					 
						
Държавната статистическа служба на Македония. [Мишко Талески/SETimes]
						Въпреки че преброяването на населението в Македония започна на 1 октомври, както бе планирано, изненадващите оставки на председателя на Държавната комисия за преброяване на населението (ДКПН) Весна Яневска и нейния заместник Абдуменаф Беджети един ден по-рано разтърсиха обществеността. 
						Яневска заяви, че напуска поста заради измамите при преброяването. 
						Тя обясни, че е имало опити за установяване на самоличността на граждани с копия на техните лични карти и паспорти, което е „абсолютно противозаконно и противоречи на методологията на Евростат”. 
						„Членовете на комисията от албанската и турската общност не позволяват минимално доверие в процеса [на преброяване]. Информацията от терена показва, че се извършва поредна фалшификация на преброяването”, заяви Яневска. 
						Въпреки оставките от постовете, на които бързо бяха назначени нови хора, мисията за наблюдение на Евростат даде положителна оценка. 
						„Повече от сигурно е, че Македония ще проведе успешно преброяване... Страната е готова да събере надеждни и качествени данни”, заяви директорът на Евростат Питер Еверерс. 
						Тълкуването на правото на македонските граждани, пребиваващи в чужбина, да участват в преброяването, е в основата на разногласията между македонските и албанските политически партии. 
						След продължителни дебати директорът на статистическата служба на страната Благица Новковска даде окончателен отговор. 
						„Законът ясно посочва..., че онези, които работят в чужбина и са посетили Македония само за няколко дни през последните 12 месеца, не се преброяват, нито се включват в общата численост на населението.” 
						Преброяването на населението е сложна статистическа операция, но тя осигурява моментна снимка на ситуацията, а не основа за политическо или етническо разделение, заяви за SETimes преподавателят по право от Американския колеж Звонимир Янкуловски. 
						„Опитите преброяването да се превърне в надпревара с цел да се увеличат процентите на етническите групи е неправилно, води до проблеми и не трябва да се допуска”, заяви той. 
						Много албанци настояват, че те съставляват 30 % или повече от населението на Македония. Газмен Кадри, 31-годишен жител на Скопие, изразява общото мнение сред албанците, че всички трябва да бъдат преброявани, независимо от продължителността на пребиваването в чужбина. „Ако част от хората живеят в чужбина, това не означава, че те не трябва да се преброяват.” 
						Македонците яростно се противопоставят, като твърдят, че по схема, в която участват албанци от Косово, Албания, южната част на Сърбия и други места, същите лица се преброяват два пъти в населението в Македония и други държави. 
						„При преброяването от 2002 г. броят на албанците беше изкуствено завишен, за да съответства на конституционните промени, с които бяха предоставени изключителни права и привилегии на малцинствата, съставляващи повече от 20 % от общото население. По този начин се способства за създаването на втори конституционно признат етнос в Македония, въпреки че тази група съставлява 16 до 17 % от населението”, заяви за SETimes председателят на партия ТМРО-ВЕП Страшо Ангеловски.
						Ангеловски твърди, че повтарянето на преброяването от 2002 г. може да предизвика широко недоволство, тъй като ще се възприеме като заплаха за македонската държава. 
						„Ако обаче преброяването покаже реалния процент на албанците, опитите на международната общност да осигури колективни права и привилегии за това етническо малцинство ще се провалят. Това може да доведе до насилие, излагайки на риск мира на Балканите”, заяви той. 
						Междувременно правителството отново изтъкна законовото изискване да участват всички преброители, които са членове на държавната администрация, и те да бъдат освободени от работни задължения от техните ръководители през периода на преброяването от 1 до 15 октомври. 
						Кметът на Гостивар Руфи Османи обаче даде ултиматум на общинските служители да изберат дали да участват в преброяването, или да работят за общината. 
						Османи, етнически албанец, обясни решението си с необходимостта от нормално функциониране на общината. 
						Повече от половината от общинските служители са ангажирани в преброяването, а вместо това трябва да се съсредоточат върху неотложните общински проблеми, заяви Османи. 
						Правителството обяви, че очаква да публикува резултатите от преброяването на населението през декември.

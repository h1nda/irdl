Генерал Бюлер от КФОР: "Няма криза в демократичните избори"
					07/12/2010
					Заемащият от три месеца поста командващ на КФОР генерал Ерхард Бюлер обсъди предстоящите извънредни избори в Косово и евентуалните последици от тях в по-широкия контекст на сигурността.
					От Линда Карадаку за SETimes от Прищина – 07/12/10
 
					 
						
“Моето впечатление е, че независимо от политическите възгледи, всички са заинтересовани от мира и стабилността," каза командващият на КФОР генерал Ерхард Бюлер. [Лаура Хасани/SETimes]
						Позовавайки се на подобрената сигурност в страната, НАТО продължава да намалява числеността на силите си в Косово. Преди десет години персоналът му там бе 50 000 души. Сега те са около 5000. В първата част от ексклузивно интервю на кореспондента на SETimes Линда Карадаку командващият на КФОР генерал Ерхард Бюлер дава оценка на сегашната ситуация. 
						
						SETimes: Каква е като цяло ситуацията със сигурността в Косово, по-конкретно след оставката през октомври на тогавашния президент Фатмир Сейдиу? Оказала ли е "политическата криза" влияние върху ситуацията със сигурността? 
						
						Генерал Ерхард Бюлер
						: Моята лична оценка на ситуацията със сигурността днес в Косово е, че през последните години е постигнато много, и аз изразявам уважението и благодарността си към гражданите, от една страна, и към полицейските служители, от друга. Аз съм оптимист, че тази тенденция ще продължи. 
						От 1 септември, когато поех задълженията си като командващ на силите на НАТО в Косово, съм провел срещи в цяло Косово, включително с много представители на местни институции и на заинтересованите международни организации, които работят тук и в региона. Моето впечатление е, че въпреки различните политически възгледи, всички са заинтересовани от мира и стабилността. 
						 Мога уверено да заявя, че общата ситуация със сигурността се е подобрила значително и можем да я оценим като спокойна и стабилна. В това отношение политическата криза, за която говорите, е демократичен процес, който може да се случи във всяка демокрация. Под "криза" разбираме заплахи и рискове; сигурен съм, че ще се съгласите, че изборите са средство, чрез което хората се самоорганизират демократично, и аз не виждам никаква криза в това. 
						 Не мисля, че изборите ще имат някакъв ефект върху ситуацията със сигурността, и съм убеден, че Косовската полиция (КП) е напълно способна да се справи с процеса. Същевременно, ако се появи заплаха, КФОР, както винаги, ще има готовност да предприеме всички необходими мерки. 
						
						SETimes: Ще бъдат ли взети специални мерки за гарантиране на сигурността по време на изборите? 
						
						Бюлер: Не мисля, че е необходимо КФОР да взема каквито и да било специални мерки. Косовската полиция е напълно способна да поеме задачата за гарантиране на сигурността на изборите. От друга страна, ние ще участваме в процеса на планиране на концепцията за сигурност и ще бъдем на линия във фазата на изпълнение с целия си капацитет, за да подкрепим КП. 
						
						SETimes: Как бихте оценили ситуацията в Северно Косово, предвид редовните актове на насилие там? 
						
						Бюлер
						: Ситуацията на север е сложна от години и всеки знае това. От многобройните ми посещения там зная, че огромното мнозинство от хората там са почтени и мирни, каквито са хората в цяло Косово. Те искат да имат спокойно ежедневие и не трябва да им създаваме погрешна репутация. От друга страна, там има известен брой радикали и престъпници. В отговор на някои актове на насилие КФОР, в тясно сътрудничество с ЮЛЕКС и Косовската полиция, реши да подсили конфигурацията на мерките за сигурност с цел подобряване на ситуацията. Затова увеличихме броя на патрулите и контролните пунктове. Тези съвместни операции имат за цел да се справят с понякога рисковата ситуация със сигурността на север. 
						Все пак аз съм твърдо убеден, че ситуацията не може да бъде решена само с военни средства, тя изисква и политическо решение. Едно е сигурно: мирното решение в интерес на бъдещите поколения изисква участието на всички общности в Косово. 
						
						SETimes: Какво е състоянието със сигурността в анклавите с преобладаващо сръбско население в останалата част на Косово? 
						
						Бюлер: Моето усещане е, че ситуацията е много добра. Като си спомня атмосферата и ситуацията там до не много отдавна, сега нещата изглеждат много по-добре. Имам чувството, че местните косовски сърби са взели нещата в свои ръце и гледат напред към бъдещето с повече увереност отколкото преди.

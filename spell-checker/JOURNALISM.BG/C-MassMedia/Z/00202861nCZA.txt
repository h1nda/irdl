Годишният фестивал в Белград "Дни на Сараево" привлече 10 000 души
		31/05/2012
		Фестивалът, който свързва Сараево и Белград чрез културни прояви, се опитва също да промени начина на мислене.
		От Бедрана Калетович за Southeast European Times от Сараево -- 31/05/12
 
		 
			
Събраните по време на фестивала в Белград средства ще отидат за реконструкцията на сградата на кметството в Сараево. [Бедрана Калетович/SETimes]
			Както винаги, фестивалът "Дни на Сараево" продължи пет пълни дни, а участие в него взеха близо 500 босненски артисти, които показваха уменията си на различни места в Белград. Те представиха на своята публика музикални произведения, фотоизложби, концерти, драматургични четения и филми. Тази година фестивалът, който се проведе между 22 и 26 май, привлече близо 10 000 души. 
			Спонсорите продължават да организират фестивала "Дни на Сараево", за да подновяват връзките, които силно са свързвали Белград и Сараево преди мрачните дни на обсада на Сараево в началото на войната в Босна и Херцеговина (БиХ). През последните шест години НПО от двата града се опитват да заздравят културните връзки. 
			По време на първия фестивал през 2007 г. "беше много важно да започнем с историята за обсадата на Сараево. Днес правим много повече с този фестивал и не приключваме [с] неговия последен ден; отношенията между тези два града продължават", каза за SETimes Мая Мичич, председател на организиращата фестивала НПО "Сръбска младежка инициатива за човешки права". 
			Тази година фестивалът беше посветен на реставрирането на сараевската "виечница", или кметството, което е символ на столицата и един от нейните най-важни исторически и архитектурни паметници. 
			До август 1992 г. то е служило за национална библиотека, но снарядите на сръбските сили са го разрушили, изгаряйки повече от 2 милиона книги. Зданието постепенно се строи наново благодарение на дарения. 
			"Всичко, което знам за кметството, е че се намира в Сараево и че сега го няма; но какво е значело за гражданите на Сараево и по каква причина е било разрушено, не се е споменавало никога в сръбските медии. Този фестивал ми показа ново измерение на тази истина", каза за SETimes Даниела Попович, студентка от Белград. 
			Фестивалът има за цел да представи културата на Сараево, свързвайки хората чрез нея и подчертавайки важността на стабилността за благополучието на всички държави в региона. Фестивалът вече не е ограничен до връзката между Сараево и Белград, а насърчава и връзките с други градове и държави от региона. 
			''Ние сме група, която се създаде чрез този фестивал, и се справяме страхотно, [въпреки че] свързваме Белград, Сараево и Загреб. Благодарение на този фестивал имам нова група, нови приятели, ново разбиране за войната и трагичните й последствия", каза Ненад Ковачевич, перкусионист от Хърватия, който заедно с басиста от Белград Иван Михайлович и Дамир Имамович от Сараево сформира групата"Севдах Такт". 
			Заздравяването на регионалното сътрудничество в областта на изкуствата не е лека задача, предвид политическия климат в региона. Въпреки това някои артисти не искат да имат нищо общо с политиката и гледат на работата си в други държави като на работа в своя втора родина. Една от тях е актрисата Миряна Каранович от Сърбия, която прави филми и в БиХ, и в Хърватия. 
			''Сараево е моят живот през последните 11 години; често играя в пиеси там. Ужасно съжалявам, че политиката разрушава напредъка, който постигаме чрез изкуство и култура", каза тя за SETimes. 
			Каранович спечели наградата на "Дни на Сараево" за работата си на културното поприще и заради факта, че 20 години по-късно тя все още осведомява хората за последствията от войната. 
			Със съвместни усилия младежите от Сараево и Белград продължават да работят по този фестивал, а освен това повлияват на осведомеността на хората относно войната, която е оставила дълбоки белези в региона им. 
			''В моя град имаше няколко години война. Не искам да мразя никого, но искам да съм убедена, че моето поколение в Сърбия вижда последствията от събитията преди две десетилетия. Ето защо посещавам фестивала и съм горда от всичко, което е постигнал", каза за SETimes участничката във фестивала Анес Мухич от Сараево.
		
	
					 
					
 
 

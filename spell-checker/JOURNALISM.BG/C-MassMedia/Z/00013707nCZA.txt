Бивш сътрудник на Младич се предаде на Tрибунала в Хага
					25/02/2005
					Босненският сръбски генерал от резерва Милан Гверо се предаде на Tрибунала на ООН в Хага, за да се изправи пред съда по обвинения във военни престъпления. Друг бивш висш босненските сръбски офицер, Радивое Милетич, също е обвинен. 
					(Индипендънт - 25/02/05; АП, АФП, Ройтерс, Гласът на Америка, Радио Б92, Международен наказателен съд за бивша Югославия - 24/02/05)
 
					 
						
Босненският сръбски генерал от резерва Милан Гверо се предаде на Трибунала на ООН за военни престъпления в Хага в четвъртък (24 февруари). [АФП]
						Генералът от резерва Милан Гверо, бивш високопоставен сътрудник на военновременния главнокомандващ на въоръжените сили на босненските сърби Ратко Младич, пристигна в Хага в четвъртък (24 февруари), за да се изправи пред съда по обвинения, свързани с военни престъпления, за които се твърди, че са извършени от него по време на конфликта в Босна и Херцеговина (БиХ) през 1992-1995 г. 
						Международният наказателен съд за бивша Югославия (МНСБЮ) го обвини във връзка с нападения, извършени от армията на босненските сърби (ВРС) срещу анклавите Сребреница и Жепа в източната част на БиХ между 11 март 1995 г. и края на август същата година. 
						Гверо е обвиняем заедно с друг бивш висш офицер от босненските сърби, Радивое Милетич. Двамата са обвинени в четири престъпления срещу човечеството и едно престъпление за нарушаване на законите и обичаите за водене на война. Според изявление на МНСБЮ, публикувано в четвъртък, двамата са обвинени в убийства, преследване, принудително изселване и депортиране на босненски мюсюлмани по време на операциите в Сребреница и Жепа. 
						По време на събитията, описани в обвинителния акт, Гверо е служил във военновременния щаб на Младич като заместник-командващ на ВРС и е отговарял за бойния дух, правните и религиозни въпроси. Освен това той е отговарял и за информацията, предоставяна на медиите. Милетич е бил ръководител на операциите и обучението и заместник началник-щаб. 
						Гверо и Милетич "са членували и съзнателно са участвали в съвместно престъпно начинание и операция, чиято обща цел е била да се принуди мюсюлманското население да напусне анклавите Сребреница и Жепа", се казва в изявлението на МНСБЮ. Двата анклава бяха обявени за "безопасни зони" от ООН през 1993 г. 
						Според обвинителния акт кампанията, започнала на 11 март 1995 г., е била официално одобрена от военновременния президент на босненските сърби Радован Караджич в специална директива, за която се твърди, че е написана от Милетич. 
						С цел да накарат мюсюлманското население на Сребреница и Жепа да напусне района, войските на босненските сърби са прилагали тактика на изтощаване на военните сили на босненските мюсюлмани и цивилните лица, както и на военните части на ООН, разположени в района. 
						С цел да направят живота на мюсюлманското население в анклавите непоносим, те са бомбардирали цивилни цели и са ограничавали доставките на храни, лекарства и други стоки, които и без друго са били недостатъчни в региона. Освен това те са се опитвали да пречат и на международната защита на анклавите. До края на август 1995 г. всички мюсюлмани, които са живеели в Сребреница и Жепа, са били принудени да напуснат домовете си и да се преместят в други части на БиХ и бивша Югославия. 
						Десетки приятели и роднини се бяха събрали на белградското летище в четвъртък, за да видят как Гверо заминава за Хага. Според репортаж в британския всекидневник &lt;I&gt;Индипендънт&lt;/I&gt; сръбското правителство е платило значителна сума в брой, за да го накара да замине. Смята се, че правителството плаща стотици хиляди евро на семействата на обвинените във военни престъпления лица, които са се съгласили да заминат за Хага. 
						Според Йован Симич, съветник на сръбския президент Борис Тадич за връзките с МНСБЮ, преговори се водят и с Милетич за предаването му. 
						Като цитира източник на МНСБЮ, АФП съобщи, че има и трето лице, обвинено заедно с Гверо и Милетич, макар и Трибуналът да не е разкрил самоличността му. Симич каза пред репортери обаче, че въпросното лице е генералът от резерва Здравко Толимир, военновременният заместник-началник на военното разузнаване на босненските сърби. 
						"Имам надеждна информация, според която името на Толимир също е в обвинителния акт", е казал Симич, цитиран от АФП.

На фона на смесени очаквания започва разследването на незаконния трафик на органи
					17/11/2011
					Разследването на твърденията на Съвета на Европа, че албанската АОК се е занимавала с изваждане на човешки органи и търговия с тях започна с надеждата, че справедливостта ще възтържествува, но много сърби изпитват съмнения.
					От Линда Карадаку за Southeast European Times от Прищина – 17/11/11
 
					 
						
Клинт Уилямсън (вдясно) по време на работата му за Хагския трибунал. [Ройтерс]
						Оперативната група на ЕС под ръководството на прокурора от САЩ Клинт Уилямсън започна миналата седмица своето разследване на твърденията, направени от докладчика на СЕ Дик Марти в неговия доклад, че "Армията за освобождение на Косово" (АОК) се е занимавала с изваждане на човешки органи от сръбски и албански граждани и търговия с тях.
						"Оперативната група ще проучи обвиненията във военни престъпления и организирана престъпност, съдържащи се в доклада на Съвета на Европа от декември 2010 г. Освен това... [тя] ще изследва евентуалните отвличания, задържания, тормоз и убийства през въпросния период, както и всякакви други престъпления, свързани с обвиненията в доклада," каза говорителят на Уилямсън Юри Лаас за SETimes. 
						 Лаас подчерта, че от най-голямо значение е да се спазят международните стандарти при разследване на обвиненията. "То трябва да се разглежда като честно и независимо наказателно разследване, проведено в съответствие с международните стандарти за правосъдие." 
						 Уилямсън бе назначен да оглави екипа през август, едва два месеца след като ЮЛЕКС сформира специален екип от следователи и прокурори. 
						Той призна, че разследването ще бъде сложно и ще отнеме време, докато приключи, и каза, че оперативната група вече е взела мерки за набавяне на информацията от редица институционални източници, да анализира информацията и да започне собствени разследвания. 
						 "При положение че събитията са настъпили преди 12 години и едва ли е възможно да се открият веществени доказателства..., очаквам, че разследването ще се съсредоточи основно върху откриването на очевидци, които да могат да възстановят част от доказателствата. Следователно този процес ще бъде много продължителен и може да отнеме няколко години, преди резултатите от работата на оперативната група да бъдат обявени публично," каза за SETimes бившият албански експерт от ЮНМИК Роланд Гьони. 
						 Уилямсън посети на 9 ноември Тирана, където се срещна с премиера Сали Бериша и приветства ангажимента на Албания за пълно сътрудничество.
						Пълното и безусловно сътрудничество на Албания с оперативната група на ЕС, провеждаща разследването на албанска територия, е положително развитие," съгласи се Гьони. 
						Уилямсън посети Косово и Сърбия в края на октомври. 
						 Сръбският министър на правосъдието Снежана Младович каза миналия петък, че никога не е стоял въпросът дали органите на правосъдието в страната ще съдействат напълно на оперативната група на ЮЛЕКС. 
						 "Разбира се, че ще съдействаме на представителя на ЮЛЕКС да хвърли светлина върху трафика на органи, което бе подпечатано официално, когато случаят бе представен за първи път пред Съвета на Европа," каза Малович за "Танюг". 
						Тя обаче отново повтори позицията на Сърбия за независима комисия, която да води разследването. 
						 "Най-добре би било да се сформира независим орган с мандат на ООН, който да разследва въпроса, защото доказателствата и заподозрените са пръснати в няколко страни," каза тя. 
						 Докато много сърби гледат на ЕС и на международните институции в Косово с недоверие и не вярват, че усилията на оперативната група на ЮЛЕКС ще постигнат нещо съществено, други се надяват с убеждението, че международното хуманитарно право трябва да бъде спазвано, както и да бъдат установени фактите за изчезналите лица. 
						"Съдбата на 530 наши близки е все още неясна. Чакахме много дълго да се установи истината за тях. Никой не ни уведоми за нищо по отношение на следствието; [научихме] само от медиите, че г-н Уилямсън е започнал работата си," каза президентът на Съюза за отвлечените и изчезналите лица в Косово и Метохия Верица Томанович за SETimes. 
						 "Убедени сме, че г-н Уилямсън ще проучи всички обвинения и съмнения и че ще бъде обективен," добави тя.

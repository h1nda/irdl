Театрални трупи помагат за изграждането на връзки между Албания и Сърбия
					02/05/2006
					През миналата година националните театри на Албания и Сърбия си размениха гостувания, демонстрирайки силата на изкуството да преминава бариери.
					От Ерлис Селимай за Southeast European Times от Тирана -- 02/05/06
 
					 
						
"Женитба" се смята за един от комедийните шедьоври на Гогол. [Архив]
						С подобряването на политическите отношения между Албания и Сърбия в последните години бизнесът и изкуствата поемат ролята да насърчават връзките между народите на двете страни. 
						Един от примерите за това бе неотдавнашната постановка на Националния театър на Сърбия на комедийния шедьовър на Николай Гогол "Женитба" пред публиката в Тирана. Посещението бе в отговор на гостуването на Албанския национален театър (АНТ) с постановката "Чайка" от Чехов миналия октомври в Белград. 
						"Един от нашите най-известни писатели от началото на 90-те години писа, че историята върви бързо. Това е истина и аз съм особено щастлив, че в рамките на няколко месеца успяваме да разчупим 60-годишната дистанция между театрите на Албания и Сърбия", каза пред журналисти в Тирана художественият директор на НТС Божидар Дурович. "Изкуството е най-добрият начин за преодоляване на всички бариери и пречки," каза той. 
						Сръбската трупа посети и градовете Берат и Круя, "за да вкуси от Албания", каза режисьорът от АНТ Кичо Лондо. "Това е отлична възможност да се опознаем взаимно," каза той. 
						Пиесата на Гогол е весела трактовка на темата за годежа и брака, в която участват петима кандидати, една отчаяна булка, почти толкова отчаяна леля и един нахален сватовник. Макар че пиесата бе изнесена на сръбски език, актьорите успяха да преодолеят езиковата бариера и да накарат тиранската публика да се смее. В пиесата участваха Нада Шарган, Соня Кнежевич, Нада Блам, Михайло Ладевац и Владан Гайович. Постановката бе на режисьора Славенко Салетович. 
						"Сръбската трупа изигра ироничната комедия с любов, достигайки пряко до сърцата на всеки от публиката," писа албански ежедневник след представлението. 
						Представителите на сръбското министерство на културата присъстваха на представлението на сръбската трупа и дадоха висока оценка на сътрудничеството с албанските институции. "Ние смятаме, че това е само началото на сътрудничеството между двете страни. Знам, че за нас в Албания има много отворени врати и искам да Ви блгодаря за топлото гостоприемство," каза Миряна Бурич от сръбското министерство на културата.

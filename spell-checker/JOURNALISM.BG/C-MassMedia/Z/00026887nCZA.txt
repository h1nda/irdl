Според експерти Македония се нуждае от безопасно постоянно депо за ядрени отпадъци 
					26/06/2008
					Македонската община Сопище блокира изграждането на депо за ядрени отпадъци на нейна територия. Международните изисквания задължават страната да изгради постоянно съоръжение.
					От Зоран Николовски за Southeast European Times от Скопие -- 26/06/08
 
					 
						
Понастоящем работниците съхраняват отпадъците във временни сметища. [Гети Имиджис]
						Според международните разпоредби, приложими за страните с ядрени отпадъци, Македония трябва да изгради депо за складиране на радиоактивни материали. Съпротивата на жителите от потенциалните места за разполагането им обаче пречи на страната да изпълни това изискване. Борбата за намиране на място за депо продължава от пет години. 
						Последният случай, който привлече общественото внимание, бе в Община Сопище край Скопие, която отказва да разреши изграждането на депо на нейна територия. 
						Съоръжението трябва да съхранява остатъци от устройства, използващи радиоактивни елементи – като стари гръмоотводи или лабораторни и рентгенови отпадъци. Понастоящем временни сметища в необезопасени градски райони и по-точно на територията на Института "Брейзинг" и бившия Център за радиоизотопи приютяват ядрените отпадъци на страната. 
						Източници от Дирекция „Радиоактивна безопасност” твърдят, че тези временни съоръжения отговарят на стандартите за безопасност, но независими експерти смятат, че те не трябва да се разполагат в населени райони. 
						Дирекцията твърди, че за следващите 100 години е необходимо депо с размери 50 кв. м и че мястото му трябва да е на 10 до 15 км извън населено място. 
						Всяко подобно съоръжение трябва да отговаря на международните изисквания. Бетоновите стени на депото трябва да са с дебелина 1 м. Транспортирането на отпадъците трябва да става в специални превозни средства или оловни контейнери с цел да не се позволява на радиацията да превишава 0,25 микросиверта (μSv) на час, горната граница за йонизираща радиация в Македония. 
						Македония трябва да управлява безопасно ядрените си отпадъци по Споразумението за стабилизация и асоцииране с ЕС. Нещо повече, през 1995 г. Международната агенция за атомна енергия (МААЕ) е натоварила Македония със задължението да изгради депо за радиоактивни отпадъци. То остава неизпълнено. 
						През 2005 г. властите се опитаха да определят за целта една местност край Летище Петровец, но жителите от околността също възпрепятстваха строежа. По-рано този месец Общинският съвет на Сопище реши да наложи забрана на всички дейности, свързани с радиоактивни отпадъци, след като получи информация за евентуалното изграждане на депо на нейна територия. 
						"Сопище е обявено за община с чиста околна среда и празнува Деня на Земята, затова няма да позволи подобен строеж там, където се намират езерото Козяк, река Треска и ловния парк „Ясен”, т.е. където има незасегната природна среда,” каза кметът Люпчо Мичковски-Кец. 
						Дирекцията обяви, че все още не е намерила подходящо място и че очаква указания от МААЕ.

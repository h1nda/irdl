Открити са телата на над 150 жертви на клането в Сребреница
					12/10/2006
					 
						САРАЕВО, Босна и Херцеговина (БиХ) -- Телата на повече от 150 души, избити по време на клането в Сребреница, бяха открити в Източна БиХ, съобщиха следователи в сряда (11 октомври). Деведесет и шест цели тела и 64 частични останки бяха изкопани от масов гроб в Кърчевине, на границата със Сърбия. Това е шестият гроб, открит в района. Очите на всички жертви са били завързани, преди да бъдат разстреляни, казаха експертите. Телата им отначало са били погребани в района на Сребреница, но са преместени на сегашното място в края на конфликта, за да се укрият доказателствата за зверствата. (AП - 11/10/06)

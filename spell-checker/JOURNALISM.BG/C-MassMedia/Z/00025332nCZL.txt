Румъния и Кипър остават противници на независимостта на Косово
					01/02/2008
					 
						БРЮКСЕЛ, Белгия -- Румънският президент Траян Бъсеску каза в четвъртък (31 януари), че неговата страна няма да признае евентуалната декларация за независимост на Косово, защото подобна стъпка би отправила погрешни сигнали към други малцинства и би заплашила международния правов ред. "Моята страна никога няма да признае независимо Косово", без значение дали това ще бъде едностранно или съгласувано решение, каза Бъсеску след среща с генералния секретар на НАТО Яп де Хоп Схефер в Брюксел. Той добави, че е необходимо повече време за преговори под егидата на международната общност. Кипър, който също се противопоставя на независимостта на Косово, отново подчерта, че не възнамерява да променя позицията си. Външният министър Ерато Козаку-Маркулис каза по време на посещение в Хелзинки, че Кипър уважава позицията на останалата част от ЕС, но смята, че евентуалното отцепване на провинцията би представлявало нарушение на международното право. (Б92, Бета - 01/02/08; AФП. Ромпрес, Фокус - 31/01/08)

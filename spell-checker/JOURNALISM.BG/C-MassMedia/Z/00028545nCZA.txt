Въоръжените сили на Босна и Херцеговина празнуват третата си годишнина
					01/12/2008
					Въоръжените сили на Босна и Херцеговина вече са успешно установена на национално равнище институция в Босна и Херцеговина, която отбелязва силен напредък по пътя си към интеграция в НАТО.
					От Юсуф Рамаданович за Southeast European Times от Сараево -– 01/12/08
 
					 
						
Целта на въоръжените сили е да гарантират суверенитета, териториалната цялост и политическата независимост на Босна и Херцеговина. [Гети Имиджис]
						В понеделник (1 декември) въоръжените сили на Босна и Херцеговина (ВС на БиХ) отбелязаха своята трета годишнина. Създадени през декември на 2005 г., те са амалгама от двете влезли в състава й армии – босненско-хърватската армия на Федерация Босна и Херцеговина и босненската сръбска армия на Република Сръбска. 
						В момента редиците на ВС на БиХ са пример за многообразието на обществото, от което те произлизат. Нейните войски са съставени от бошнаци (45,9 %), сърби (33,6 %), хървати (19,8 %) и около 0,7 % членове на други етнически групи. Освен това 4,54 % са жени. Поставени под централното командване на председателството на Босна и Херцеговина, тяхната цел е да гарантират суверенитета, териториалната цялост и политическата независимост на Босна и Херцеговина. 
						Председателят на председателството на Босна и Херцеговина Небойша Радманович изпрати в понеделник своите приветствия към войските. "Резултатите в областта на отбраната и сигурността, които БиХ постигна досега, ме карат да вярвам, че [ВС на БиХ] ... ще бъдат професионална сила, допринасяща за мира, сигурността и стабилността в Босна и Херцеговина и в целия регион," заяви той. 
						"Изпълнени са всички ангажименти, свързани с реформите в отбраната на страната, а ... по пътя на страната към пълноправно членство в НАТО е постигнат изключителен напредък.", заяви министърът на отбраната Селмо Чикотич за осведомителната агенция “Фена”. Признавайки успехите на държавата като член на Партньорство за мир (ПзМ), в началото на 2008 г. НАТО покани БиХ да се присъедини към Индивидуалния план за действие за партньорство (ИПДП). 
						На срещата на високо равнище през април в Букурещ НАТО поиска БиХ да започне процес на интензивен диалог, което е допълнително признание за напредъка по пътя към членство в НАТО. На срещата на високо равнище през април 2009 г. Чикотич заяви, че БиХ ще кандидатства за План за действие за членство (ПДЧ), друг важен етап. За да изпълнят стандартите на Алианса, ВС на БиХ подобриха своето обучение. 
						За да подкрепи този процес, през септември следващата година НАТО ще проведе в Баня Лука своето съвместно учение за 2009 г. - основна тренировка за проверка на оперативната съвместимост на комуникационните системи на страните от НАТО и ПзМ. В него ще участват повече от 1200 представители от 42 страни и две международни организации.

Турският външен министър Гюл се завърна от срещата на своите колеги от ЕС в Неапол
01/12/2003
 
АНКАРА, Турция -- Външният министър Абдулах Гюл заяви в неделя (30 ноември), че присъствието му на срещата на високо равнище в Неапол миналата седмица е било полезно не само поради участието му в общото заседание, но и заради двустранните контакти, който той е осъществил със свои колеги от държави-членки и държави-кандидати за членство в ЕС. Според Гюл срещата му с ирландския външен министър Брайън Кауън е била от ключово значение, тъй като Ирландия поема ротационното председателство на ЕС през януари.
Други новини: турският министър на отбраната Вежди Гьонюл е в Брюксел за среща на министрите на отбраната от НАТО. Във фокуса на разговорите ще бъде борбата срещу тероризма. Заседанието ще се занимае и с подготовката на срещата на върха в Истанбул през юни.
Също в неделя турската полиция залови 81 емигранти в град Меръч, северозападна Турция, които са се опитвали да преминат нелегално в Гърция. (Хюрриет - 01/12/03; Анадолска агенция, ТРТ2, НТВ - 30/11/03)

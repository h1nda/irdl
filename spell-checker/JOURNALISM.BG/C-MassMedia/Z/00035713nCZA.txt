Проблеми по пътя на Албания към членството в ЕС?
					19/08/2010
					Парламентът спря гласуването на някои законодателни актове заради продължаващата патова ситуация между управляващата партия и опозицията.
					От Ерл Мурати за Southeast European Times от Тирана --19/08/10
 
					 
						
Еврокомисарят по разширяването Щефан Фюле изпълняваше ролята на посредник на среща в Страсбург, където двете най-големи политически партии в Албания се опитаха да решат политическия конфликт помежду си. [Гети Имиджис]
						Повече от година след последните общи избори Албания остава парализирана от политическата задънена улица между управляващата коалиция и водената от социалистите опозиция. Последните, обвинявайки в нередности по време на изборите, спряха процеса на приемане на законодателство, като бойкотираха парламента. 
						Междувременно управляващата коалиция отхвърля исканията на социалистите за повторно преброяване на гласовете. Кризата предизвика въпроси доколко функционираща е политическата система на Албания две десетилетия след падането на комунизма. 
						„В Албания има проблем с демокрацията", заяви посланикът на Европейската комисия (ЕК) в Тирана Хелмут Лохан. „Иска ми се албанските политици да разберат как тази криза застрашава процеса на интеграция на страната и да намерят решение." 
						Според проучване на албанския Институт за международни изследвания около 89 % от албанците подкрепят интеграцията в ЕС, а 82 % заявяват, че пътят на страната към ЕС е важен. 
						Малко вероятно е обаче да бъде постигнат бърз напредък към тази цел, освен ако страната не убеди Брюксел, че нейната политическа система се развива. 
						„Ако парламентът не функционира, е възможно това да застраши получаването на положителна препоръка от ЕК относно пътя на Албания към членство в ЕС", предупреди Лохан. 
						И двете страни в конфликта отказват да отстъпят. „Опозицията няма да гласува по никой законопроект в парламента, докато не видим, че съществува избирателна прозрачност", каза Грамоз Ручи от парламентарната група на СП. 
						„Всичко, което искаме, е да бъдат отворени избирателните урни. Има нередности. Продължаваме да повтаряме това пред демократите. Избирателните урни трябва да бъдат отворени, поне в един избирателен район. Ако нашите твърдения се окажат грешни, съм готов да се откажа от мандата си като депутат," каза Ручи за SETimes. 
						Опозицията иска да бъде създадена парламентарна комисия, която да разследва предполагаемото манипулиране на изборните резултати, но управляващата Демократическа партия (ДП) твърди, че подобно действие е незаконно. 
						„Прозрачността може да съществува само в съответствие с конституцията. Не можем да отменяме съдебни решения. Еди Рама, ръководител на Социалистическата партия, загуби на последните избори и сега трябва да се научи да действа като опозиция," заяви премиерът Сали Бериша. 
						Международната общност се опита да намери решение на кризата. Лидерите на двете основни партии се срещнаха през май в Страсбург с посредничеството на еврокомисаря по разширяването Щефан Фюле. 
						Срещата сложи край на продължилата 19 дни гладна стачка на 20 депутати от СП и на повече от 200 привърженици, които разпънаха палатки пред кабинета на Бериша. 
						Опозицията прекрати бойкота и се върна в парламента, но отказа да гласува законодателни актове. Много законопроекти, за приемането на които е необходим консенсус, бяха отложени за неопределен период от време. 
						Представителите на ЕС, от които Албания се надява да получи покана за членство, посочват, че това е неприемливо. Междувременно зад кулисите продължават усилията за намиране на решение. 
						„Организираме среща далеч от медийното внимание, за да разберем нашите общи точки”, каза за SETimes Астрит Патози от парламентарната група на ДП. 
						„През ноември ЕС ще представи своето становище за Албания. Надяваме се, че ще има положителни сигнали”, заяви белгийският посланик Марк Михилсен, чиято страна е ротационен председател на ЕС.

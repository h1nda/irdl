Сърбия предприема мерки за намаляване на енергийната зависимост
					05/02/2009
					Ужилена от енергийната криза миналия месец, основната енергийна компания в Сърбия обяви конкурси за изграждане на два ТЕЦ-а, докато правителството планира ремонт на съоръжение за складиране на газ.
					От Игор Йованович за Southeast European Times от Белград – 05/02/09
 
					 
						
Планът предвижда изграждането на нов блок към ТЕЦ „Никола Тесла”. [Никола Барбутов]
						„Газовата война" между Русия и Украйна в началото на януари показа опасната зависимост на Сърбия от вноса на енергия. Кризата завари Белград без резерви от газ и страната се озова в положение на зависимост от извънредни доставки от Унгария и Германия. Същевременно енергийната мрежа бе пред колапс поради драстичното увеличение на консумацията на електроенергия.
						Сръбската енергийна компания „Електропривреда Сърбие” обяви конкурси за изграждане на нови производствени съоръжения, за да може страната да задоволява сама нуждите си от електроенергия. Експерти смятат, че без новите съоръжения ще се наложи Сърбия да започне да внася ток още през 2012 г. 
						По тази причина компанията започна да подбира стратегически партньори за изграждането на ТЕЦ „Колубара Б” и нов блок към ТЕЦ „Никола Тесла Б”. Новите мощности, на стойност близо 2 милиарда евро, ще имат капацитет от около 1 400 MW годишно. 
						Компанията ще избере своите партньори до края на тази година, каза енергийният министър Петър Шкундрич, добавяйки, че Белград ще се стреми да завърши централите до четири-пет години.
						"За проекта ще бъдат наети пряко 3 000 души и косвено над 10 000 души от областта на машиностроенето,” каза Шкундрич. 
						Представители на енергийната компания твърдят, че до момента 16 международни компании са изразили интерес да работят в Сърбия. Белградски медии предадоха, че най-сериозните кандидати включват чешката фирма ЧЕЗ, както и руски и китайски компании. 
						 Като отделна мярка за намаляване на енергийната зависимост правителството разследва защо складовото съоръжение „Банатски Двор”, което има капацитет да съхранява около 500 милиона кубически метра газ, не е могло да достави газ на сърбите по време на януарската криза.
						 Докато техните сънародници мръзнеха при минусови температури, работниците в „Банатски Двор” установиха, че помпите на съоръжението не работят. Разследването откри, че Белград не е инвестирал в съоръжението повече от 20 години. Според президента Борис Тадич проблемът е по вина на предишното правителство.
						Сърбия се нуждае от 10 милиона кубически метра газ дневно през зимата, а сама може да произвежда само 1 милион куб. м дневно. Производственият капацитет на съоръжението е само 400 000 куб. м дневно.
						Приблизителната стойност на модернизацията и напълването на резервоарите с газ е 22 млн. евро. 
						"Трябва да си извадим някои поуки и да имаме алтернативни системи за отопление,” каза Тадич. 
						Сега правителството е решено да възстанови „Банатски Двор” и да го направи регионален център за съхранение на газ. Не е сигурно обаче дали необходимите средства ще се намерят, тъй като това зависи от Русия.
						Надеждите на Белград се осланят в голяма степен на договора с руския „Газпром”, според който газопроводът „Южен поток” ще прекосява Сърбия. Споразумението предвижда руският партньор да инвестира във възстановяването на „Банатски Двор”. Но понижаващите се приходи от нефт и газ могат да повлияят на готовността на Русия да го направи.

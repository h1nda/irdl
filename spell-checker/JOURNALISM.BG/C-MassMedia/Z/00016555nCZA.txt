ЕК публикува докладите за напредъка на страните, стремящи се към членство в ЕС
					10/11/2005
					В публикуваните в сряда доклади Европейската комисия призовава страните кандидатки за ЕС Хърватия и Турция, както и държавите от Западните Балкани, надяващи се да се присъединят към съюза, да положат по-големи усилия за изпълнение на изискванията за членство.
					(EurActiv - 10/11/05; Европейска комисия, AФП, РСЕ/РС - 09/11/05)
 
					 
						
"Нужни са значителни по-нататъшни усилия, особено в областта на свободата на словото, правата на жените, религиозните свободи, правата на профсъюзите и правата на немюсюлманските религиозни общности," каза еврокомисарят по разширяването Оли Рен относно кандидатурата на Турция за ЕС. [AФП]
						В сряда (9 ноември) Европейската комисия публикува своите годишни доклади за напредъка на страните кандидатки за членство в ЕС Хърватия и Турция и на държавите от Западните Балкани, стремящи се към членство в съюза. В документите се разглежда основно политическото и икономическо развитие на страните, които се стремят към членство в ЕС, през последните 12 месеца. 
						Едно от основните събития е, че Турция получи официално признание като функционираща пазарна икономика, което е главно условие за членство. От друга страна, ЕК заяви също, че страната може да се разглежда като такава само "докато твърдо се придържа към последните си постижения в областта на стабилизацията и реформите". 
						Отбелязвайки постигнатия напредък в редица области, докладът за Турция обръща внимание и на факта, че темпът се е забавил през 2005 г. В него още се изказва загриженост за продължаващите случаи на изтезания, насилие срещу жени и нарушения на човешките права и правата на малцинствата. 
						"Нужни са значителни по-нататъшни усилия, особено в областта на свободата на словото, правата на жените, религиозните свободи, правата на профсъюзите и правата на немюсюлманските религиозни общности," каза еврокомисарят по разширяването Оли Рен. 
						 Докладът на ЕК за Хърватия потвърди статута на страната като пазарна икономика. В него още се казва, че страната отговаря на политическите критерии за членство в ЕС. Загреб обаче бе предупреден, че трябва да продължи да оказва пълно сътрудничество на Международния наказателен съд за бивша Югославия (МНСБЮ) и че последният оставащ на свобода обвиняем, хърватският генерал в оставка Анте Готовина, "трябва да бъде открит, арестуван и предаден в Хага". 
						В докладите за Хърватия и за другите страни от Западните Балкани -- Албания, Босна и Херцеговина (БиХ), Македония и Сърбия и Черна гора, в т. ч. и Косово -- бе откроена необходимостта от постоянни усилия в борбата срещу корупцията. 
						Важно събитие за Македония, която подаде своята официална кандидатура за членство в ЕС през март 2004 г., е даването на препоръка от ЕК за предоставяне на кандидатски статут на страната. Отличавайки прилагането на Охридското мирно споразумение от 2001 г. като "сериозно постижение", ЕК призова също Македония да положи допълнителни усилия за осъществяване на реформите в съдебната власт и полицията и да подобри избирателния процес. 
						Близо 30 месеца след началото на преговорите по Споразумение за стабилизация и асоцииране (ССА) с Албания ЕК заяви, че е готова да приключи процеса, но без да определя конкретна дата за подписване на споразумение, което е първата крачка към членството в ЕС. 
						Докладът за БиХ излиза по-малко от месец след препоръката на ЕК от 21 октомври Брюксел да започне преговори по ССА със страната. Макар и сътрудничеството на БиХ с МНСБЮ да бе значително подобрено, "напредъкът понякога бе бавен", се казва в доклада. 
						Докладът за Сърбия и Черна гора, която започна преговори по ССА с ЕС на 10 октомври, отбелязва икономическия прогрес на страната. Но в него се призовава и за по-нататъшни подобрения в сътрудничеството с МНСБЮ, в прилагането на реформите в съдебната система и публичната администрация и в засилването на демократичния контрол върху армията. ЕК призова също политическите лидери да заемат конструктивна позиция относно Косово.

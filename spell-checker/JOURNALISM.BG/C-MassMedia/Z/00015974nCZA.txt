Косово и Сърбия провеждат исторически разговори 
		19/09/2005
		Високопоставени представители на Сърбия и Косово проведоха шестчасова среща във Виена за обсъждане на процеса на децентрализация и други технически въпроси, но не и окончателния статут на Косово. 
		От Ерлис Селимай за Southeast European Times от Тирана -- 19/09/05
 
		 
			
Очаква се специалният пратеник на ООН за прилагането на стандартите в Косово, Кай Ейде, да даде зелена улица за изключително важните преговори за окончателния статут. [AФП]
			Висши представители на Сърбия и Косово проведоха разговори в петък (16 септември) на среща, организирана от специалния пратеник на ООН за прилагането на стандартите в Косово, Кай Ейде, който се очаква да даде зелена улица за изключително важните преговори за окончателния статут. Косово иска да получи независимост от Сърбия, докато Сърбия настоява то да остане сръбска провинция. 
			Преговорите между министрите на местното самоуправление на Косово и Сърбия -- Лутфи Хазири и Зоран Лончар -- бяха окачествени като делови и цивилизовани, с акцент върху някои от будещите най-малко спорове проблеми, станали пречка за постигането на траен мир в Косово, като реформата в местното самоуправление и завръщането на десетки хиляди сърби и други малцинства, избягали от провинцията след войната. 
			По собствените им думи официалните лица са разисквали и връщането на архивите за имотите, иззети от сръбските власти след предаването на контрола над провинцията на силите на НАТО и администрацията на ООН. 
			Ейде каза, че срещата е била положителна крачка и че и двете министерства са се споразумели да обсъждат заедно проблемите. "Не можем да очакваме от тази среща да се постигне споразумение по трудните въпроси. Ако това бе възможно, целият процес би бил по-кратък. Но смятам, че е важно всички въпроси да бъдат поставени на масата и преговорите да бъдат открити и откровени," каза той пред журналисти.
			Анализатори твърдят, че Косово, което се намира под административния контрол на ООН от 1999 г. насам, прави усилие да покаже желание за сътрудничество, за да демонстрира готовността си за преговорите за статута, подкрепяни от ООН. 
			 Съседна Албания следи неотлъчно събитията в Косово през последните години и подкрепя неговата независимост. 
			"Смятаме, че е време да се заключи, че независимостта е най-доброто решение. Независимо Косово ще допринесе за по-голяма сигурност и стабилност в балканския регион," каза албанският президент Алфред Мойсиу по повод на бъдещето на провинцията на срещата на върха на ООН в Ню Йорк.

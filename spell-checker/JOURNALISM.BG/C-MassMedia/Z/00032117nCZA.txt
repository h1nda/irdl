Вицепрезидентът на САЩ оцени високо промените в Румъния
					26/10/2009
					Джо Байдън даде висока оценка на постигнатото от Румъния през последните 20 години и заяви, че новите демокрации в Източна Европа могат да бъдат пример за други борещи се за свобода държави.
					От Паул Чокою за Southeast European Times от Букурещ - 26/10/09
 
					 
						
Американският вицепрезидент Джо Байдън (вляво) се ръкува с румънския президент Траян Бъсеску в двореца “Котрочени” в четвъртък (22 октомври). Байдън подчерта ролята на Румъния като пример за другите страни от региона. [Гети Имиджис]
						По време на еднодневното си посещение в Букурещ в четвъртък (22 октомври) американският вицепрезидент Джоузеф Байдън похвали усилията на Румъния, насочени към превръщането й в истинска демокрация и отговорен партньор на САЩ. 
						В слово пред студенти по политология в Централната университетска библиотека, която почти беше унищожена по време на революцията в страната през 1989 г., Байдън даде висока оценка на борбата на румънците за свобода. 
						"Когато се вдигна желязната завеса и падна стената в Берлин, на тяхно място израсна демокрацията, която отдавна заслужавахте. Историята на свободата, вашата история, е едно от най-големите постижения в съвременната история", заяви Байдън. 
						"Вече реализирате тези мечти, които само най-смелите си представяха преди 20 години, единна и свободна Европа, основаваща се на евро-атлантическите съюзнически институции на НАТО и ЕС", допълни вицепрезидентът. 
						Той подчерта, че страни като Румъния са пример за други, които се борят да станат демократични държави. "Можете да помогнете, като насочвате Молдова, Грузия, Украйна по пътя им към постигане на трайна стабилност и просперитет. Сега е време вие да водите. Армения, Азербайджан, Беларус могат да се поучат от вашия личен опит ... вие сте добър пример; изпълнихте даденото по време на революцията обещание. Вече можете да помогнете на другите да направят същото,” посочи той. 
						Байдън отправи директно послание към младата аудитория. "Бъдете като хората от 1989 г. Бъдете смели. Изявявайте се като лидери. Вие имате история и традиции. Можете да постигнете огромна промяна. А ние ще ви подкрепяме," заяви той. 
						На сцената към Байдън се присъединиха дъщеря му Катлин и внучката му Финегън, които той представи на публиката. 
						По-рано през деня, по време на съвместна пресконференция с президента Траян Бъсеску, Байдън заяви, че Румъния подкрепя новата противоракетна система на САЩ. "Замисълът на този поетапен, адаптивен подход, който САЩ предлага, е пригоден да отговори на нарастващата заплаха срещу Европа чрез доказана технология, която ще покрие по-ефективно в сравнение с предишния подход по-голяма част от Европа, включително Централна Европа", обясни Байдън. 
						Той също така пожела на румънците успех в кампанията за президентските избори, която започваше на следващия ден, и сподели, че им завижда, защото кампанията продължава само 30 дни, за разлика от САЩ. 
						Байдън се срещна също с премиера в оставка Емил Бок и с лидери на опозицията - Мирча Джоана от Социалдемократическата партия и Крин Антонеску от Националлибералната партия. 
						От Букурещ Байдън се отправи към Прага, последната спирка от неговата тридневна регионална обиколка в Централна и Източна Европа. 
						Това е второто посещение на Байдън в Румъния. Той посети страната преди десет години като председател на Комисията по външни отношения на Сената.

Гюл донесе в Иран послание за демокрация
					23/02/2011
					Турският президент призова правителствата да "се вслушат в исканията на своите народи".
					От Алакбар Рауфоглу за Southeast European Times – 23/02/11 
 
					 
						
Турският президент Абдула Гюл (вляво) се срещна на 15 февруари с иранския си колега Махмуд Ахмадинеджад в Техеран. [Ройтерс]
						Турският президент Абдула Гюл направи първото си официално посещение в Иран миналата седмица - четиридневна обиколка, в която участва делегация от 300 държавни служители и бизнесмени, насочена към засилване на търговията и политическите връзки. 
						Макар че двете страни не успяха да финализират споразумението за преференциална търговия, обиколката на Гюл бе достойна за внимание по други причини. Тя съвпадна с антиправителствените демонстрации в Техеран, както и със събитията на други места в Близкия изток. 
						На пресконференция с иранския си колега Махмуд Ахмединеджад турският президент се възползва от възможността да призове за реформи, като изрази подкрепа за регионалната вълна от демократични движения и призова правителствата да "се вслушат в исканията на своите народи". 
						Изказванията на Гюл бяха част от "политиката на нулеви проблеми", която има за цел да засили политическото и икономическото сътрудничество, каза представител на администрацията за SETimes. 
						 "Мирът е крайна цел за Турция и Иран. Искаме да видим същите неща у нашата съседка, каквито се случиха в Турция по-рано," каза председателят на Групата за турско-иранско приятелство Ахмет Инал. "По-рано сме отправяли същите послания и до другите ни съседки." 
						Дипломатът ветеран Мурат Билман, който години наред е оглавявал Отдела за стратегически проучвания в турското външно министерство, обаче казва, че Гюл е избрал грешния момент да отправя своето послание. 
						"Не може да се смесват нуждите на хората с междуправителствените политически интереси," казва той. "Разбира се, Турция не може да си мълчи за това, което се случва в Иран; [но] нашите отношения с Иран трябва да стоят настрана от това," добави той. 
						 "Явно има колебания в отношението на Турция към Иран," съгласен е Джералд Робинс, анализатор за Турция в американския Институт за изследване на външната политика. "То се влияе от комбинация от процъфтяващи търговски връзки, нарастваща енергийна зависимост и опасения от противоречия с близка съседка с ядрен потенциал." 
						 "Реалната политика понастоящем дефинира тези взаимоотношения, докато загрижеността за репресиите остава на втори план," каза той за SETimes. 
						Въпреки ислямистката си ориентация, лидерите на управляващата в Турция Партия на справедливостта и развитието (ПСР) не проявяват симпатии към модела, представляван от Ислямска република Иран, казва Фолкер Пертес, ръководител на германския Институт за международни отношения и сигурност. 
						"Те знаят от собствената си страна, че демокрацията е по-добър модел," каза той. 
						"Те [в Турция] се конкурират с Иран в Близкия изток," каза Пертес за SETimes. "Турция балансира влиянието на Иран - не на последно място в Ирак, Сирия, Палестинските територии - и тя предлага различен политически модел, който лидерите на ПСР могат да рекламират по-смело днес отколкото преди няколко месеца."

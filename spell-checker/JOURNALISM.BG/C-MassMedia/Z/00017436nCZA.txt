Контактната група очаква решение на въпроса за статута на Косово през 2006 г.; Анан е обезпокоен от закъсненията 
					01/02/2006
					Във вторник Контактната група заяви, че очаква до края на 2006 г. да бъде постигнато решение за статута на Косово, като подчерта, че всяко споразумение трябва да насърчава многоетническото общество в провинцията и да бъде приемливо за хората в нея.
					(Файненшъл таймс - 01/02/06; AП, Ройтерс, Бета, Синхуа, Британско външно министерство, Информационен център на ООН - 31/01/06)
 
					 
						
Генералният секретар на ООН Кофи Анан каза, че е "сериозно обезпокоен от закъсненията и отстъпленията в повечето области" на напредък в Косово. [АФП] 
						Във вторник (31 януари) Контактната група за бъдещето на Косово призова Белград и Прищина да работят конструктивно за постигане на споразумение по въпроса за статута на провинцията до края на тази година. 
						"Трябва да се положат всички възможни усилия, за да се договори споразумение още през 2006 г.," казаха в съвместна декларация след разговори в Лондон външните министри на шестчленната група, включваща Великобритания, Франция, Германия, Италия, Русия и Съединените щати. 
						На разговорите присъстваха също върховният представител на ЕС по външната политика Хавиер Солана, еврокомисарят по разширяването Оли Рен, генералният секретар на НАТО Яп де Хоп Схефер, специалният пратеник на генералния секретар на ООН Кофи Анан на преговорите за статута, Марти Ахтисаари, и ръководителят на ЮНМИК Сьорен Йесен-Петерсен. 
						Министрите призоваха Белград и Прищина да работят в тясно сътрудничество с Ахтисаари при решаване на многото трудни въпроси, които трябва да бъдат разгледани. Някои от тях са свободата на придвижване, връзките между местните общности в Сърбия и Косово и защитата на религиозните общности и обекти. Очаква се децентрализацията да бъде друг важен въпрос. 
						Преките преговори между представителите на Сърбия и на косовоските албанци с посредничеството на ООН трябваше да започнат на 25 януари, но бяха отложени след смъртта на косовския президент Ибрахим Ругова четири дни по-рано. Сега се очаква преговорите да започнат в края на февруари. 
						През ноември Контактната група предложи комплект от ръководни принципи за решаване на въпроса за статута, които между другото предвиждат, че не може да има връщане към ситуацията отпреди 1999 г., не може да има разделяне на Косово и не може да има обединяване на Косово с каквато и да е част от друга страна. 
						Като подчерта, че решението трябва да е приемливо за хората от Косово, Контактната група напомни на Белград, че "катастрофалните политики от миналото са в основата на сегашните проблеми". Международната общност е готова "да подкрепи сръбските демократични сили да използват възможността да тласнат Сърбия напред," се казва в декларацията. Същевременно тя призовава властите в Белград да изпълнят своите "нееднократни обещания" за пълно сътрудничество с трибунала на ООН за военни престъпления. 
						Лидерите на косовските албанци трябва да приемат, че мултиетническото общество е единствената осъществима възможност, казаха министрите, като предупредиха, че тези, които смятат да използват насилие като средство за постигане на целите си, ще "навредят на собствената си кауза". 
						Междувременно в последния си шестмесечен доклад пред Съвета за сигурност на ООН Анан изрази тревогата си от бавния напредък на Косово в прилагането на международно одобрените стандарти. Той призова лидерите на провинцията да подновят усилията си за постигане на целите. 
						Друг тревожен въпрос за ръководителя на ООН е "увеличаването на сериозните инциденти, свързани със сигурността, включително инциденти, вероятно насочени срещу косовски сърби по етнически причини" между май и декември миналата година. Лидерите и институциите в провинцията трябва "да работят в тясно сътрудничество с ЮНМИК, за да се гарантира, че виновниците ще бъдат изправени пред съда," подчерта Анан.

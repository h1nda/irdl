България подкрепя предложението на Великобритания за Ирак
16/03/2003
 
СОФИЯ, България -- В петък (14 март) правителството обяви, че ще подкрепи британския план за мирно разоръжаване на Ирак. Външният министър Соломон Паси заяви, че проектът създава "възможност за нов консенсус и пробив в позицията на членовете на Съвета за сигурност". България е непостоянен член на Съвета за сигурност към ООН и подкрепи САЩ, Великобритания и Испания в усилията им за разоръжаване на режима на Саддам Хюсеин. Паси също изрази учудване от изявлението на еврокомисаря по разширяването Гюнтер Ферхойген, който беше разочарован от българската и румънската позиция за Ирак. Румънският външен министър Мирча Джоана предупреди, че думите на Ферхойген могат да се изтълкуват погрешно и призова за умерен отговор. (АП, АФП, Ройтерс, Медиафакс - 14/03/03)

Нападнат бе домът на косовски сръбски кмет
					15/03/2010
					 
						ПРИЩИНА, Косово -- Кметът на Щръбце/Стръпче Братислав Николич каза в неделя (14 март), че няма да промени политиката си, въпреки стрелбата по дома му от въоръжени мъже. "Това деяние е извършено от хора, които не подкрепят добри идеи, а искат да сплашват хората, които вършат добра работа," каза Николич ден след инцидента. Не бе съобщено за ранени или имуществени щети. Полицията е арестувала двама заподозрени. Николич бе избран на общинските избори през ноември 2009 г. като кандидат на Сръбската либерална партия. Досега той пренебрегваше сръбските паралелни структури, които действат в малкия град от десет години насам. (Зери, РТК - 15/03/10; Кохавижън, Телеграфи - 13/03/10)

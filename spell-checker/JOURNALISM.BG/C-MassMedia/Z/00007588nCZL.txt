ЮНИЦЕФ помага на Турция да запише до 2005 г. всички момичета в училище
10/07/2003
В Турция е в ход инициатива да се убедят да влязат в класните стаи до 2005 г. всички момичета на училищна възраст.
(ЮНИЦЕФ, Информационен център на ООН - 17/06/03)
 
 
ЮНИЦЕФ и турското министерство на националното образование започнаха амбициозна кампания, целяща до 2005 г. да запише в училище всяко едно момиче. В Турция едно от осем момичета не ходи на училище. Момичетата в началните училища са с 11% по-малко от момчетата.
"Образованието е право на всички деца. Изпълнението на правото на всяко момиче да получи качествено основно образование е от ключово значение за осигуряване на равенството между момчетата и момичетата, мъжете и жените", заяви изпълнителният директор на ЮНИЦЕФ Керъл Белами миналия месец, когато бе поставено началото на инициативата в източната провинция Ван. "Турция не може да направи по-добра инвестиция в подготовката за членство в ЕС от инвестицията в образованието".
В първоначалната си фаза кампанията ще обхване десет провинции и ще се разшири до още 40 провинции през 2005 г. Местните власти ще се присъединят към тези усилия, като предоставят на отделните семейства и общности пособия за образование на момичетата.
"Ние не искаме да разпилеем половината от човешките ресурси поради недостатъчно образование", каза министърът на образованието на Турция Хюсеин Челик. "Ние трябва да изпратим навсякъде ясното послание, че образованието е за всички".
Кампанията на ЮНИЦЕФ е част от международните усилия в 25 страни да се убедят да влязат до 2005 г. в класните стаи толкова момичета, колкото са момчетата. Турция също така бе поканена от Световната банка да участва в програмата "Образование за всички", насочена към подпомогане на страните да постигнат набелязаната в плана "Развитие на хилядолетието" цел да се осигури до 2015 г. качествено основно образование за всяко момиче и момче. По данни на агенциите на ООН 120 милиона деца по света не ходят на училище, повечето от тях момичета.
Според ЮНИЦЕФ "всяка година, прекарано от момиче в училище, е стъпка по пътя към премахване на бедността, напредъка на човешкото развитие и осигуряване на равенство между половете. Благата на образованието на момичетата се предават от едно поколение на друго. Образованите момичета стават образовани майки, което означава по-ниска детска смъртност, по-добре гледани и здрави деца и икономически растеж".
Темата за образованието на момичетата е в синхрон с една друга инициатива - "Не изключвай нито едно дете", която бе лансирана няколко дни преди началото на спонсорираната от ЮНИЦЕФ кампания. Тя предвижда постигането на свят, в който няма да има изключване и дискриминация на децата.
ЮНИЦЕФ бе създаден от Общото събрание на ООН през 1946 г. за оказване на помощ на децата в следвоенна Европа. Седем години по-късно тя стана неотменима част на системата на ООН.

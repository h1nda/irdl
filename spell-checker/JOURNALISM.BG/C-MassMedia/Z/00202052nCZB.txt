Несигурността расте със задълбочаване на кризата в еврозоната
					14/11/2011
					Тъй като не се вижда краят на двугодишната еврокриза, въпросът сега е може ли ЕС да оцелее, като остане единен?
					От Светла Димитрова за Southeast European Times - 14/11/11
 
					 
						
"Ние сме твърдо решени да гарантираме финансовата стабилност на еврозоната, тъй като стабилността на еврозоната е жизненоважна и за световната икономика", каза председателят на ЕС Херман ван Ромпой. [Ройтерс]
						Перспективите за преодоляване на кризата в еврозоната в краткосрочен план изглеждаха по-мъгляви отвсякога в четвъртък (10 ноември), след като позициите на Италия на международните финансови пазари рязко се влошиха предишния ден. 
						Макар че гръцките политици най-накрая успяха да се споразумеят за нов премиер след четиридневни преговори, спорните изявления от страна на официални европейски представители тази седмица само увеличиха и бездруго силното безпокойство за бъдещето на еврозоната на 17-те и за самия проект ЕС. 
						През последните две години еврозоната трябваше да спасява Гърция, Ирландия и Португалия поради прекомерните нива на суверенния им дълг, но не успя да предотврати разпространението на кризата в други страни членки на клуба. Мнозина обвиняват за това невъзможността да се предприемат навременни и адекватни действия поради липсата на достатъчно политическа воля за справяне с проблема. 
						Положението в Италия, която е третата най-голяма икономика в еврозоната, а сега смятана за вероятен следващ кандидат за помощ, се влоши драматично. Подобни страхове предизвиква и Испания, която е следващата в списъка на най-големите икономики в еврозоната. 
						В очевиден опит да успокои нарастващото безпокойство, председателят на ЕС Херман ван Ромпой потвърди ангажираността на блока на 27-те страни да възстановят финансовата стабилност в еврозоната. 
						"Ние сме твърдо решени да гарантираме финансовата стабилност на еврозоната, тъй като стабилността на еврозоната е жизненоважна и за световната икономика", каза той в Цюрих в сряда. 
						
						Съдбата на Гърция
					
						Забележките на Ван Ромпой бяха направени на фона на продължаващите спекулации, че Гърция може да стане първата членка на клуба на страните с единна валута, която ще бъде изключена. Изправена пред суверенен дълг от над 350 милиарда евро, тази балканска страна е критикувана многократно за неуспешните опите да изпълни задълженията си по отношение на реформите, които тя пое през май 2010 г. в замяна на първия спасителен транш от ЕС и МВФ. 
						
Гръцкиият министър-председател Георгиос Папандреу подаде оставка на 6 ноември. [Ройтерс]
						Тъй като сега Гърция се нуждае от допълнителна международна помощ освен 110-те милиарда евро, одобрени миналата година, за да избегне суверенен фалит, лидерите на еврозоната се споразумяха за нов спасителен пакет за страната на среща на върха през октомври. 
						Няколко дни по-късно гръцкият премиер Георгиос Папандреу шокира европейските си партньори, като заяви, че ще свика референдум за споразумението. След по-малко от седмица той се отказа от това решение и подаде оставка на 6 ноември. 
						Междувременно макар че няма законови разпоредби, които позволяват на страна членка на еврозоната да я напусне или да бъде изключена от клуба, официални представители на ЕС намекнаха, че Гърция може да бъде изгонена. Според Лисабонския договор на блока една страна може да напусне еврозоната само ако реши да напусне и ЕС. 
						Германският канцлер Ангела Меркел напоследък призовава за поправки в договора, целящи да затегнат финансовите правила, за да позволят "на европейска институция" да се намеси, когато една страна не спазва ангажиментите си за стабилността на пакта. 
						Някои анализатори на ЕС обаче са скептични, че това може да се случи скоро.
						"Не съществува никаква политическа воля за промяна на Лисабонския договор", каза в сряда за SETimes Любов Панайотова, директор на Европейския институт в София, като също отхвърли спекулациите за възможно разпадане на еврозоната. 
						"Това не може да се случи, но отделни страни членки да изпаднат - да, може би", каза тя. 
						
						Малцината избрани
					
						Meркел и френският президент Никола Саркози, които ръководят усилията за справяне с продължаващата и задълбочаващата се криза в еврозоната, сега са централни фигури в неотдавна сформираната "специална" група, наречена "Франкфуртска група". 
						В органа, известен също и като GdF, участват и Ван Ромпой, директорът на МВФ Кристин Лагард, председателят на Европейската комисия Жозе Мануел Барозу, еврокомисарят по икономическите и валутни въпроси Оли Рен и ръководителят на еврогрупата Жан-Клод Юнкер. 
						Неформална по отношение на своя статут, групата вече пое ролята на орган за управление на кризата в еврозоната, каза за SETimes Йозеф Янинг, директор проучвания в Центъра за европейска политика (ЦЕП) в Брюксел . 
						"Групата бе създадена от динамиката на кризата, когато лидерите на Германия и Франция използваха повода на събитието за сбогуване с председателя на Европейската централна банка (ЕЦБ) [Жан-Клод] Tрише, за да се съберат и координират действията си по отношение на продължаващата гръцка криза," обясни той. 
						
Германският канцлер Ангела Меркел и френският президент Никола Саркози ръководят усилията за справяне с кризата в еврозоната. [Ройтерс]
						"Меркел и Саркози имаха основни различия по стратегията и искаха да ги преодолеят по начин, който можеше да спечели подкрепата на еврогрупата. Те също искаха да бъдат включени и главните институционални играчи," добави той. 
						Макар че създаването на групата бе посрещнато критично от някои, които бързо я нарекоха новото "политбюро" на ЕС, Панайотова я смята за положително явление. 
						"При наличието на [институционален] вакуум, е добре да има лидери, които могат да вземат необходимите ясни политически решения и са готови да се изправят пред трудните последици за своята кариера на политици", каза българският анализатор. 
						Янинг също не е съгласен, че съществуват основания за безпокойство, че Франкфуртерската група може в крайна сметка да се изяви като върховен орган за вземане на решения в ЕС като цяло. 
						"Това безпокойство се преувеличава. Всички 17 страни членки на еврозоната членуват в групата чрез своите финансови министри", каза той. "Еврогрупата като такава се явява вътрешният кръг на ЕС-27, което фактически бе решено от всички 27 страни членки при приемането на Маастрихтските критерии," добави той. 
						Той също отбеляза, че макар обосновката на Европейския валутен съюз да се прилага за всички страни членки на ЕС, тя също позволява на страните членки, които са готови за влизане в еврозоната, но не искат да го направят, да останат извън нея, какъвто е случаят с Великобритания и Дания. И така, те "едва ли могат да се оплакват, че са останали извън" Франкфуртската група, каза Янинг. 
						
						Европа на две скорости?
					
						Междувременно Саркози призова във вторник към Европа на две скорости, идея, която според Панайотова е залегнала в Лисабонския договор. 
						"В крайна сметка е ясно, че ще има два европейски модела: един към по-голяма интеграция в еврозоната и един по-конфедерален в ЕС", съобщи от Брюксел "Юбзървър", като цитира изявление на френския президент по време на дискусия в Университета в Страсбург. 
						
Всички страни членки на ЕС трябва да приемат еврото като своя национална валута, заяви председателят на Европейската комисия Жозе Мануел Барозу. [Ройтерс]
						Той също смята за невъзможна "пълната интеграция" на всички страни членки на ЕС, особено след по-нататъшното разширяване на блока на Балканите. 
						"Не можете да създадете единна валута без икономическа конвергенция и икономическа интеграция. Това е невъзможно", каза Саркози. "Не може да се призовава към федерализъм и в същото време към разширяване на Европа. Това е невъзможно... Очевидно ще трябва да бъдем отворени към Балканите. Ще бъдем 32, 33 или 34 страни членки. Не мога да си представя, че някой смята ,че федерализмът - пълната интеграция - за възможен при наличието на 33,34 и 35 страни членки." 
						Тези забележки бяха направени на фона на спекулации, че той и Меркел са обсъждали начини за преустройване на еврозоната в някакъв по-малък и финансово по-интегриран клуб, нещо, което германските и френските официални представители отричат. 
						Думите на Саркози също изглежда се разминаваха с изявлението на председателя на ЕК Жозе Мануел Барозу, което той направи по време реч в Берлин в сряда, в която подчерта, че Съюзът е основан върху принципите на справедливост, равенство и върховенство на закона. 
						"Искам ясно да подчертая, че един разделен съюз няма да работи", подчерта той. "Това важи за съюз с различни части, ангажирани с противоречиви цели; съюз с интегрирано ядро, но с разединена периферия; съюз, доминиран от нездравословен баланс на силите или от различно ръководство." 
						Барозу също предложи всички страни членки на ЕС да приемат еврото като своя национална валута. 
						"И така сега предизвикателството е как да задълбочим интеграцията в еврозоната, без да създаваме разногласия с онези, които все още са извън нея", каза Барозу. 
						Неотдавнашните събития обаче, изглежда, още повече задълбочиха пропастта между страните членки на еврозоната и другите десет страни, членки на ЕС, които са извън нея. Медиите цитират факта, че финансовите министри от двете групи са провели отделни вечери на различни места в Брюксел в понеделник. 
						"За съжаление онова, което виждаме през последните месеци е, че солидарността, която е една от фундаменталните ценности на Съюза, все повече ерозира и все по-често липсва", каза Панайотова. "Нещата не се развиват в правилната посока".

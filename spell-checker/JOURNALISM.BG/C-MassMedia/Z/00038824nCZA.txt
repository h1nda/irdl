Албания работи за привличането на израелски инвеститори
					01/07/2011
					Тирана е домакин на бизнес форум с участието на израелския външен министър. 
					От Линда Карадаку за Southeast European Times от Тирана -- 01/07/11
 
					 
						
Албанският премиер Сали Бериша (вдясно) посрещна в сряда (29 юни) в Тирана израелския външен министър Авигдор Либерман. [Ройтерс]
						Албания и Израел отдавна обсъждат възможности за сътрудничество в областта на образованието, науката и технологиите, комуникациите и информацията, както и здравеопазването, туризма, селското стопанство и енергетиката. 
						В сряда (29 юни) албанският премиер Сали Бериша гарантира на гостуващия израелски външен министър Авигдор Либерман, че израелските инвеститори "ще получат пълна подкрепа в Албания от правителството и албанските институции, за да превърнат инвестициите си в успех както за себе си, така и за Албания." 
						За първи път от 17 години толкова високопоставен израелски официален представител е на посещение в страната, което съвпадна с албано-израелския бизнес форум в Тирана същия ден. Членове на израелските делови среди от общо 20 компании придружаваха Либерман. 
						Едлира Пренга, говорител на Търговско-промишлената палата, каза за SETimes, че именно израелският посланик в Тирана, Давид Коен, е настоял миналата година за организиране на форума, както и че палатите в Тирана и Тел Авив са работили по него от януари насам. 
						"Важното е в страната да има израелски компании, защото те идват с развита технология, стоят сериозно на пазара и ние приветстваме партньорството с тях," добави Пренга. Инвеститори от Косово и Македония също участваха във форума. 
						"Нашето правителство и израелското правителство работиха върху създаването на правна рамка за икономическо сътрудничество. Смятам, че това сътрудничество има огромен потенциал за оползотворяване," каза Бериша пред участниците. "Приканвам ви да помислите по-сериозно за инвестиции в енергийния сектор," каза той. 
						Той изтъкна, че израелски компании работят в Албания с минерални изкопаеми, "най-вероятно и със злато". 
						Либерман подчерта необходимостта от повторение на бизнес форума в Израел. 
						"Днес ние всички живеем в голямо глобално село; затова всяка възможност за бизнес трябва да бъде възможно най-привлекателна, възможно най-изкусителна, възможно най-конкурентна," каза той след среща с албанския си колега Едмонд Хаджинасто. 
						Либерман, който говори пред бизнес форума, посъветва Албания да бъде много консервативна с финансовия пазар, за да може да стабилизира икономиката. 
						Израелските компании показаха интерес към туризма, енергетиката и селското стопанство. "Изводът, който направихме, е че израелските компании се насочват извън страната си основно за дългосрочни, а не за краткосрочни инвестиции," каза Пренга. 
						Председателят на Търговско-промишлената палата на Тирана Николин Яка казва, че Албания може да се смята за "най-важната точка в региона". 
						Той определи форума като "златна възможност за създаване на мостове за конкретно сътрудничество в области от специален интерес", според албанския всекидневник "Шчип". 
						Албания се опитва да укрепи двустранните връзки и по други начини, сдоби се с първия си равин, еврейски център и синагога за обслужване на малкото си еврейско малцинство, което се изчислява на около 150 души. След падането на комунизма през 1991 г. повечето от албанските евреи се изселиха в Израел.

ООН започна преглед на изпълнението на стандартите в Косово 
					14/06/2005
					Специалният пратеник на генералния секретар на ООН Кофи Анан, Кай Ейде, пристигна в Косово със задача да направи оценка на нивото на изпълнение на демократичните стандарти.
					От Игор Йованович за Southeast European Times от Белград – 14/06/05
 
					 
						
Специалният пратеник на генералния секретар на ООН Кофи Анан, Кай Ейде, пристигна в Прищина в понеделник (13 юни). [AФП]
						С пристигането в Прищина в понеделник (13 юни) на Кай Ейде, специален пратеник на генералния секретар на ООН Кофи Анан, започна процесът на оценка на изпълнението на демократичните стандарти в Косово. Международно определените стандарти са условие за започване на преговорите за окончателния статут на провинцията. 
						В края на май Съветът за сигурност взе решение, с което одобри започването на прегледа, като повечето от членовете на съвета прецениха, че е настъпил моментът за по-подробен доклад по изпълнението на стандартите. 
						Очаква се Ейде да завърши доклада си за ситуацията в Косово след около два месеца. Той и екипът му ще изготвят и доклад за развитието на политическите процеси в Косово, като ще се съсредоточат главно върху отношенията между етническите общности и процеса на децентрализация. 
						Един положителен доклад би разчистил пътя за започване на процеса по определяне на окончателния статут на Косово, вероятно към края на септември. 
						"Изпълнението на стандартите е само един компонент и аз ще направя също една по-широка оценка на състоянието на нещата в Косово, както ме помоли [Анан]," каза Ейде в Прищина. "Ще пътувам из Косово, за да видя различни региони и да чуя хората, за да мога да получа възможно най-точна картина на това, което става в действителност," добави норвежкият дипломат. 
						След като посети Прищина и разговаря с албански лидери и с представители на ЮНМИК, Ейде ще пътува до Белград в сряда, за да се срещне с висши сръбски официални представители. 
						Също в понеделник на срещата на министрите на ЕС в Люксембург бе приет документ, определящ бъдещата роля на съюза в Косово. В него се подчертава, че бъдещият статут на провинцията трябва да се основава на многоетническо общество, защита на малцинствата и паметниците на културата, както и ефективна борба срещу организираната престъпност. Няма да има "никакво разделяне" на територията, нито присъединяване към друга страна, добавя документът. 
						Съюзът обяви, че ще назначи свой собствен специален пратеник за Косово, който ще действа в сътрудничество с други дипломати, работещи по въпроса. "Нуждаем се от сътрудничеството на Прищина и Белград. Когато говорим за стандартите, ние говорим всъщност за правата на малцинствата. Затова тези въпроси ще бъдат внимателно проучени от ЕС," каза върховният представител на ЕС по въпросите на сигурността Хавиер Солана. 
						Косово се намира под закрилата на ООН от юни 1999 г., когато НАТО принуди бившия югославски президент Слободан Милошевич да изтегли армията и полицията си от провинцията след тримесечни бомбардировки.

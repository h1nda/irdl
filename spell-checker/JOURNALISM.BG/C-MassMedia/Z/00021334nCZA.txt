Турската полиция арестува заподозрян в убийството на журналист
					22/01/2007
					Предполага се, че 17-годишен младеж е стрелял и убил Хрант Динк, известния с прямотата си редактор на двуезичния турско-арменски вестник "Агос"
					От Ахмет Гьормез за Southeast European Times от Анкара – 22/01/07
 
					 
						
Демонстранти със снимки на убития турски журналист от арменски произход Хрант Динк. [Ахмет Гьормез]
						Младеж, член на ултранационалистическа групировка, бе арестуван във връзка с убийството в петък (19 януари) на известен журналист и редактор от арменски произход. 17-годишният Йогюн Самаст е бил задържан в Самсун при опит да избяга в родния си град Трабзон с автобус. 
						Смята се, че точно той се вижда на висеозаписите, направени от банкови охранителни камери близо до мястото, където Хрант Динк, основател и редактор на седмичния двуезичен турско-арменски вестник "Агос", бе убит в петък. 
						Бащата на заподозрения е бил един от мнозината, обадили се на телефона на полицията след убийството. Ахмет Самаст се свързал с властите, след като видял записа на охранителните камери по телевизията и познал сина си. 
						Приятели на заподозрения казаха, че той е безработен, член на консервативна ултранационалистическа групировка, и е имал връзки с Ясин Хаял, извършил бомбен атентат в ресторант на "Макдоналдс" преди две години. Според съдебни експерти се очаква максимална присъда от 16 години затвор, тъй като заподозреният е малолетен. 
						53-годишният Динк бе виден член на общността на етническите арменци в Турция и известен с прямотата си журналист, чието мнение бе остро критикувано от националистически настроените турци и арменци. Макар да определяше като геноцид убийствата на арменци през Първата свтовна война, той не бе съгласен от Турция да се иска да признае това като условие за приемането й в ЕС. 
						Динк трябваше да се защитава в съда по обвинения в "обида на турската национална идентичност", за които получи шестмесечна присъда през юни 2006г. Подобни обвинения бяха отправени срещу много писатели, журналисти и учени, включително и срещу лауреата на Нобелова награда Орхан Памук, но Динк бе единственият осъден сред тях. 
						След убийството му няколко хиляди души се отправиха от редакцията на "Агос" към истанбулския площад "Таксим", като скандираха лозунги срещу фашизма и носеха знамена и снимки на Динк. Протестиращите пяха песента "Саръ Гелин" ("Руса булка"), която разказва за любовта на едно турско момче към арменско момиче. "Ние всички сме Хрант, ние всички сме арменци," викаха демонстрантите. 
						Турски лидери осъдиха убийството. "Отново тъмни ръце са избрали нашата страна," каза министър-председателят Реджеп Тайип Ердоган. "Този куршум беше изстрелян срещу свободата на мисълта и демократичния живот." Престъплението осъдиха и международни представители, включително еврокомисарят по разширяването Оли Рен. 
						Международната организация за свобода на пресата "Репортери без граници" заяви, че е дълбоко шокирана. "Турското правителство трябва да оцени изключителната сериозност на това престъпление и да гарантира, че едно щателно разследване ще установи виновниците във възможно най-кратки срокове. Това ще бъде важна проверка за страна, която иска да се присъедини към ЕС," заяви организацията.

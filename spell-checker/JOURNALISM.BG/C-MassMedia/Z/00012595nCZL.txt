Според Солана Македония върви по пътя на европейската интеграция 
					10/11/2004
					 
						СКОПИЕ, Македония -- Върховният представител на ЕС по външната политика Хавиер Солана посети Скопие във вторник (9 ноември) два дни след провалилия се референдум по новите закони за децентрализацията на Македония. След срещата си с президента Бранко Цървенковски Солана заяви пред репортери, че Македония е поела твърдо по пътя на европейската интеграция. Референдумът показа, че повечето македонци искат да гледат към бъдещето, а не към миналото, посочи Солана. Той направи и кратко посещение в Атина. 
						Други новини : Гърция отмени подписването на спогодба за работната сила с Македония, което бе планирано за следващата седмица. Министърът на труда Панос Панайотопулос каза, че решението е било свързано с решението на САЩ да признае конституционното име на Македония. (Утрински вестник, Вест, Дневник, АНА - 10/11/04; АФП, А1 ТВ, Макфакс, МПА - 09/11/04)

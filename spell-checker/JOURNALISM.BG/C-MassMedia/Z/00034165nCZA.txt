Изгубена любов: Изложба в Загреб предлага лек за разбити сърца
					15/04/2010
					"Музеят на разбитите връзки" бързо се превърна в глобална атракция. Сега той търси постоянен дом в Загреб.
					От Наташа Радич за Southeast European Times от Загреб -- 15/04/10 
 
					 
						
"Музеят на разбитите връзки", възникнал по идея на двама хърватски художници, ще бъде постоянно отворен в Загреб след успешно световно турне. [Гети Имиджис] 
						Има ли човек, чието сърце да не е било разбито поне веднъж? Несподелената любов е универсално състояние, което свързва човешките същества независимо от расовата, националната, религиозната или културната им принадлежност. 
						 Изследването на тази тема е любопитен проект на двама хърватски художници -- Олинка Вистица и Дражен Грубишич. 
						Тяхната концепция е обиколила света с изложба, намерила отзвук в душата на всеки, който я е видял. Хиляди вещи, спомени от прекратени връзки, вече са част от експозицията, която се допълва ежедневно. 
						Вистица каза: "Искахме не да разрушим, а да сътворим нещо от разбитите връзки." 
						Онези, които са посещавали изложбата във всеки град, където тя е била показана -- в дванадесет страни на четири континента от 2006 г. насам -- са дарили вещи, които са получили някога от бившите си любовници. Много от тях са обичайни, но някои са необикновени. 
						Една македонка отрязала косата си, когато приятелят й я напуснал. Косата й е част от експозицията, заедно с протеза на крак, която един ветеран от войната подарил на лекарка, в която се влюбил. 
						"Дарих на музея няколко играчки и книги, които бившият ми приятел ми бе подарявал по случай нашите годишнини през времето, когато бяхме заедно. Дарих и някои любовни писма, които вече не исках да държа," каза Снежана, на 32 г., анонимна дарителка на първата изложба през 2006 г. 
						"Не исках да унищожа тези неща, ни не исках и да ги държа край себе си," продължава Снежана. "Така че това е добро решение. Дарих ги всичките, когато изложбата бе открита за първи път тук, в Загреб, и се почувствах по-добре. Приключих една връзка, която ми причини много емоционална болка." 
						Понастоящем "Музеят на разбитите връзки" се намира в Истанбул. По-рано той е бил в Хърватия, Сърбия, Словакия, Сингапур, САЩ, Ирландия и ЮАР. 
						Вероятно изложбата ще стане постоянна в Загреб, щом бъде намерен подходящ дом за нея. И макар имената на дарителите на "Музея" да не се разкриват, до всяка изложената вещ има кратко резюме на прекратената връзка, свързана с нея. 
						Саша, на 43 г., каза, че е мислел, че никога няма да забрави момичето, което разбило сърцето му -- тази, чиито подаръци сега са изложени в "Музея". 
						"Но успях," каза той. "И сега имам щастлив брак. Не бих искал жена ми да знае, че някога съм плакал за една връзка, на която не бе съдено да просъществува."

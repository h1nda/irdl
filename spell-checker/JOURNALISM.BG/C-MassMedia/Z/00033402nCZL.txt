Министрите на вътрешните работи на балкански страни се споразумяха да усилят сътрудничеството
					14/02/2010
					 
						ЗАГРЕБ, Хърватия -- Премиерът Ядранка Косор заяви в петък (12 февруари), че успешната борба срещу организираната престъпност изисква тясно и трайно сътрудничество между полицията в региона. На откриването на четвъртата среща на министрите на вътрешните работи на шестте бивши югославски републики в Загреб, Косор заяви, че без общи усилия срещу организираната престъпност и корупцията няма да има сигурност и мир в региона. "Колкото по-здрави са мостовете, които създаваме между нас, толкова по-слаби ще бъдат връзките между престъпните групировки", заяви хърватският премиер.
						На конференцията "Балкански маршрут - вчера, днес и утре" присъстваха министърът на вътрешните работи на Хърватия Томислав Карамарко, на Сърбия - Ивица Дачич, на Черна гора - Иван Брайович, министърът по сигурността на Босна и Херцеговина (БиХ) Садик Ахмедович, държавният секретар на Словения Горан Клеменчич и директорът на македонската полиция Люпчо Тодоровски. Официалните представители подписаха декларация за укрепване на сътрудничеството, включително за обмяна на опит и информация, както и за лекции за контрабандния трафик на наркотици. Те също обещаха да елиминират прословутия балкански маршрут за контрабанда на наркотици за Западна Европа.
						 "Най-актуалните глобални източници на сигурността твърдят, че 80% от хероина от Афганистан и Пакистан идват в Западна Европа през Балканите", заяви за Ройтерс сръбският министър на вътрешните работи Ивица Дачич." Освен с хероина, все повече хора от нашия регион са свързани с незаконната търговия с кокаин от Латинска Америка. Не можем да се борим срещу това успешно без регионално сътрудничество", добави той. (Бета, Синхуа, Taнюг, СТА, Ройтерс, РТС - 12/02/10)

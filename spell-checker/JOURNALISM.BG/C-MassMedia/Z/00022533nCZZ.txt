Бизнес: Гърция приведе дефицита си в съответствие с правилата на ЕС
					11/05/2007
					ЕК обмисля прекратяване на наложения фискален надзор върху Гърция. Още в деловите новини от тази седмица: албанското правителство търси начини да стабилизира държавната енергийна компания КЕШ.
					
 
					 
						
Хоакин Алмуня, комисар на ЕС по икономическите и монетарните въпроси. [Гети Имиджис]
						Хоакин Алмуня, комисар на ЕС по икономическите и монетарните въпроси, каза към края на миналата седмица, че ЕК ще обсъди прекратяването на фискалния надзор, наложен на Гърция през 2004 г. На пресконференция Алмуня каза, че Атина е успяла да приведе дефицита си в съответствие с правилата на ЕС, като през 2006 г. го е намалила под тавана, определен в Пакта за стабилност и растеж, който е 3 % от БВП. 
						*** 
						Централната банка на Сърбия се намеси два пъти на валутния пазар, като продаде съответно 37 млн. евро и 38,4 млн. евро. Целта бе да се предотврати силно обезценяване на сръбския динар. Местните анализатори смятат, че неотдавнашните политически събития, особено избирането на ултранационалиста Томислав Николич за председател на парламента, може да са предизвикали търсенето на чужда валута. 
						*** 
						
Aлбанското правителство тази година ще отдели 40 млн. евро, за да помогне на държавната енергийна компания КЕШ. Властите и МВФ се договориха за субсидията като мярка за стабилизиране на компанията. 
						*** 
						Ръстът на БВП на Босна и Херцеговина е скочил на 6,2 % през 2006 г., най-високата стойност за последните шест години, според предварителни данни на централната банка. Стойността е с 0,7 % по-висока, отколкото през 2005 г. 
						*** 
						Консорциум между "Хъчинсън Порт Холдингс", "Глоубъл Холдинг" и "Иджиън Експорт Юниънс" спечели търга за приватизация на пристанище Измир, като предложи 944,3 млн. евро. Четири инвеститорски групи участваха в търга. Спечелилият търга консорциум трябва да плати минимум 50 % от крайната цена, преди да подпише споразумението. Измир е най-голямото експортно морско пристанище на Турция. 
						*** 
						
Maкедонското правителство реши да изплати на МВФ дълг от 38,3 млн. евро преди крайния срок, 2010 г. Заедно с предсрочното изплащане на дълговете към Световната банка и Европейската инвестиционна банка външният дълг на Македония сега ще спадне до 216,2 млн. евро. 
						
(Различни източници – 04/05/07-11/05/07)

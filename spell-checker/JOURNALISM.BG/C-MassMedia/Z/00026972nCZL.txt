Хърватия е оптимистично настроена за членството в НАТО
					04/07/2008
					 
						ЗАГРЕБ, Хърватия -- Заместник министър-председателят Дамир Поланчец каза в четвъртък (3 юли), че в допълнение към ползите за сигурността Хърватия ще извлече и значителни икономически изгоди от членството си в НАТО от следващата година. В слово на международна конференция за НАТО в Загреб Поланчец каза, че очаква членството да засили притока на инвестиции и да подкрепи икономическия растеж на страната. "Потенциалните инвеститори ще се чувстват по-сигурни сега, когато решат да инвестират в Хърватия. Това е от особено значение, тъй като ние искаме да привлечем повече инвеститори на зелено, отколкото в миналото, когато те бяха твърде малко", каза Поланчец.
						Също в четвъртък хърватският външен министър Горан Яндрокович се срещна с чешкия си колега Томаш Пояр. Те дадоха висока оценка на сегашното равнище на двустранните отношения, като Яндрокович посочи, че подкрепата на страната му ще се окаже полезна през периода на чешкото председателство на ЕС. (Весник - 04/07/08; Javno.com, ХИНА, Ройтерс - 03/07/08)

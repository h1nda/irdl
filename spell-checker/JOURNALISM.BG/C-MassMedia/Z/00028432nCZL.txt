Лайчак заяви, че СПМ ще обсъди нова фомула за международното присъствие в БиХ
					19/11/2008
					 
						САРАЕВО, Босна и Херцеговина (БиХ) -- В сряда (19 ноември) Международната направляваща група на Съвета за прилагане на мира (СПМ) ще проведе заседание и може да обсъди нова формула за международното присъствие в БиХ. Службата на върховния представител трябваше да приключи мисията си през юли 2007 г., но членовете на СПМ решиха, че тогавашната политическа нестабилност е пречка пред самоуправлението. Върховният представител Мирослав Лайчак отказа да даде подробности за новата формула в интервюто, публикувано в изданието от вторник на всекидневника "Глас Сръпске", излизащ в Баня Лука. Той обаче приветства неотдавнашното споразумение между основните лидери на бошнаците, сърбите и хърватите - Сюлейман Тихич, Милорад Додик и Драган Чович - като добави, че това е начинът, по който БиХ трябва да функционира, а именно на базата на компромиса между трите съставни народности.
						Той изрази и задоволство от реакцията на Съвета на министрите, който предприе действия за провеждане на преброяване на населението и прилагане на решенията, свързани с държавната собственост и държавния бюджет. Документът, подписан от тримата политически лидери на 8-и ноември, утвърждава решимостта им за реформиране на конституцията, уреждането на въпроса за държавната собственост и провеждане на преброяване на населението през 2011 г, което е ключово предварително условие за евентуалното членство в ЕС. (Б92, Танюг - 19/11/08; Глас Сръпске - 18/11/08)

Прокурор от САЩ оглави разследването на трафика на органи в Косово 
					30/08/2011
					Прокурорът от САЩ Джон Клинт Уилямсън беше назначен в понеделник за ръководител на екипа, разследващ обвиненията срещу министър-председателя на Косово. 
					(АП, АФП, ДПА, Гласът на Америка, Дойче Веле, Би Би Си, Индипендънт, Б92, ЮЛЕКС - 29/08/11)
 
					 
						
Щатският прокурор Джон Клинт Уилямсън (вдясно) ще оглави разследването на трафика на органи в Косово. [Ройтерс]
						В понеделник (29 август) ЮЛЕКС назначи бившия американски посланик с неограничени пълномощия по въпросите на военните престъпления за ръководител на групата, имаща за цел да разследва обвиненията, свързващи косовски официални лица с трафика на човешки органи.
						„Джон Клинт Уилямсън от Съединените щати беше назначен за водещ прокурор на Специалната разследваща група на ЮЛЕКС”, се казва в официалното съобщение. 
						Екипът ще разгледа обвиненията срещу бивши високопоставени членове на "Армията за освобождение на Косово" (АОК), които бяха отправени в доклад на докладчика на Съвета на Европа (СЕ) Дик Марти през декември. 
						В документа от 27 страници се твърди, че група, оглавявана от сегашния министър-председател на Косово Хашим Тачи и включваща други бивши командири от АОК, стои зад множество престъпления, извършени по време на конфликта от 1998-1999 г. в Косово и след това. Престъпленията включват отвличания, незаконни задържания, убийства, контрабанда на наркотици, както и „насилствено отстраняване на човешки органи с цел незаконен трафик”, се твърди в доклада. 
						В него се обвинява Тачи, че „лично е разпореждал - и в някои случаи лично е контролирал” извършването на някои от престъпленията по време на последната война на Балканите. 
						Документът твърди, че мрежата е поддържала затворнически лагери в Северна Албания близо до границата с Косово и е продавала органи на заловени цивилни лица на черния пазар, за да набира средства за борбата на АОК срещу сръбските сили. 
						Няколко седмици след публикуването на доклада ЮЛЕКС започна в края на януари предварително разследване по случая. 
						Отричайки обвиненията, Тачи обеща пълно сътрудничество в разследването. 
						ЮЛЕКС заяви, че разследването, проведено до момента, не е успяло да намери доказателства в подкрепа на обвиненията в трафик на органи. 
						Уилямсън, на 50 г., е работил като прокурор в Международния наказателен съд за бивша Югославия от 1994 до 2001 г. Делата, по които той е работил, включват и това срещу бившия югославски президент Слободан Милошевич. 
						Специалната работа група включва над двадесет следователи и съдебни служители и ще има офис в Брюксел, съобщи АП. 
						Представители на Белград, които по-рано тази година настояваха за създаването от Съвета за сигурност на независим механизъм за разследване, който да проучи обвиненията в доклада на Марти, приветстваха съобщението на ЮЛЕКС.
						Сръбският прокурор за военни престъпления Владимир Вукчевич поздрави Уилямсън за приноса му в решаването на делата за военни престъпления, свързани с конфликтите на Балканите през 90-те години на 20-и век. Белградската медия Б92 цитира също думите му, че той цени изключително високо американския прокурор като професионалист. 
						Въпреки че приветства съобщението на ЮЛЕКС, сръбският министър за Косово Горан Богданович изрази някои резерви. 
						„Бих искал да вярвам, че разследването ще бъде безпристрастно, въпреки факта, че вече съществува известен песимизъм, тъй като човекът, който беше назначен, е потенциално такъв, на когото сърбите не вярват”, е заявил той пред сръбската информационна агенция "Танюг".
						„Точно в този момент волята за започване на процедурата трябва да бъде приветствана, за да може най-накрая престъпленията, извършени срещу сърби, да бъдат разкрити и престъпниците да бъдат наказани за участието си в трафика на човешки органи”.

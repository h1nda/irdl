Дипломатите на ООН призовават към етническа толерантност в Косово
16/12/2002
 
ПРИЩИНА, Косово, Югославия -- Делегация от 15 посланика в Съвета за сигурност на ООН посети Косово в края на седмицата, и призова жителите към изграждане на демократично мултиетническо общество. Посланикът на Норвегия в ООН Оле Петер Колби каза на местните ръководители в неделя (15 декември), че провинцията ще се изправи пред "самоизолация" и мрачно бъдеще, ако правата на малцинствата не се уважават. По време на посещението си в разделения град Митровица, Колби заяви, че сръбската общност трябва да направи повече, за да се интегрира. След това делегацията се отправи към Белград, за да се срещне в понеделник с югославския президент Воислав Кощуница и сръбския министър-председател Зоран Джинджич. (АП, АФП, Танюг, Б92, БиБиСи - 15/12/02)

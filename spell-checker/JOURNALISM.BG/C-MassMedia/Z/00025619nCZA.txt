СПМ предупреди автономните области в БиХ да не се отделят 
					28/02/2008
					На срещата си тази седмица членовете на Управителния съвет на Съвета за прилагане на мира изразиха загриженост във връзка с призивите за отделяне, обсъдиха бъдещето на международната общност в БиХ и решиха, че СВП трябва да продължи да съществува. 
					От Антонио Пърленда за Southeast European
Times от Сараево -- 28/02/08
 
					 
						
“Не бих желал да спекулирам с чувствата на сърбите в региона,” каза върховният представител Мирослав Лайчак. [Гети Имиджис]
						По време на двудневна среща в Брюксел, която завърши в сряда (27 февруари), политическите директори от Управителния съвет на Съвета за прилагане на мира (СПМ) изразиха дълбока загриженост във връзка с официалните призиви за отделяне на автономната област Република Сръбска (РС) от Босна и Херцеговина (БиХ). 
						Членовете на тристранното председателство на БиХ, председателят на министерския съвет на страната, както и лидери на управляващата коалиция в БиХ, участваха в срещата на СПМ, на която бе обсъдена политическата ситуация в момента и стратегията относно бъдещото присъствие на международната общност в БиХ. 
						 Съветът взе също решение службата на върховния представител (СВП) да остане в страната и да продължи да изпълнява своя мандат съгласно Дейтънското споразумение. 
						В разпространено след срещата комюнике Управителният съвет на СПМ настоя, че никоя от автономните области няма право на отделяне. 
						"Политиците в БиХ трява да прекратят практиката на заплахи за едностранни промени в конституционната структура на страната," се казва в него. 
						СПМ заяви, че БиХ е призната суверенна държава, чиято териториална цялост е гарантирана от Дейтънското споразумение. Конституцията на БиХ признава, че страната е съставена от две автономни области и че бошнаци, хървати и сърби са съставляващите я националности. 
						Управителният съвет нарече "достойни за съжаление" щетите, нанесени на дипломатическите служби в Баня Лука по време на неотдавнашните протести срещу независимостта на Косово. 
						"Международната общност притежава необходимите инструменти, за да се противопостави на деструктивни тенденции, и няма да позволи опити за подкопаване на Дейтънското споразумение, независимо дали те се правят в страната или извън нея," се казва в комюникето. 
						В края на срещата най-високопоставеният посредник на международната общност в БиХ, върховният представител Мирослав Лайчак, каза, че страната не е заложник на Косово. 
						"Не бих искал да спекулирам с чувствата на сърбите в региона," добави той. Той подчерта също, че няма да се поколебае да използва своите "Бонски правомощия", за да освободи от длъжност държавни служители, които пречат на процеса на прилагане на мира. 
						"Премиерът на РС Милорад Додик говори дълго за това и каза, че е подложен на натиск. Същевременно властите в РС успяха да поставят под контрол израза на тези общи чувства на сърбите. Не очаквам повече протести или движения, които могат да дестабилизират страната." 
						Лайчак подчерта също, че комюникето е било прието единодушно от всички членове на СПМ. Според независими наблюдатели това означава, че руските дипломати, които открито подкрепят противопоставянето на Сърбия на независимостта на Косово, са приели формулировките за териториалната цялост на БиХ.

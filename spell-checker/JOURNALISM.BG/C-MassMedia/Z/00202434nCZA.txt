Спад в продажбите на жилища в Сърбия, Хърватия и Черна гора
					13/03/2012
					Трудно отпусканите кредити и намаляващите спестявания държат засега категорично купувачите надалеч.
					От Биляна Пекушич за Southeast European Times от Белград -- 13/03/12 
 
					 
						
За да помогне на строителите, Сърбия започна да предлага по-добри условия при продажби на субсидирани жилища, включително по-нисък лихвен процент и 30-годишни ипотеки. [Никола Барбутов/SETimes]
						За повечето сръбски граждани купуването на апартамент е недостижима цел. Със средна заплата от 400 евро клиентите едва заспиват през нощта, решавайки какъв заем да изберат. По-често е налице проблемът въобще да се намери кредитор, който поне да обърне внимание на кандидатурата им. 
						"Жилищните кредити не са скъпи заради високия лихвен процент, [а] заради неприличната цена на квадратен метър", каза за SETimes генералният секретар на Асоциацията на сръбските банки Веролюб Дугалич. 
						Средната цена на квадратен метър на апартамент в Белград е 2 000 евро. За апартамент от 70 кв.м 20-годишен заем означава вноска от повече от 500 евро на месец - и то без лихвите. 
						"Имаме нужда от апартамент, но жена ми и аз не смеем да вземем [заем], защото евроте е по-скъпо в Сърбия", каза за SETimes Дарко Лакитич от Белград. Той е млад лекар с месечна заплата от 550 евро. 
						Лихвените проценти за жилищните кредити в евро варират между 4 и 8 % годишно, докато банките твърдят, че липсват условия да ги намалят. Кредити в местна валута се отпускат от банка "Сосиете Женерал", но лихвеният процент е 17,63 %. 
						На Сърбия не й достигат от 20 000 до 30 000 нови апартамента годишно, а се строят по-малко от 10 000. Министърът на планирането, околната среда и минното дело Оливер Дулич описа ситуацията като пагубна за строителната промишленост и производството на строителни материали. Той хвърля вината за тази липса на жилищно строителство върху сръбската национална банка, която затегна кредитирането, принуждавайки купувачите да заплащат първоначална вноска от 20 % от общата сума на заема в брой, за разлика от предишните 10 %. 
						"Продажбата на апартаменти намаля с близо 30 %", каза Дулич за SETimes. 
						От средата на миналата година броят на одобрените търговски ипотечни кредити падна с 15,3 %. Преди кризата с кредитите на година се продаваха около 1 000 апартамента в малките градове. За сравнение през цялата изминала година в цяла Сърбия са сключени едва около 2 000 договора. 
						За да помогне на строителната промишленост, правителството прие указ за облекчения при закупуване на субсидирани жилища, предлагайки на всички по-нисък лихвен процент, включително на двойки на възраст над 45 г. Преди имаше само 20-годишни ипотеки. Сега те се предлагат и за срок от 30 години. 
						"Докато цените на имотите по света паднаха с повече от 50 % заради кризата, в Сърбия, въпреки спада в продажбите, продавачите не искат да се откажат от печалбите си", заяви икономическата анализаторка Радойка Николич за SETimes. 
						Сравненията показват, че в Загреб и Любляна средната заплата изисква потенциалният собственик на жилище да работи десет години, за да си купи апартамент от 60 кв.м. В Сърбия същият човек ще трябва да работи 20 години. 
						В Хърватия също има спад на продажбите на апартаменти, но поради друга причина, пренасищане с предлагани жилища. Има построени близо 50 000 жилища, за които няма клиенти. Хърватия се радваше на строителен бум през последните години, но икономическата криза удари спестяванията на потребителите. Така през последните три години цените намаляха с повече от 15 % и се смята, че ще паднат още повече през следващите пет години. В Загреб цената на квадратен метър жилищна площ падна от 2 050 до 1 750 евро. 
						Членството в ЕС през 2013 г. може да привлече известен брой купувачи, но недостатъчно. "Заинтересованите ще бъдат чужденци, но със сигурност няма да купят всички апартаменти, които сега са празни и губят стойност", каза за SETimes Векослав Долац, собственик на строителна фирма от Дубровник.
						В Черна гора продажбите на апартаменти са на практика замрели. Цените са по-ниски с до 30 % в сравнение със "златната" 2007 г., когато нахлу вълна от руски купувачи. Пет години по-късно няма вече чужди купувачи, а за местните цените са прекалено високи. 
						Правителството стартира кампания "1 000 плюс", за да насочи вниманието върху проблемите на младите хора с жилищата, но интересът беше малък. Броят на продадените нови апартаменти е намалял с повече от 60 %. Купувачите просто нямат пари дори при средна цена от 1 020 евро на квадратен метър. 
						"Продаваме апартамент от 68 кв.м за 70 000 евро, но нямаме клиент от девет месеца", каза за SETimes живеещата в Подгорица Смиляна Дедич. Семейството й купило жилището преди четири години за 83 000 евро, но е принудено да го продаде сега, тъй като Дедич е загубила работата си. 
					
				
			
					 
					
 
 

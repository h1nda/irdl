Отново е открит транзитният маршрут през Косово между Македония и Черна гора
29/01/2004
 
СКОПИЕ, Македония -- Конвой с македонски товари се отправи в сряда (28 януари) за Черна гора, с което отбеляза преоткриването на транзитния маршрут между Македония и Черна гора през Косово. Транзитът на стоки бе преустановен през 1999 г. заради кризата в Косово. Въпросът бе разрешен през декември, когато представители на митническите администрации на Македония, Косово и Черна гора се споразумяха да възстановят доставките по маршрута.
Други новини: В сряда македонският заместник-министър председател Муса Джафери започна тридневно работно посещение в Лондон с цел обсъждане на двустранни въпроси и прилагането на Охридското мирно споразумение. (Дневник - 29/01/04; Макфакс, MИA - 28/01/04)

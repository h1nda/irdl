Румъния бе призована да възобнови международните осиновявания 
					16/01/2007
					Международните осиновявания на румънски деца бяха замразени, след като правителството забрани тази практика под натиска на ЕС. Сега законодателството й, свързано с осиновяванията, се критикува като твърде рестриктивно.
					От Пол Чокою за Southeast European Times от Букурещ – 16/01/07 
 
					 
						
Премиерът Калин Попеску Търичану заяви, че Румъния ще инвестира повече средства в социалните служби за грижи за деца, очакващи осиновяване. [Гети Имиджис]
						Двама депутати от Европейския парламент (ЕП) призоваха за промяна в рестриктивното законодателство на Румъния за осиновяванията - едва три години, след като същото това законодателство бе наложено по настояване на Европейската комисия. 
						Предложението е на депутатите от ЕП Жан-Мари Кавада и Клер Жибо, членове на дясноцентристкия Съюз за френска демокрация. Те твърдят, че Румъния не разполага с финансови възможности да поддържа необходимите социални служби за грижи за деца, настанени в домове, чийто процес на осиновяване е забавен поради сложните бюрократични и правни процедури. 
						В годините след падането на режима на Чаушеску близо 30 000 румънски сирачета бяха осиновени в цял свят. Под натиска на ЕП обаче Румъния забрани международните осиновявания, освен в случаите, когато член на семейството, живеещ извън страната, поиска попечителство. 
						Докладчикът на ЕП за Румъния по това време, Ема Никълсън, заплаши, че ще предложи прекратяване на преговорите за членство, ако забраната не бъде наложена. Вследствие на това специалисти по политиката на осиновяване от Румъния и ЕС изготвиха съответното законодателство. 
						Кавада и Жибо заявяват, че становището на Европа за международните осиновявания се е променило поради спада в незаконния трафик на деца. Никълсън, депутатка, представляваща Великобритания, сега твърди, че въпросът не е от компетенциите на ЕС, а на суверенната държава. 
						Румънските медии реагираха с присмех на тази нова позиция. Освен това правителството заяви ясно, че възнамерява да се придържа към политиката на забрана на международните осиновявания и насърчаване на осиновяванията в страната. 
						Премиерът Калин Попеску Търичану обеща, че правителството ще вложи допълнителни средства за подобряване на необходимите социални грижи. Статистиката сочи, че осиновяванията в страната са се увеличили след налагането на забраната.

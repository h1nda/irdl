Министрите на отбраната на Турция и Италия обсъждат двустранното сътрудничество и регионални въпроси
25/03/2003
 
АНКАРА, Турция -- Министърът на отбраната Вежди Гьонюл се срещна в понеделник (24 март) с италианския си колега Антонио Мартино. След срещата той заяви, че сътрудничеството между Турция и Италия е важно за сигурността и стабилността в средиземноморския регион. Двамата министри обсъдиха двустранното сътрудничество в рамките на членството в НАТО, въпроси от областта на регионалната сигурност и войната в Ирак, както и конкретни мерки за борба срещу тероризма и организираната престъпност. Италия ще поеме временното председателство на ЕС от юли, поради което нейната подкрепа за присъединяването на Турция към съюза е от особена важност. (Анадолска агенция, TРТ 2 - 24/03/03)

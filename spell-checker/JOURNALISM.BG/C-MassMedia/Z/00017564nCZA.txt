Случаи на смъртоносния вирус на птичия грип са открити в още европейски страни
					13/02/2006
					Изследванията потвърдиха, че смъртта на мигриращите лебеди, открити в България, Гърция и Италия, е причинена от H5N1, силно патогенния щам на вируса на птичия грип. Междувременно Румъния съобщи за нови огнища на болестта.
					(Ройтерс, Файненшъл Таймс, Таймс, EUobserver, EurActiv, ДПА, Айриш Таймс - 13/02/06; БиБиСи, Ройтерс, АФП, Уошингтън Поуст, Ню Йорк Таймс, РТЕ, Агенция София Нюз, Медиапул, Дневник - 12/02/06)
 
					 
						
Служител на гръцките здравни служби пръска с дезинфекциращ разтвор в двор в Неи Епиватес, на около 20 км от Солун. Мъртви прелетни птици бяха открити в района в неделя (12 февруари). [АФП] 
						Строги предпазни мерки бяха въведени в неделя (12 февруари) в райони в България, Гърция и Италия, където бяха открити прелетни птици, умрели от H5N1, силно патогенна форма на птичия грип. Предполагаем случай на смъртоносния вирус има и в Словения. 
						В събота справочната лаборатория на ЕС в Уейбридж, Великобритания, потвърди наличието на щама H5N1 в мъртъв лебед, открит в региона на северозападния български град Видин, близо до румънската граница, както и в три диви лебеда, намерени близо до Солун, Гърция. 
						Междувременно в Италия националната лаборатория по птичи грип в Падуа съобщи, че пробите от мъртвите лебеди, открити на остров Сицилия и в южните райони на Калабрия и Пулия, също са дали положителни резултати за H5N1. В момента се изследва и мъртъв лебед, открит в централния район Абруцо. 
						Мерките, предписани от ЕС, включват създаване на 3-километрова защитна зона около всеки район, в който са намерени заразени птици, както и на 10-километрова зона за наблюдение. Домашните птици в защитните зони трябва да се държат затворени и се забранява транспортирането им, освен когато се карат до кланицата. Хората се предупреждават да избягват всякакви контакти с диви птици или с техни изпражнения. 
						Щамът H5N1 на птичия вирус е убил 90 души от 2003 г. досега, главно в Азия. През последните месеци огнище на заболяването в Турция отне живота на четири души. В момента хората могат да се заразят от птичи грип само чрез непосредствен контакт със заразена птица. 
						Българските ветеринарни власти съобщиха, че са подготвени да започнат широкомащабно унищожаване на домашни птици, ако се появи огнище на болестта. В неделя те казаха, че са наложили карантина в район близо до две езера край северното българско черноморско крайбрежие заради съмнения за възможни случаи на птичи грип. Пробите от намерените там мъртви лебеди ще бъдат изпратени в лабораторията в Уейбридж във вторник. 
						Мъртви птици, открити в язовир "Тича" в неделя, предизвикаха паника сред жителите на североизточния град Шумен, който се снабдява с вода от язовира. Според властите водата се дезинфекцира и не представлява опасност за здравето на хората. Дори и ако птиците са били заразени със смъртоносния вирус, няма вероятност заразата да се пренесе по водата, казаха те. 
						Междувременно Румъния, която заедно с Турция бе сред първите европейски страни, засегнати от птичия грип през последните няколко месеца, съобщи за нови огнища на зараза с H5N1 сред домашни птици. 
						Последният случай, с който броят на огнищата стана 29, е в село Тропаисар, близо до източния град Констанца. Смята се, че домашни птици от семейна ферма в село Сарина Суф на делтата на Дунав и в югозападното село Четате, пак на река Дунав, също са заразени с птичи грип.

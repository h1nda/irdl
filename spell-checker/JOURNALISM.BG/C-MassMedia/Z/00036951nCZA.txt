Признанията на един белградски Дядо Коледа
					05/01/2011
					Собственикът на агенция, осигуряваща присъствие на Дядо Коледа, предлага поглед отвътре към една обичана традиция.
					От Бояна Милованович за Southeast European Times от Белград – 05/01/11
 
					 
						
Дядо Коледа от агенцията радва дете в Белград. [Никола Барбутов/SETimes]
						Всяка Нова година весел старец с дълга бяла брада, червено палто и теглена от елени шейна тръгва от далечна Лапландия под звуците на звънчета. Независимо дали вярвате в легенда за Дядо Коледа, едно нещо е сигурно – всяка Нова година означава подаръци. 
						За да запазят магията жива, агенции организират тържества за деца по случай Нова година, като Дядо Коледа неизбежно е героят на всяко събитие. Агенция „Дядо Коледа” работи в Белград от 15 години и в нея работят пет „професионални” дядоколедовци. Тържествата се провеждат в частни домове или се организират от фирми за децата на техните служители. 
						Разбира се, не всички желания на клиентите са лесно изпълними, казва ръководителят на агенцията Саша Радович. 
						„Едно такова искане беше в къщата наистина да се слезе през комина, както в легендата, а в друг случай да се влезе в апартамента през тераса на втория или третия етаж. Тази година... един татко дойде с идеята Дядо Коледа да пристигне с шейна с елен.” 
						Това наложи малка промяна. Накрая Дядо Коледа пристигна с файтон, теглен от коне, каза Радович за SETimes. 
						Майките също трудно могат да бъдат накарани да променят мнението си, добавя той. 
						
Дядоколедовци бягат с благотворителна цел на 26 декември в Белград. [Ройтерс]
						„Някои майки са ни заплашвали, че ако не сме добри дядоколедовци, ще трябва да вършим домакинска работа, като например да мием съдове или да изхвърляме боклука. Заплашваха ни, но само се шегуваха. Досега всички са били доволни от нашите услуги. За разлика от други, които не са се регистрирали да предлагат подобни услуги, ние сме регистрирали нашата агенция”, обяснява Радович. 
						Въпреки трудностите, които понякога възникват, той се радва на своята работа и на магията и радостта, която носи на децата. 
						„Хубаво е да си Дядо Коледа, фантастично е да влезеш в непокварения свят на децата.” 
						„За съжаление през годината няма посещения в дома или тържества с Дядо Коледа. През това време напълнявам и карам моите елфи да изработват подаръци. По света има няколко милиарда деца и аз трябва да занеса подаръци на всички тях”, казва той. 
						За да се откъснат за малко от работилницата, през последните три години белградските дядоколедовци организират свое собствено състезание. По време на проявата миналия месец около 1 000 дядоколедовци на всякаква възраст бягаха по главните улици на Белград. Всички се забавляваха въпреки минусовите температури и снега, като се стопляха с бягане, танци и песни. На състезанието също така бяха набрани средства за Асоциацията на родителите на деца с онкологични заболявания. 
						Славко, на 33 г., и Невена, на 20 г., са професионални танцьори и редовни участници в надпреварата, която е техният начин да разпръснат празничния дух. Те вярват в Дядо Коледа. 
						„Това е уникална възможност да се забавляваме, да бягаме, танцуваме и играем, да посрещнем Новата година и коледните празници по приятен начин и да предадем малко от тази радост на хората около нас”, обяснява Славко. 
						„Шляем се и танцуваме и това е един от начините да споделим всичко това с други хора”, добавя Невена.

Дел Понте заяви, че Сърбия умишлено не е арестувала Караджич и Младич
					11/12/2007
					Главният прокурор на ООН за военни престъпления Карла дел Понте призова в понеделник Съвета за сигурност да остави МНСБЮ да работи, докато не бъдат заловени най-важните обвиняеми Радован Караджич и Ратко Младич. 
					(AФП, Ню Йорк Таймс - 11/12/07; AП, Ройтерс, ДПА, ФТ, Би Би Си, Гласът на Америка, Бета, ООН, МНСБЮ - 10/12/07)
 
					 
						
Главният прокурор за военни престъпления Карла дел Понте, чийто мандат изтича, каза, че Сърбия умишлено не е арестувала бегълците от правосъдието Радован Караджич (вляво) и Ратко Младич. [Архив]
						Главният прокурор за военни престъпления Карла дел Понте, чийто мандат изтича, обвини в понеделник (10 декември) Сърбия, че нарочно не залавя двамата най-издирвани бегълци от балканските конфликти през 90-те години на миналия век. 
						Бившият босненски сръбски лидер Радован Караджич и военният му командир Ратко Младич са начело в списъка на обвиняемите, които все още се издирват от Международния наказателен съд за бивша Югославия (МНСБЮ). 
						Наред с многобройните обвинения във военни престъпления, двамата са обвинени и в геноцид за организиране на клането на близо 8 000 босненски мюсюлмански момчета и мъже в Сребреница през 1995 г. и за 43-месечната обсада на Сараево. Караджич и Младич се укриха малко след като МНСБЮ издаде общ обвинителен акт срещу тях към края на 1995 г. 
						"Независимо че сръбските власти обявиха ангажимент за пълно сътрудничество с моята служба и подобрени процедури, няма ясна пътна карта, няма ясен план за издирването на бегълците, няма сериозни инициативи, нито знак, че се полагат сериозни усилия за арестуването на бегълците," каза Дел Понте в последното си обръщение към Съвета за сигурност на ООН в понеделник. "За съжаление това равнище на ангажираност бе заявено само на думи, но не и на дела." 
						Швейцарският прокурор, която напуска поста си в края на този месец след осемгодишен мандат, заяви пред 15-членния орган, че и двамата заподозрени са "забелязвани многократно" в Сърбия през последните години. Караджич, каза тя, бе известно време в Белград, използвайки собственото си име, чак до 2004 г., докато сръбските власти провеждаха преговори с Младич през пролетта на 2006 г., опитвайки се да го убедят да се предаде сам. 
						Тя призова Белград да предприеме необходимите стъпки за залавянето на Караджич и Младич и същевременно апелира към Съвета за сигурност да остави МНСБЮ да работи, докато двамата не бъдат предадени на правосъдието. Съгласно стратегията за приключване на работата на съда, одобрена от Съвета още през 2003 г., Трибуналът на ООН в Хага трябва да приключи дейността си през 2010 г. 
						Представителите на Франция и Белгия заявиха, че е много важно обвинените в сериозни военни престъпления да бъдат изправени пред правосъдието, но руският представител изглежда не бе съгласен. 
						"Фактът, че някои обвиняеми не са се явили пред съда, не може да бъде причина за евентуално продължаване на мандата," каза Иля Рогачов, руският заместник постоянен представител в ООН. 
						Призовавайки международната общност да продължава да притиска Белград за арестуването на Младич, Дел Понте призова ЕС и Европейската комисия да настояват за пълното сътрудничество на Сърбия с МНСБЮ като условие за "предприсъединителния и присъединителния процес".

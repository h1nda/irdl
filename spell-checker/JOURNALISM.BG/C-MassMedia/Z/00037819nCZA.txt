Фирмите в БиХ търпят огромни загуби в Либия
					17/03/2011
					Договори се разпадат на фона на проточилата се битка между Муамар Кадафи и бунтовниците, опитващи се да го свалят от власт.
					От Юсуф Радманович за Southeast European Times от Сараево – 17/03/11
 
					 
						
Административната сграда на бившия югославски гигант "Енергоинвест" в Сараево. [Юсуф Радманович/SETimes]
						Фирмите в БиХ до голяма степен са преустановили работа в Либия и други арабски страни поради вълненията в Близкия изток. Според анализаторите икономиката на БиХ ще понесе тежък удар в резултат на това. 
						"Стойността на проектите в Либия е над 1 милиард евро. Повечето от фирмите не са събрали вземанията си, а голяма част от оборудването и материалите им остават в Либия, докато около 1 000 работници са се завърнали. Ситуацията е крайно несигурна - никой не може да предвиди какво ще се случи в бъдеще," каза преподавателят от Сараевския университет Мурис Чичич за SETimes. 
						Чичич каза, че най-големите засегнати компании провеждат срещи с Търговската камара на БиX, за да изготвят стратегия за справяне с кризата. 
						Без работещо ново правителство обаче усилията на политическо ниво продължават да буксуват. Тези, които са в състояние да помогнат, а именно политиците в страната, не изглеждат много склонни да го направят. 
						Изключение прави председателят на Министерския съвет на БиХ Никола Шпирич, който миналата седмица се срещна с либийския посланик Салем Финир, за да обсъди обезщетения за щетите, нанесени на компаниите от БиХ, и други важни въпроси. 
						 Анализаторът от Търговската камара на БиХ Игор Гавран обаче обясни, че събирането на дълговете може да не доведе до много. "Всяка правна защита от този вид, дори и да се договори перфектно, изисква дълго време, а дори и когато дългът е събран, той обикновено не достига равнището на действителната загуба." 
						Репортажи в местните медии внушават, че загубите са толкова големи, че някои компании може да са на прага на фалит. 
						 Най-непосредствената и болезнена последица е може би на трудовия пазар. 
						"Състоянието на безработицата в БиХ е такова, че и десет човека да загубят работата си, това е голямо събитие, да не говорим за 1 000 души," каза за местните медии икономическият анализатор и бивш финансов министър на Република Сръбска Светлана Ценич. 
						Управителите на фирми казват, че може да преназначат някои от завърналите се от Либия работници на други работни места. "Но фирмите не могат да свършат всичко сами," каза Чичич. 
						Муйо Селимович е собственик на "Мимс Яфара", една от "големите четири" компании, които работят в Либия. Той казва, че е бил принуден да преустанови всички проекти и да евакуира всичките 100 работници от фабриката за сокове на фирмата в покрайнините на Триполи. 
						 Ходът засяга работниците в целия комплекс на "Мимс Яфара", който включва административна сграда, склад, ресторант, зала за продажби и хотел. 
						"Ширбегович Кънстракшън", фирма основана в Северна Босна след конфликта от 1992-1995 г., е започнала няколко строителни проекта в Либия. Заедно те възлизат на около 100 млн. евро. Един от проектите е за построяване на просторен туристически квартал в либийския крайбрежен град Мисурата, който понастоящем е крепост на бунтовниците, противопоставящи се на режима на Муамар Кадафи. 
						 Собственикът и управител на фирмата Фарук Ширбегович каза, че вземанията по текущи сметки от Либия възлизат на 7 млн. евро, освен оборудването за 5 млн. евро. В изявление за медиите Ширбегович каза, че фирмата е особено обезпокоена за 800 000 евро, необходими за изплащането на работни заплати. 
						 "Либия беше център на дейността на "Енергоинвест" и неин основен външен пазар," казва Джемал Влаховляк, изпълнителен директор на някогашния югославски гигант. Компанията е имала договори за работа в Либия на стойност 150 млн. евро. 
						 Работник от "Енергоинвест" пожелал анонимност, каза за SETimes, че въпреки трудните условия "никога не сме оставяли работа по време на някое [природно] бедствие. Ще ми се ситуацията да се успокои там, така че да продължим да работим по нашите електрически линии." 
						Друга държавна строителна фирма, "Хидроградня", може би е изправена пред големи загуби. Тя работи в Либия от 1967 г. При започването на бунтовете тя е имала поне четири строителни проекта в процес на изграждане, включително един за построяване на водни кули в гр. Айдабия. 
						Над 120 работници от "Хидроградня" са поставени в "списък на чакащите", а управителят Семин Машич признава, че това е равносилно на загубване на работа. "Всичко зависи от това, дали "Хидроградня" ще има бъдещи ангажименти," каза той за медиите в БиХ.

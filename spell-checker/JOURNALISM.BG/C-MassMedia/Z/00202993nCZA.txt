В косовското правителство се шири корупция
					17/07/2012
					Според наблюдатели липсата на политическа и съдебна воля позволява корупцията да разяжда дейността на настоящото косовско правителство.
					От Сафет Кабашай за Southeast European Times от Прищина – 17/07/12
 
					 
						
Обвиненията в корупция засягат не само високопоставени държавни служители, но и служители на общинско ниво в Косово. [Ройтерс]
						Въпреки обещанието на премиера Хашим Тачи за политика на нулева търпимост към корупцията, срещу оглавяваното от Демократическата партия на Косово (ДПК) правителство продължават да валят обвинения в закононарушения. 
						При последния случай на 6 юли прокурор от ЮЛЕКС повдигна обвинения в корупция срещу косовския вицепремиер Буяр Букоши и десет други длъжностни лица, като обвини Букоши в злоупотреба със служебно положение, неизпълнение на задължения, укриване на данъци и възпрепятстване на събирането на доказателства за времето, когато той е заемал поста министър на здравеопазването през 2010 г. Останалите заподозрени са настоящи или бивши служители на здравното министерство. 
						Букоши заяви, че е невинен, но два дни по-късно подаде оставка. Тачи публично му благодари „че е предприел това действие [да подаде оставка], като уважение към закона… и е позволил да се осъществи правосъдие.“ 
						Тачи заяви готовност да се бори с корупцията. „Нашето мото е „нулева търпим ост към корупцията и организираната престъпност“, каза той в телевизионно интервю през март. „Убеден съм, че ще постигнем успех и ще спечелим тази битка със злото.“ 
						Резултатите обаче се бавят, като тази година дори ръководителят на специалната група за борба с корупцията Назми Мустафи беше арестуван по обвинения в корупция. 
						Друг известен случай е смъртта на ръководителя на косовската Агенция за приватизация Дино Асанай от прободни рани миналия месец. Това стана, докато срещу него се водеше наказателно разследване по обвинение в искане на подкуп. Мнозина приемат скептично становището на правителството, че смъртта е причинена от самоубийство, тъй като аутопсията показа, че той е получил 11 прободни рани. 
						Обвиненията в корупция стигнаха и до местната администрация. Джабир Жарку, кмет на Качаник от партията на Тачи, беше осъден на три години затвор на 10 май. Рамадан Муя, кмет на Призрен, е обвинен в злоупотреба със служебно положение. 
						Вицепремиерът Хайредин Кучи каза за SETimes, че делата показват, че принципите на правовата държава се прилагат в Косово. „Върховенството на закона и справедливостта трябва да надделеят, независимо от [позицията] на правителството“, каза той. 
						Според Авни Зогиани, оглавяващ антикорупционната организация „Чоху“, като се изключат публичните изявления на Тачи, той няма особена роля в борбата с корупцията. 
						„Толкова много служители на сегашното правителство бяха обвинени и осъдени по обвинения в корупция и злоупотреба със служебно положение, че целия кабинет отдавна трябваше да подаде оставка", каза Зогиани за SETimes. 
						Лумир Абдиджику, изпълнителен директор на Института „Риинвест“ в Прищина, заяви, че никой не очаква превантивни мерки за борба с корупцията от хората, които я създават. Той посочи за SETimes, че борбата с корупцията в Косово е по-скоро реторична, отколкото политическа или съдебна. 
						„Дори когато бъдат повдигнати обвинения в корупция, не виждаме политическа класа, която да се дистанцира от обществото“, заяви Абдиджику за SETimes. 
						Според Мерита Мустафа, ръководител в Косовския демократичен институт, истинска борба срещу корупцията не се води най-вече защото липсва политическа воля, като само „спорадично правителството се занимава със случаи на корупция“, каза тя за SETimes. 
						Тя посочи, че липсата на независимост на съдебната власт, както и на подходящи антикорупционни закони и закони за финансирането на политическите партии, допринасят за корупцията в държавата. „За блокирането на всичко това за съжаление вината може да бъде търсена само в една институция – правителството“, заяви Мустафа. 
					
				
			
					 
					
 
 

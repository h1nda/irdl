Инцко и Додик проведоха разговори за положението в БиХ
					09/06/2009
					 
						БАНЯ ЛУКА, Босна и Херцеговина (БиХ) -- Върховният представител Валентин Инцко и министър-председателят на Република Сръбска Милорад Додик се срещнаха в понеделник (8 юни), за да обсъдят политическата ситуация в БиХ. Те се съгласиха, че всички оставащи въпроси във връзка с държавната и военната собственост трябва да бъдат решени възможно най-бързо. И двамата приветстваха одобрението от миналата седмица на Съвета на министрите на БиХ за законите, необходими за постигане на либерализацията на визовия режим с ЕС. Двамата обсъдиха също така и срещата идната седмица, в която ще участват лидерите на трите главни политически партии в БиХ.
						Други новини от понеделник -- Службата на върховния представител обяви, че Инцко е освободил Химзо Джонко, полицейски комисар на окръг Херцеговина-Неретва. Това е първият път, когато Инцко използва своите "Бонски правомощия", откакто пое поста през март. Джонко беше уволнен по редица причини, включително обвинения в представяне на фалшиви документи за трудовия си стаж, когато е кандидатствал за поста. Инцко каза също и че Джонко е заплашвал политически противници с наказателно преследване и е карал други хора да отправят заплахи за физическа разправа срещу заместника на върховния представител Рафи Грегорян. Джонко отрича всички обвинения. Инцко е освободил от поста му и Радислав Йовичич, полицейски служител от Държавната агенция за разследване и охрана (ДАРО). Според обвиненията той е използвал служителите и ресурсите на агенцията за следене на представители на международната общност. (РТС, Дневни Аваз, Фена, СРНА, Пинком.инфо, БХРТ, ДВП - 08/06/09)

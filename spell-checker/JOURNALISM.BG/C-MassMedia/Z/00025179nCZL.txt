Новият кабинет на Хърватия проведе първото си заседание
					18/01/2008
					 
						ЗАГРЕБ, Хърватия -- Новият кабинет проведе в четвъртък (17 януари) първото си заседание след получаването на вот на доверие от парламента в края на миналата седмица. Премиерът Иво Санадер каза, че един от най-наболелите въпроси е инфлацията. Той подчерта, че значителен принос в повишаването на цените имат външни фактори и в частност цените на петрола. Относно присъединителните преговори с ЕС Санадер призна, че има проблеми, но твърдо заяви, че Хърватия няма намерение да се отказва от своята защитена риболовна зона в Адриатическо море. Зоната предизвика напрежение с Италия и Словения и заплашва да забави присъединителните преговори. (Вечерни Лист, Весник - 18/01/08; ХРТ, ХИНА, Ройтерс - 17/01/08)

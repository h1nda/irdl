Според Ахтисаари целта на плана за Косово е "стабилно и устойчиво" бъдеще
					02/02/2007
					След официалното представяне на плана в петък на 13 февруари във Виена ще започнат нови консултации с Белград и Прищина, като окончателното предложение се очаква тази пролет.
					От Игор Йованович за Southeast European Times от Белград -- 02/02/07
 
					 
						
Пратеникът на ООН Марти Ахтисаари бе в Белград в петък (2 февруари), за да представи плана си за Косово. [Гети Имиджис]
						В петък (2 февруари) в Белград специалният пратеник на ООН Марти Ахтисаари връчи проекторешението за статута на Косово на сръбския президент Борис Тадич. След това той отпътува за Прищина, за да се срещне с лидери на косовските албанци. 
						След 50-минутна среща с Тадич Ахтисаари каза пред журналисти, че целта на предложението му е "да постави основите на едно бъдещо стабилно и устойчиво Косово". 
						Но той каза също, че ще може да изложи мнението си за статута на Косово едва след като представи окончателното си предложение пред Съвета за сигурност на ООН. 
						Ахтисаари добави още, че след представянето на предложението му Белград и Прищина ще разполагат с няколко седмици, за да изкажат възраженията си. Пратеникът на ООН каза, че се надява да представи окончателното си предложение пред Съвета за сигурност "тази пролет". 
						Според Ахтисаари новите консултации с делегациите на Белград и Прищина ще започнат във Виена на 13 февруари. Вероятно консултациите ще се проведат поотделно -- т. е. двете страни няма да преговарят пряко. 
						Пратеникът на ООН описа предложението си като плод на компромис след близо година преговори между Белград и Прищина. 
						Той каза, че то съдържа редица гаранции за сърбите и другите малцинства в Косово. Ахтисаари подчерта гарантираното участие на малцинствата в косовското национално събрание и правителството, сформирането на "няколко нови общини", в които сърбите са мнозинство от населението, и защитата на православните църкви в Косово. 
						Преди посещението на Ахтисаари части от предложението му се появиха в медиите. Според Балканската мрежа за разследващи репортажи (БМРР) то ще даде на Косово правото да договаря и сключва международни договори, включително правото да кандидатства за членство в международни организации. 
						Косово ще може да приеме свое знаме и други национални символи и ще трябва да приеме конституция. Ще бъде създадена нова, лековъоръжена косовска служба за сигурност, а съществуващата Косовска полицейска служба и ще бъде разпусната. 
						В същото време сръбските общини ще имат правото на "междуобщинско и трансгранично сътрудничество", а на Сръбската православна църква ще бъдат осигурена повишена сигурност и други защитни мерки. 
						След срещата си с пратеника на ООН Тадич каза, че проектопредложението "отваря вратите за независимо Косово", като добави, че то не съдържа и дума за сръбския суверенитет. Той каза, че сега ще свика среща на лидерите на сръбските парламентарни партии и ще реши какво да предприеме. 
						Тадич каза също, че Сърбия никога няма да приеме независимостта на Косово. 
						Сръбският премиер Воислав Кощуница отказа да се срещне с Ахтисаари с аргумента, че вече няма мандат за това. 
						Но Демократическата партия на Сърбия, ръководена от Кощуница, постави като условие за сформирането на ново сръбско правителство задължението на правителствените партньори винаги да смятат Косово за част от Сърбия. 
						"Всяка страна, която реши да признае независимостта (на Косово), трябва да знае, че това ще доведе до сериозни последици за връзките й със Сърбия," посочи партията в свой документ.

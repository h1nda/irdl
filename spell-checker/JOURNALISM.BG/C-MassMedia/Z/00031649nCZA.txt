Интервю: Ръководителят на ЮНМИК Ламберто Заниер
					16/09/2009
					Неотдавна SETimes разговаря с ръководителя на ЮНМИК Ламберто Заниер за сегашната роля на мисията в страната, отношенията й с Белград и бъдещето на ЮНМИК.
					 
						
“С Белград, разбира се, е по-лесно представителите на ЮНМИК да осъществяват официални срещи на най-високо равнище”, заяви Заниер. [Архив]
						
						SETimes: Как бихте определили сегашната роля на ООН в Косово с оглед на преструктурирането на мисията на ООН в Косово, независимостта на Косово, сегашното разполагане на международни мироопазващи части и структурата на мисията на ЕС? 
						
						Заниер: ЮНМИК продължава да изпълнява дейността си съгласно своя мандат, който се основава на Резолюция 1244 на Съвета за сигурност. Събитията от миналата година обаче, включително разполагането на правоналагащата мисия на ЕС през декември, наложиха мисията да бъде преструктурирана. Резултатът е, че сега мисията набляга на своята политическа роля. Това включва мониторинг и докладване, поставяне на по-голям акцент върху работата с всички общности в Косово, улесняване на външното представителство и насърчаване на процесите, които водят до решаването на практически въпроси между Прищина и Белград. 
						Мисията продължава да играе роля и в области, където не участват други организации. Пример за това е административната роля на мисията в Северна Митровица, която е единствената община, където все още упражняваме такива правомощия. Друг пример е улесняването на представителството на Косово в Интерпол. 
						
						SETimes: Какви са вашите отношения с ЮЛЕКС, със специалния представител на ЕС и с международния граждански представител (МГП)? В кои области си сътрудничите в най-голяма степен? 
						
						Заниер: Международните мисии в Косово са тук с различни мандати. Както знаете, присъствието на ЮЛЕКС в Косово се обуславя от общата рамка на резолюция 1244. Откакто обяви пълна готовност, ЮЛЕКС допълва нашата работа, както и ОССЕ. Сътрудничеството с ЮЛЕКС е много добро. По-рано тази година ЮНМИК и ЮЛЕКС подписаха редица технически споразумения, например за улесняване на предаването на дела, помещения и активи от ЮНМИК. 
						Израз на сегашните отношения са консултациите на много равнища, включително редовните ми срещи с ръководителя на мисията Ив дьо Кермабон. Разбира се, ЮЛЕКС, която извършва дейността си с мандата на ООН, също представя доклад, който се включва в редовните доклади на генералния секретар пред Съвета за сигурност. 
						Както знаете, Съветът за сигурност на ООН не прие плана "Ахтисаари", така че ЮНМИК не си сътрудничи официално с МГП. Това не е проблем за нас, тъй като според нас истинската роля на МГП е да консултира правителството. Въпреки това аз се срещам редовно с Питер Фейт в качеството му на специален представител на ЕС, така че поддържаме добър двупосочен обмен на информация.
						
						SETimes: Какви отношения поддържате с Прищина и Белград? Какви въпроси разглеждате в ежедневната си работа с тях? 
						
"Администрацията на ЮНМИК в Митровица наистина е единствената законна власт в Северна Митровица." [Архив]
						
						Заниер: Както генералният секретар отбеляза в своя последен доклад пред Съвета за сигурност, между мене и косовските власти вече има по-малко преки контакти. Това отчасти се дължи на факта, че Прищина предпочита да работи с други международни представители. Между Прищина и мисията обаче съществува практическо сътрудничество, както и възможности за срещи с представители на Прищина в по-неофициална обстановка, например в кулоарите на заседанията на Съвета за сигурност и на други международни срещи. ЮНМИК взаимодейства в по-голяма степен с властите в Косово извън Прищина, където работим с всички страни за решаването на практически въпроси, по-специално такива, засягащи общностите, като например завръщането на изселници в северната част на страната. 
						С Белград, разбира се, е по-лесно представителите на ЮНМИК да осъществяват официални срещи на най-високо равнище. Разисква се широк спектър от въпроси на различни равнища, включително на срещи между специалния представител на генералния секретар (СПГС) и правителството, а също и чрез службата на ООН в Белград. Разговорите могат да бъдат от обмен на мнения по общите политически тенденции до по-конкретни технически дискусии. 
						
						SETimes: Все още ли ЮНМИК е единствената законна власт в Северно Косово и защо? 
						
						Заниер: Смятам, че ролята ни в северната част на страната понякога не се представя правилно в медиите, затова се радвам, че задавате този въпрос. Администрацията на ЮНМИК в Митровица (ЮАМ) действително е единствената законна власт в Северна Митровица, но това е и единственото място в северната част – а всъщност и в цяло Косово – където нашата административна роля се приема от всички страни. 
						ЮНМИК запази тази роля, за да предотврати създаването на вакуум в управлението и за да гарантира обслужването на практически потребности, като например проверки в кадастралните регистри. Затова засега всички страни признават ЮАМ и най-важното, ползваме се с подкрепата на хората, които живеят там. 
						
						SETimes: Изпълнява ли се планът от шест точки в първоначалната му форма или в изменен вид и какво означава това за региона? 
						
						Заниер: Разговорите по практическите въпроси, които визирате, се проведоха миналата година и бяха засегнати в ноемврийския доклад за Косово на генералния секретар. Вече работим по много по-широк дневен ред, който се основава на този доклад, и той включва въпроси като завръщането на бежанците или изчезналите лица. 
						В този процес са ангажирани и редица международни участници. ЮНМИК продължава да подкрепя с прагматични действия ангажимента си за намиране на практически решения, които биха били от полза за всички страни. Жалко е, че този въпрос се политизира, защото това, което трябва да направим, е да постигнем напредък по множество практически въпроси. Слагането на политически етикети вреди на всички страни. 
						
						SETimes: Както можем да очакваме в близко бъдеще във връзка с мисията на ООН в Косово и какъв ще бъде дневният ред на тази мисия? 
						
						Заниер: Мисията ще продължи да работи за изпълнението на своя мандат. Засега нейната политическа роля, особено в отношенията с общностите, която обясних в отговор на вашия първи въпрос, ще продължи да бъде в центъра на нашата работа. В близко бъдеще не предвиждам сериозни промени в ролята на мисията. Както обаче знаете, мисията винаги се е адаптирала към променящите се обстоятелства, и ние ще продължим да правим оценки на ситуацията на място и да въвеждаме промени след консултации с централата на ООН.

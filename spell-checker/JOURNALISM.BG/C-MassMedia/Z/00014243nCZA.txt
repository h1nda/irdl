Международната комисия за Балканите казва, че Македония е пример за успех 
					15/04/2005
					Членовете на Международната комисия за Балканите представиха доклад, в който се посочва, че постиженията на Македония при преодоляване на кризата и решимостта й да кандидатства за членство в ЕС трябва да намерят широк отзвук и в други части на региона.
					От Зоран Николовски за Southeast European Times от Скопие – 15/04/05
 
					 
						
Брус Джаксън (вляво), председател на американския "Проект за демокрациите в преход", говори по време на среща на Международната комисия за Балканите. [Международна комисия за Балканите]
						Във вторник (12 април) Международната комисия за Балканите публикува доклад от 65 страници, който описва Македония като пример за успех в региона. 
						Комисията, ръководена от бившия италиански премиер Джулиано Амато, включва изтъкнати държавници и политически наблюдатели, сред които са бившият германски президент Рихард фон Вайцзекер, бившият премиер на Швеция Карл Билд, бившият помощник-държавен секретар на САЩ Ейвис Боулън, председателят на "Проекта за демокрациите в преход" Брус Джаксън, членът на Европейската комисия Янез Поточник, бившият румънски външен министър Мирча Джоана, бившият албански премиер Илир Мета и други бивши висши ръководители от страни от ЮИЕ. 
						През последните 12 месеца членовете на комисията посетиха всички страни, които бяха обект на доклада им, и се срещнаха с висши ръководители от региона. 
						"Македония устоя на всякакви заплахи, като упорито преследваше целта си за европейска интеграция. За разлика от някои други територии, Македония успя да предотврати широкомащабна гражданска война чрез процес на преговори между страните и с помощта на ЕС и Съединените щати," се казва в доклада. 
						По отношение на кризата, през която е преминала страната, авторите пишат: "Макар че теоретично Македония не би трябвало да съществува, тя всъщност е един скромен, но много важен пример за успех. Страната илюстрира нашата теза, че една окончателна и ясна конституционна уредба и институционализацията на европейските перспективи са двата инструмента, които могат да създадат истински чудеса на Балканите." 
						Докладът подчертава, че постиженията на Македония при преодоляване на кризата и решимостта й да кандидатства за членство в ЕС трябва да намерят широк отзвук и в други части на региона -- това показва как решаването на конституционните въпроси и една реалистична, внимателно премерена перспектива за ЕС могат да трансформират балканските общества. 
						Препоръката на комисията е международната общност да се занимае с основните проблеми, пред които е изправена Македония, като необходимостта от икономически растеж и нови работни места. 
						"Комбинацията от съкращения в държавната администрация и назначаването на етнически албанци на длъжности в публичния сектор в съответствие с квотите, договорени в Охрид, може да доведе до подновяване на напрежението между двете общности, ако безработните не бъдат ангажирани другаде." 
						Но авторите смятат, че независимо от всички рискове и опасения напредъкът на Македония от 2001 г. насам показва, че ако конституционните въпроси бъдат решени и ако е налице реална европейска перспектива, балканските общества имат възможност да се измъкнат от цикъла на нестабилност и несигурност. 
						"Определено трябва да включим региона в ЕС. Нуждаем се от политика, която да помогне на региона да върви напред, да се присъедини и да достигне останалата част от Европа," се заключава в доклада.

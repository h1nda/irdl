Турция се застъпва за членството на Македония в НАТО
					18/05/2012
					Турция се надява да изложи аргументи в защита на кандидатурата на Македония по време на срещата на върха на НАТО идната седмица.
					От Мишко Талески за Southeast European Times от Скопие -- 18/05/12
 
					 
						
Външният министър на Македония Никола Попоски (вдясно) се срещна с турския президент Абдула Гюл по време на официалното си посещение в Турция. [Министерство на външните работи на Македония]
						Разширяването на членството не е на дневен ред за срещата на върха на НАТО следващата седмица в Чикаго, но Турция се опитва да повдигне въпроса по време на форума чрез косвена среща за Македония, Черна гора, Босна и Херцеговина (БиХ) и Грузия, като обърне специално внимание на Македония. 
						"Кандидатурата за членство на Македония е много справедлива и е принос към мира и стабилността на Балканите," каза по време на посещението си в четвъртък (17 май) в Скопие Джемил Чичек, председател на турския парламент. 
						Чичек каза, че Турция ще направи всичко възможно да постави въпроса за членството на Македония в НАТО. 
						"Новосъздалата се ситуация след решението на МС налага необходимостта предстоящата среща на върха в Чикаго да даде ново определение на заключителната декларация от [срещата на върха в] Букурещ, която бе резултат от незаконното поведение на Гърция," каза македонският президент Георге Иванов. 
						Гръцката дипломация отново бе пришпорена да действа, след като Македония - по инициатива на Турция - получи подкрепа от Великобритания, Норвегия, Хърватия и Словения. 
						"Нямаме проблем само с Гърция. Някои водещи страни от НАТО се солидаризираха с несправедливата политика на Гърция и като призовават Македония да смени името си, те принуждават Македония да капитулира. Те искат невъзможното от една посветила се на НАТО и неговите мисии страна," каза за SETimes Биляна Ванковска, преподавател в Института за изследване на сигурността, отбраната и мира.
						Предвид на това, че Гърция няма правителство и е изправена пред тежка политико-икономическа криза, политическите партии в страната се срещнаха, за да формулират обща позиция за срещата на върха. 
						Според протоколите, предоставени от гръцкия президент Каролос Папуляс, партиите са се съгласили да променят позицията на Гърция в спора, който тя наложи на Македония. 
						"Нашите аргументи трябва да са по-интелигентни от предложените през 2008 г. Трябва да ги подсилим по-умело и по-умно," каза лидерът на ПАСОК Евангелос Венизелос. 
						Те обявиха, че ако има опит да се постави въпросът за членството на Македония, Гърция ще наложи ново вето независимо от решението на Международния съд на ООН, което определи първото вето от 2008 г. за незаконно. 
						"Не трябва да отстъпваме от споразумението в Букурещ. В случай на изненада със сигурност ще трябва на момента да се наложи вето," каза лидерът на "Нова демокрация" Андонис Самарас. 
						Димитър Мирчев, бивш посланик и старши съветник на македонския президент, каза, че е изненадан от откровените изявления на Атина, че ще използва вето въпреки международното право и задълженията на Гърция по международните и двустранните споразумения. 
						"Ако Гърция използва вето в Чикаго, ще се създадат условия за ново дело в Хага. Гръцките политици трябва да са наясно, че подобно развитие ще отслаби позицията на Атина в международната общност и ще допринесе за влошаване на сигурността в целия региона," каза Мирчев за SETimes. 
					
				
			
					 
					
 
 

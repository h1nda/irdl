Генералният секретар на НАТО Расмусен посети Турция 
					08/10/2010
					 
						АНКАРА, Турция -- Генералният секретар на НАТО Андерс Фог Расмусен пристигна в Анкара в четвъртък (7 октомври) и заяви, че Алиансът трябва да подсили своя контингент в Афганистан, за да бъде обучена местната армия. „Аз призовах останалите съюзници и ще призова и Турция. Афганистанците трябва да поемат повече отговорности за своята страна. Необходими са повече военнослужещи за обучението на афганистанската армия”, каза Расмусен. Анкара отказа да изпрати нови военни части в Афганистан - в допълнение към намиращите се вече там 1 800 войници - ако те бъдат предназначени за провеждането на военни операции. 
						Друг въпрос, стоящ начело в дневния ред, е Кипър. „Ние сме готови да работим заедно с него за намирането на решение, което ще вземе предвид позицията на Турция по принцип и ще успокои нашите страхове”, каза външният министър Ахмет Давутоглу преди срещата с Расмусен. Визитата е част от обиколка, която Расмусен прави преди срещата на високо равнище на НАТО през ноември в Лисабон. (Търкиш Ен Уай, ДПА, Хюриет - 08/10/10)

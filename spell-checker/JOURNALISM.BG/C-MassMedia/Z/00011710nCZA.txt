Йесен-Петерсен: “Косово трябва да покрие стандартите”
					
				
					20/08/2004
				
				
						Новият ръководител на ЮНМИК Сьорен Йесен-Петерсен очерта набор от приоритети, които трябва да бъдат покрити, за да започне процесът на вземане на решение относно статута на Косово. В началото на списъка е осигуряване на сигурност за всички хора.
					
				
						От Зиядин Гаши за Southeast European Times от Прищина - 20/08/04
 
					
				 
					
Ръководителят на ЮНМИК Сьорен Йесен-Петерсен заяви, че за да започне процесът на вземане на решение относно статута на Косово, то трябва да покрие приемливи европейски стандарти. [Лаура Хасани]
					
							Новият ръководител на ЮНМИК Сьорен Йесен-Петерсен заяви, че Косово трябва да покрие основни, необходими и приемливи европейски стандарти, за да се започне вземането на решение за неговия статут.
						
					
							"В не толкова далечното бъдеще ... ще започнем процес, който постепенно ще ни доведе до преглед на стандартите и окончателни решения за статута", каза датският дипломат и бивш дипломатически представител на ЕС в Македония в четвъртък (17 август), един ден след като зае длъжността си на 5-и ръководител на ЮНМИК след конфликта от 1999 г. 
						
					
							Сигурност, диалог между Прищина и Белград, прехвърляне на компетентности, децентрализация, икономическа реформа, връщане на бежанци и цялостни промени в мисията на ООН в Косово оглавяват списъка от приоритети, които трябва да се постигнат, за да се задвижи процесът, каза той.
						
					
							Сигурността е "основна грижа за всички нас и тя е наша обща отговорност", каза пред репортери Йесен-Петерсен, предупреждавайки, че Косово не може да продължи напред, ако не бъде безопасно място за всички. Той настойчиво помоли властите в Сърбия и Черна Гора да преодолеят недоверието и да продължат с диалога и посочи, че ЕС би могъл да засили ангажиментите си чрез 4-ия стълб на ЮНМИК. Увеличаването на инвестициите е изключително важна стъпка за постигане на икономически просперитет, каза той.
						
					
							Новият ръководител на ЮНМИК също така поиска по-голямо участие при демократизацията на Косово от страна на ОССЕ. Подчертавайки важността на предстоящите избори, той призова косовските сърби да вземат участие в тях.
						
					
							Йесен-Петерсен предположи, че ще измине период от седем до осем месеца за оценка на стандартите, през който ще се определи дали Косово е готово за преговори за окончателния си статут.
						
					
							"Стандартите са начинът за изграждане на по-добро Косово – от този път към решението относно окончателния статут и евентуалната европейска интеграция не може да се избяга, тъй като стандартите са стъпка към европейската интеграция", заяви Петерсен, добавяйки, че въпросът е важен не само за областта, но и за целия регион.
						
					
							"Нищо не може да се постигне, без да се вземе решение за окончателния статут, а какво ще бъде то, не мога да реша аз", каза той.

Белград обещава, че ще има още актове на доброволно предаване и по-нататъшен напредък в сътрудничеството с МНТБЮ 
					23/03/2005
					В мащабно усилие да си осигури положително становище относно готовността на Сърбия-Чрена гора да започне процеса на присъединяване към ЕС високопоставени лидери на Сърбия и на държавния съюз обещават, че ще се осъществи значителен напредък в сътрудничеството с Трибунала на ООН за военни престъпления. 
					От Давор Коникушич за Southeast European Times в Белград - 03/23/05
 
					 
						
Президентът на Сърбия-Черна гора Светозар Марович счита, че към 31 март Сърбия ще изпълни всички задължения, които са необходими, за да се получи положително становище от проучването на ЕС. [AФП]
						Сръбският премиер Воислав Кощуница заяви във вторник (22 март), че очаква още заподозрени във военни престъпления да се предадат на Трибунала на ООН. В изявление пред Оли Рен, комисар на ЕС по разширяването, Кощуница обеща, че ще бъде извършен значителен напредък през следващите седмици, който ще цели да постигне пълноценно сътрудничество с Трибунала на ООН. Той сигнализира освен това, че правителството се стреми да убеди двамата най-важни заподозрени, запасните генерали Небойша Павкович и Сретен Лукич, да се предадат доброволно. 
						"Аз съм доста оптимистично настроен, че в следващите дни... ще отбележим значителен напредък, който ще ни отведе към пълноценно сътрудничество с МНТБЮ," цитира Ройтърс думите на премиера след разговорите с Рен. Визитата на Кощуница се разглежда като част от мащабно дипломатическо усилие от страна на Белград да се гарантира положително становище по готовността на Сърбия-Черна гора да се придвижи напред в процеса на присъединяване към ЕС. 
						Проучването предстои да бъде публикувано на 12 април. Положителното становище ще открие пътя към подписване на Споразумение за стабилизиране и асоцииране между Сърбия-Черна гора и Съюза, което се разглежда като главна стъпка по пътя към членството в Съюза. 
						Повечето анализатори са съгласни, че доброволното предаване на Павкович и Лукич е от решаващо значение за шансовете на Белград. "Осъзнаваме факта, че тези случаи са нещо, което би ни отвело до пълноценното сътрудничество с МНТБЮ и ги третираме с подобаваща сериозност," отговори Кощуница на въпрос, касаещ двамата издирвани. 
						Федералният президент Светозар Марович изрази становище, че до 31 март Сърбия ще е изпълнила всички задължения, които са необходими за едно положително становище на ЕС. "Няма съмнение, че сътрудничеството или липсата на сътрудничество от наша страна със съда в Хага е най-голямото препятствие пред нас," заяви Марович ред всекидневника Хаарец по време на визита в Израел миналата седмица. 
						"Бих желал да ви припомня, че двама бивши президенти на Сърбия са сега изправени пред съда в Хага, единият е бившият президент на Югославия Слободан Милошевич, двама началници на щаба на югоармията, както и няколко министри и вицепремиери," каза президентът. "През последните два месеца, осем дущи са се предали по свое желание, вкл. шестима генерали. Сега е ясно, че има положителна тенденция в сътрудничеството между Сърбия-Черна Гора и съда в Хага и че ще продължим по този път, докато свършим всичко, което трябва да се направи."
						Той потвърди правителствената позиция по Ратко Младич, един от тримата най-издирвани от Трибунала обвиняеми, отричайки, че кабинетът знае неговото местонахождение. Главният прокурор на ООН за военни престъпления Карла дел Понте отправя обвинения, че Младич не само се крие в Сърбия, но и че получава защита от мрежа сподвижници сред сръбските военни. "Ако сръбското правителство реши, че то действително иска да арестува Младич, то може да го стори за часове," заяви дел Понте.
						В подобен контекст заместник-военният министър Павле Янкович каза в сряда, че сътрудничеството с Хага е единствената пречка пред членството на Сърбия-Черна Гора в програмата на НАТО "Партньорство за мир". Сърбия-Черна гора може да се присъедини само след месец, ако се изпълнят условията, каза той по време на визита във Вашингтон.

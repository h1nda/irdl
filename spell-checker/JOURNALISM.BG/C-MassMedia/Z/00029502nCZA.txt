Легендарна гръцка авиокомпания очаква приватизация
					05/03/2009
					Гръцки и чуждестранни корпорации се конкурират за придобиването на „Олимпик Еърлайнс”, което най-вероятно ще сложи край на 34 години обременена от дефицит собственост на държавата.
					От Христос Рингас за Southeast European Times от Атина -- 05/03/09 
 
					 
						
Според АП „Олимпик” е „акумулирала загуби от около 2,7 млрд. евро". [Архив]
						Гърция може би е свидетел на края на бурните 34 години на „Олимпик Еърлайнс” като държавна собственост. Тази седмица три компании внесоха оферти за държавния превозвач. 
						„Близо сме до сделка, която очакваме да финализираме този четвъртък,” е заявил неназован представител на „Марфин Инвестмънт Груп”, най-големия специалист по поглъщане на компании в Гърция, цитиран от „Ройтерс”.
						Интересът към изпадналата в безпаричие компания, който би я спасил от унизително за нацията закриване, идва, след като срокът на международния търг, обявен от правителството, изтече през януари без задоволителни кандидатури. „Катар Еъруейс” и „Етихад Еъруейс” от ОАЕ бяха между кандидатите, които в крайна сметка се отказаха.
						„Марфин” контролира близо 50 % от гръцкия пазар на пътническото корабоплаване чрез своя филиал „Блу Стар Ферис”. Друг филиал, „Вивартия”, е най-големият играч в балканската хранителна индустрия. 
						Компанията изчислява, че общата й инвестиция – ако спечели търга – ще бъде от 180 до 250 млн. евро, включително стойността на нови самолети и наемането на нов персонал.
						Две други компании изразиха интерес, докато правителството се запознаваше с предложението на „Марфин”. „Иджиън Еърлайнс”, частната гръцка компания, конкурент на „Олимпик”, предложи в сряда 170 млн. евро, около два пъти повече от „Марфин”. „Крайслер Авиейшън”, американска чартърна самолетна компания, предложи 210 млн. евро същия ден, предаде гръцката държавна телевизия.
						Четвърта фирма, испанската „Суиспорт”, занимаваща се с въздушен товарен транспорт и техническа поддръжка на самолети, се кандидатира единствено за услугите по наземна поддръжка на „Олимпик”. 
						Правителствената комисия по приватизация изчислява сегашната стойност на авиокомпанията на 120 млн. евро. 
						Приватизацията означава несигурно бъдеще за служителите на авиокомпанията. Като част от публичния сектор понастоящем те се ползват от големи допълнителни придобивки. В миналото те се противопоставяха на опитите за продажба или преструктуриране на компанията чрез организиране на стачки и демонстрации. 
						Според бизнес анализатори обаче ведомостта за заплати на „Олимпик” е раздута. Правителството заяви, че ще прехвърли повечето от 8 100 служители на друга работа в държавния сектор, като предостави на потенциалния нов собственик корпоративното име и фирмения знак на авиокомпанията. 
						Атина се бори с ЕС в продължение на години заради незаконното субсидиране на превозвача, което бе сериозно бреме за държавната хазна. Според АП „Олимпик” „е акумулирала загуби от около 2,7 млн. евро”. Легендарният корабен магнат Аристотел Онасис основа „Олимпик” през 1957 г., след като придоби ТАЕ - гръцката национална авиокомпания. Компанията, която се радваше на славни времена през 60-те години на миналия век, премина в държавни ръце през 1975 г. след смъртта на Онасис.
						Позната по рано като "Олимпик Еъруейс", тя получи сегашното си име след сериозно преструктуриране през 2003 г.

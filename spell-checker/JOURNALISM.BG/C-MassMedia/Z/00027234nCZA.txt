Караджич бе прехвърлен в Хага
					30/07/2008
					Белград прехвърли в сряда сутринта бившия босненски сръбски лидер Радован Караджич в Трибунала на ООН в Хага, за да бъде съден по обвинения в геноцид и други военни престъпления в Босна и Херцеговина.
					(AП, АФП, Ройтерс, ДПА, Би Би Си, Си Ен Ен, МНСБЮ, Б92 - 30/07/08; AФП, Ройтерс, ДПА, Би Би Си, Интърнешънъл Хералд Трибюн, Бета, Блиц, Б92 - 29/07/08)
 
					 
						
Самолетът, превозващ Радован Караджич, бе посрещнат от полицейски конвой на летището в Ротердам. [AФП]
						Сърбия предаде в сряда сутринта (30 юли) бившия босненски сръбски лидер Радован Караджич на Международния наказателен съд за бивша Югославия (МНСБЮ), за да бъде съден за множество военни престъпления, свързани с конфликта в Босна и Херцеговина (БиХ) от 1992-1995 г. 
						Потвърждавайки прехвърлянето на най-издирвания обвиняем във военни престъпления в центъра за задържане на Хагския трибунал повече от 13 години след издаването на първоначалния обвинителен акт от прокурорите на ООН, Трибуналът съобщи, че скоро ще обяви датата на първото му явяване пред съда. 
						Полицията арестува Караджич на 21 юли в Белград, където той е живял години наред, практикувайки алтернативна медицина под фалшива самоличност. Сръбският министър на правосъдието Снежана Малович одобри екстрадицията в Хага, след като молбата за обжалване, която адвокатът на Караджич твърдеше, че е изпратил, така и не стигна до специалния съд за военни престъпления в Белград. 
						Около 3,45 ч. в сряда сутринта три черни джипа потеглиха от силно охранявания затвор в сръбската столица, където Караджич бе държан след залавянето му. После колите, управлявани от маскирани мъже, го отведоха до самолет за полет до Ротердам. По-късно полицията го прехвърли с хеликоптер в центъра за задържане на Трибунала на ООН в Схевенинген. 
						След покойния сръбски президент Слободан Милошевич Караджич е най-високопоставеният висш държавен служител от балканските конфликти през 90-те години на миналия век, който ще бъде съден в Трибунала за военни престъпления в Хага. Той може да бъде съден за геноцид във връзка с 43-месечната обсада на Сараево и клането в Сребреница от 1995 г. на близо 8 000 момчета и мъже мюсюлмани – най-жестокото зверство в Европа след Втората световна война. 
						Обвинителният акт от 11 точки от април 2000 г. включва още обвинения в престъпления срещу човечеството, нарушения на законите и обичаите за водене на война и тежки нарушения на Женевската конвенция за преследване, унищожаване, убийство, умишлено убийство, депортиране, нечовешко отношение и други престъпления, извършени срещу хора от несръбски произход по време на конфликта в БиХ. 
						Престъпленията, в които е обвинен, са били част от кампания за осигуряване на контрол върху области от БиХ, обявени преди това за част от Република Сръбска, заяви в сряда МНСБЮ. 
						"Караджич и други са предприемали мерки за подтикване на несърбите да напуснат тези области, депортиране на онези, които не желаят да си тръгнат, и убиване на други с цел значително да намалят несръбското население," отбеляза той. 
						Цитирайки адвокатите му, сръбските медии предадоха, че Караджич е подготвял защитата си от месеци и е изпратил документи на екипа на защитата на Милошевич под псевдоним „Любители на истината”. Според някои съобщения той смята да се представлява сам в съда подобно на Милошевич и Воислав Шешел – лидера на ултранационалистическата Сръбска радикална партия. 
						Залавянето на Караджич предизвика вълна от антиправителствени демонстрации в Белград, някои от които преминаха в насилие. По време на митинг във вторник около 10 000 протестиращи аплодираха оратори, които осъждаха „предателския и диктаторски режим” на сръбския президент Борис Тадич. 
						Към края на иначе мирната демонстрация стотина младежи, за които се смята, че са свързани с хулигански групи, започнаха да хвърлят камъни по полицията, която отвърна със сълзотворен газ и гумени куршуми. Според съобщенията двадесет и пет полицаи и 21 цивилни граждани, включително журналисти, са били ранени.

Македония може да бъде пример на успех за Западните Балкани
					18/04/2005
					Само преди четири години Македония бе въвлечена в междуетнически конфликт, но днес тя е на път да получи кандидатски статут в ЕС и покана за присъединяване към НАТО. Въпреки промените в правителството и такива политически предизвикателства, като референдума по законите за новата териториална организация на страната, тя продължава курса на реформи и успешно прилага мерките, предвидени в Охридското рамково споразумение. Проучванията на общественото мнение сочат, че населението вече на поставя въпросите на сигурността в началото на списъка с тревогите си. Въпреки положителните признаци, обаче, остават и проблемите, като подобряването на икономиката и провеждането на съдебната реформа са най-важните, които трябва да бъдат решени.
					От Зоран Николовски за Southeast European Times от Скопие -- 18/04/05
 
					 
						
Войник от френската армия държи флаг на ЕС по време на церемония през март 2003 г. по случай началото на Проксима, мисия на ЕС за наблюдение и консултации по дейностите в страната. Мисията ще приключи мандата си в края на тази година. [AФП]
						Ясен признак за подобрената ситуация в Македония четири години след междуетническия конфликт е изпълнението на плановете за изтегляне на Проксима, мисията на ЕС за наблюдение и консултации по дейностите в страната. На 31 януари ръководителят на мисията Юрген Шолц потвърди, че силите ще "намалят числеността си и ще следват точно графика за приключване на нашия мандат през декември 2005 г."
						"Веднага, след като процесът на присъединяване към ЕС започне и бъде получен положителен отговор [на кандидатурата на Македония за членство], ще е нормално да бъде съкратено присъствието на инструментите за управление на кризата, такива като мен, Проксима или мисията на ЕС за мониторинг", заяви пред местната телевизия специалният представител на съюза за Македония Майкъл Салин.
						Жители на бившите кризисни райони казаха, че основното им внимание е насочено към икономическите въпроси. "Ние живеем добре. Ние сме съседи и няма защо някой да се страхува от другите", отбеляза Рамуш Исени, фермер от Тетово. 
						Никола, който живее в близкото село Йегоновце и е биш работник във фабриката "Югохром", изрази подобно мнение. Тези дни хората са обезпокоени за тяхната работа и грижите по нивите, които не бяха засаждани по време на конфликта, каза той. 
						Проучванията на общественото мнение отразяват тези промени. Докато преди те показваха, че повечето македонци са обезпокоени за тяхната сигурност, проведените в последно време анкети сочат, че икономиката е главен проблем. През януари Международният републикански институт публикува резултатите от проуване на обещественото мнение, според които 51% от македонците се тревожат от безработицата. Междувременно 48.5% от отговорилите на анкета за членството в ЕС, проведена през декември от Института за демокрация, солидарност и гражданско общество, са казали, че най-важният върпос е икономическото развитие. Само 12,7% са отговорили, че сигурността е най-важният проблем. 
						След провеждането на местните избори миналия месец хората очакват подобрения в инфраструктурата и повече възможности за бизнес. В изпълнение на задълженията от Охридското рамково споразумение, правителството е готово да прехвърли много отговорности на местните органи за управление. 
						
Вицепремиерът Радмила Шекеринска посочва успеха на страната в изпълнението на рамковото споразумение, в това число провежданите в момента полицейска и административна реформи. [АФП]
						Говорейки за напредъка на Македония в покриването на стандартите на ЕС, вицепремиерът Радмила Шекеринска посочи успеха на страната в изпълнението на рамковото споразумение, в това число провежданите в момента полицейска и административна реформи. "Ние приехме и променихме 36 закона, плюс още 32, свързани с процеса на децентрализация на властта", каза тя. Остават да бъдат изпълнени само две задължения - закона за официалните езици и този за използването на държавните символи.
						Успехът в провеждането на трудните реформи, предвидени в рамковото споразумение, даде на Македония силата да се съсредоточи върху процеса на интеграция в ЕС и НАТО. Тя бе първата страна в Западните Балкани, подписала споразумението с ЕС за стабилизация и асоцииране, и неотдавна връчи отговорите на въпросника на Европейската комисия(ЕК). ЕК се очаква да излезе с официално мнение през есента. Ако то е положително, ще бъде отворен пътят за Македония да получи кандидатски статут през декември, което ще бъде последвано от започване на присъединителни преговори.
						Експертите са на мнение, че Македония може да стане пример на успех за Западните Балкани. Брус Джексън, директор на "Проект Деморация в преход" - американска неправителствена организация, каза пред гръцкия канал "Мега Ти Ви Нетуърк" в края на март, че неговата организация очаква Скопие да получи покана за членство в НАТО през 2006 г. "Миналата година бе много успешна за Македония", каза той. Тя постигна много по-голям напредък, отколкото другите страни от Западните Балкани по отношение на преговорите с ЕС и се нарежда непосредствено след Хърватия". 
						
Македонският премиер и бивш министър на отбраната Владо Бучковски (в средата), албанският министър на отбраната Пандели Майко (вляво) и хърватският минстър на отбраната Берислав Рончевич се ръкуват по време на министерска конференция в Скопие миналата година. Трите страни от Западните Балкани са членове на Адриатическата харта - инициатива, насочена към ускоряване на прогреса към членство в НАТО. [Архив]
						Македония има потенциала да стане една от най-проспериращите страни в Европа, каза бившия американски посланик Лорънс Батлър, преди да отпътува, за да поеме новия си пост в Босна и Херцеговина. Той също изрази увереността си, че страната скоро ще бъде поканена да стане член на НАТО. В същото време той призова правителството да действа отговорно и да откликва на нуждите на гражданите. 
						Орсалия Каланцопулос, директор и регионален координатор на Световната банка за Югоизточна Европа и Централна Азия, също даде положителна оценка. "Македония е лъч светлина на Балканите и ние сме много доволни от начина, по който страната се придвижва към членството в ЕС. Македония има реални шансове да напредне бързо в икономическо отношение. Макроикономическите показатели, като ниската инфлация, създават важен имидж на страната да привлича капитали, но също така са необходими и реформи в съдебната система", каза тя през февруари. 
						Може би най-обнадеждаващият признак е фактът, че Македония продължи курса на реформи въпреки предизвикателствата и политическите сътресения. Противниците на законите за новата териториална организация, предвидени в рамковото споразумение, организираха референдум, който, ако бе успял, щеше да спре или да забави прогреса на страната към интеграция. Въпреки разгорещената риторика около проблема, гражданите запазиха хладнокръвие и референдумът се провали. 
						Две правителства са били на власт след подписването на споразумението и институциите на страната демонстрираха способността си да понесат сътресенията и несигурностите, съпровождащи политическите промени. Съвсем наскоро правителството успя да завърши често изнурителния процес на отговаряне на въпросника на ЕК - операция, изискваща голяма координация между отделните институции и служители. 
						В коментар, публикуван от Института за докладване по войната и мира, Шекеринска казва, че зеленият сигнал от ЕК ще покаже, че усърдната работа и ангажираността с реформата правят реално постижима интеграцията в жизнено важните западни институции, даже и за балканските страни, които са преживели етнически конфликти. "Ако Македония бъде заслужено възнаградена за усилията си да стане член на ЕС и НАТО, това ще послужи като положителен пример за региона", заяви Шекеринска. Освен това, анализаторите казват, че напредъкът на Македония е показател за това, че съжителството на различни култури може да успее на Балканите, разрешавайки на различните етнически групи да работят заедно с толерантност и разбирателство.

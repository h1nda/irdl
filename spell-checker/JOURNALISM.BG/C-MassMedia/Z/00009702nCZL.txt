Албания подготвя ново териториално деление
03/02/2004
Нов проект, предлаган от албанските власти, би въвел ново административно-териториално деление на страната чрез съкращаване броя на общините и комуните.
От Арди Пулай за Southeast European Times в Тирана - 03/02/04
 
 
Албанските власти планират да въведат ново административно-териториално деление на страната с цел да приключат процеса до провеждането на местните избори през 2006 г.
Министерството на местното самоуправление и децентрализацията внесе проекта на 21 януари. Той би усъвършенствал администрирането на местното самоуправление, намалил броя на общините и комуните, както и би съкратил разходите в различни области, за да се стимулира ефективността.
Експертна комисия ще изработи през април временна карта, която очертава нови граници на общините. Документът ще бъде след това представен на всички органи на местно самоуправление. Засегнатите общини ще могат да изпратя до месец юни свои предложения до комисията, вкл. предложения за възможни сливания с други административни единици на същото ниво.
Очаква се комисията да излезе с окончателно предложение месец по-късно, вкл. с насоки за това, как да започне процесът на доброволно обединение на общини или комуни. Проектът ще бъде представен пред парламента през май 2005 г.
Според експерти новите общини и/или по-големите комуни ще бъдат по-малко зависими от държавния бюджет, което би позволило провеждането на по-гъвкава политика. По-силната икономическа подкрепа, съчетана с по-ниски административни разходи, ще означава повече пари за финансиране на различни проекти.
"Най-големите местни единици, създадени чрез новия проект, ще имат повече възможности за концентриране на своите фондове върху различни проекти, които са важни за тяхното развитие," се заключава в изследване на министерството. Там се допълва обаче, че новите единици няма да предизвикат незабавно финансова промяна. По-скоро стартирането на процеса ще открие пътя към бъдещ финансов потенциал.
Понастоящем албанският закон за териториално-административно деление на единиците за местно управление определя 12 региона, 36 окръга (подразделения на регионите), 65 общини и 309 комуни.

Мандатът на ЮФОР в БиХ бе продължен с една година
					22/11/2007
					 
						САРАЕВО, Босна и Херцеговина (БиХ) - В сряда (21 ноември) Съветът за сигурност на ООН одобри удължаването на мандата на ЮФОР в БиХ с още 12 месеца, което влиза в сила незабавно. По-рано тази година общата численост на войските на ЮФОР бе намалена от 6 000 на 2 500 войника поради подобрената ситуация със сигурността. Мироопазващите сили трябваще да напуснат БиХ окончателно следващия месец, но ръководителите и на двете автономни области поискаха продължаване на престоя им, за да се запази стабилността в БиХ.
						Други новини от сряда -- Висш босненски сръбски представител заяви, че Република Сръбска (РС) няма намерение да се отделя от БиХ, ако Косово обяви независимост. Гордан Милошевич, съветник на министър-председателя на РС Милорад Додик, каза, че една такава стъпка би разрушила процъфтяващата икономика на областта. Обществеността обаче изпитва доста по-различни чувства. Проучване, проведено от агенция "Партнър" и публикувано в сряда, сочи, че 77 % от сърбите в БиХ смятат, че те трябва да напуснат босненската федерация, ако Косово се отдели от Сърбия. (Дневни Аваз, Фена, ХИНА, РТРС, СРНА, ХРТ, АП, Синхуа, ДПА, АФП, Ройтерс - 21/11/07)

Турция ще приеме седми пакет със законодателни реформи
21/07/2003
Последният пакет с реформи в Турция за хармонизиране с достиженията на европейското право значително намалява приложното поле на законодателството, насочено към защита на държавата и утвърждава защитата на индивидуалните права и свободи. Освен това той ограничава политическата роля на Съвета за национална сигурност.
От Фатих Баран за Southeast European Times в Истанбул - 21/07/03
 
 
Парламентът ще проведе гласуване тази седмица по последния пакет от реформи в Турция за хармонизиране със законодателството на ЕС, заяви външният министър и вицепремиер Абдулах Гюл. Седмият пакет с реформи, подготвен след консултации с Генералния секретариат на ЕС, цели да засили защитата на индивидуалните права и гражданския контрол в Турция.
"Турският народ ще извоюва правата, които заслужава. Тези права съвпадат със стандартите на ЕС," каза Гюл и обеща, че управляващата Партия за справедливост и развитие ще осигури членство на Турция в Съюза.
Най-спорната сред предлаганите реформи касае промени в структурата на Съвета за национална сигурност (СНС), съвместен правителствено-военен орган за вземане на решения. Съгласно пакета с реформи правомощията на секретаря на СНС ще бъдат орязани, а бъдещите секретари ще бъдат избирани или от президента от списък с кандидати, предложени от премиера, или от правителството измежду посланици и генерали.
Очаква се пакетът да ограничи политическото влияние на СНС. Съобщава се обаче, че Законодателната комисия на парламента е внесла поправки в последната минута, които са насочени към запазване ролята на военните в Съвета. В неделя (20 юли) Службата на Началника на генералния щаб на турската армия уточни своите безпокойства относно пакета, като постави акцент върху планираните промени в състава и функциите на СНС.
Седмият пакет с реформи освен това значително стеснява приложното поле на съществуващи закони, които бяха обект на сериозни критики както в страната, така и в чужбина предвид ограниченията върху свободата на словото. Ограниченията върху политическите изявления сега ще бъдат смекчени при условие, че съответното изявление "не прекрачва границите на критиката". Също така ще бъде стеснено приложното поле на закони, които сега криминализират обидата срещу държавата и нейните институции или изразяването на подкрепа за терористични организации.
Корупцията, която широко се възприема като основния проблем за изпитващата икономически трудности Турция, е друга тема, която се засяга в законодателния пакет за хармонизация. Съгласно предлаганите реформи присъдите "лишаване от свобода" за злоупотреба със служебно положение или подкуп вече няма да могат да се отлагат или заменят с парична глоба. Според доклад, представен от Комисията по злоупотребите със служебно положение, проблемът с корупцията коства на Турция цели 150 млрд. щ.д. през годините.
Пакетът въвежда важни промени към съществуващи закони, отнасящи се до правото на сдружения и създаването на фондации, облекчавайки много от ограниченията, които предизвикваха оплаквания както от НПО, така и от западните съюзници на Турция.
И не на последно място, реформите включват учредяване на правото да се получава образование на "местни езици и диалекти", включително кюрдски. Министерството на образованието ще стане единственият овластен орган в тази сфера.
В същия контекст турският президент Ахмет Недждет Сезер одобри в петък шестия пакет за хармонизиране с достиженията на европейското право. Този акт последва повторното парламентарно одобрение на пакета без всякакви изменения след първоначалното вето на Сезер. Съгласно турската конституция президентът има право само на еднократно вето.

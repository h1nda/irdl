Турските сили за сигурност убиха девет бунтовници от ПКК 
					08/09/2010
					 
						АНКАРА, Турция -- Силите за сигурност са убили девет членове на терористичната Кюрдска работническа партия (ПКК) по време на сблъсък в югоизточната провинция Хаккяри близо до границите с Иран и Ирак, съобщиха във вторник (7 септември) техни представители. Един войник е бил ранен. Според местните медии ПКК е извършила ракетно нападение срещу военен пост, след което е започнала престрелка, въпреки едностранното прекратяване на огъня от страна на ПКК, което приключва на 20 септември. 
						Други новини от вторник -- Полицията в гр. Адана е конфискувала 20 кг пластичен експлозив и е арестувала двама души. Властите подозират, че ПКК е планирала да използва експлозивите за нападения преди референдума в неделя по конституционните промени. 
						Междувременно в понеделник един войник е бил убит в източната провинция Тунджели по време на сблъсъци със заподозрени терористи от Маоистката комунистическа партия. Властите първоначално обвиниха ПКК за инцидента. Бунтовниците са нападнали трансформатор в местна водноелектрическа централа и са го подпалили. (Заман - 08/09/10; АФП, Синхуа, Прес ТВ, Доган, Ройтерс, Анадолска информационна агенция, ДПА, Хюриет, АП, Търкиш Прес, ЮПИ - 07/09/10)

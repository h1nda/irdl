Коментар на Ахтисаари предизвика остри критики в Сърбия 
					30/08/2006
					Думите на пратеника на ООН за преговорите за Косово Марти Ахтисаари, казани пред белградския преговарящ екип по-рано този месец, предизвика остри критики от страна на сръбски ръководители. Премиерът Воислав Кощуница каза, че правителството ще предприеме дипломатически действия.
					От Игор Йованович за Southeast European Times от Белград – 30/08/06
 
					 
						
Коментарите на пратеника на ООН за преговорите за Косово Марти Ахтисаари бяха критикувани от сръбски ръководители. [Гети Имиджис]
						Изказвания на пратеника на ООН за преговорите за Косово Марти Ахтисаари, направени по-рано този месец, станаха причина сръбски ръководители да го обвинят, че симпатизира на етническите албанци в Косово. Сръбският премиер Воислав Кощуница каза във вторник (29 август), че правителството ще "предприеме дипломатически действия, за да информира международната общност за "сериозните предубеждения на Ахтисаари по отношение на сръбския народ", съобщи белградската информационна агенция "ФоНет". 
						Изказването на Ахтисаари, че "сърбите носят вина като нация" за престъпленията срещу албанците през 1998 и 1999 г., бе направено пред белградския преговарящ екип на 8 август. 
						Говорителят на генералния секретар на ООН Брандън Варма каза, че думите на Ахтисаари са били "цитирани извън контекста" и че "той само е искал да каже, че историческото наследство не може да се пренебрегва." 
						"Когато чуеш тези думи, всякакви неясни приказки за по-тесен или по-широк контекст стават безсмислени. Сръбският народ добре разбра единствения контекст на тази забележка," е казал Кощуница пред "ФоНет". 
						По-късно Ахтисаари се опита да поясни думите си, като каза, че "всеки народ носи бреме, за което трябва да плати." Макар че новото демократично ръководство в Белград не може да бъде обвинявано за политиката на бившия президент Слободан Милошевич в Косово, каза Ахтисаари, "лидерите в Белград трябва да приемат историческото наследство и да поемат отговорност за миналото". 
						Въпреки тези пояснения сръбски ръководители яростно критикуваха Ахтисаари. Директорът на сръбския Координационен център за Косово Санда Рашкович-Ивич в понеделник предложи сръбските ръководители да поискат от генералния секретар на ООН Кофи Анан да изключи Ахтисаари от бъдещите преговори за статута на Косово. 
						В интервю за Радио "Свободна Европа" Рашкович-Ивич каза, че изказването на Ахтисаари, обвиняващо сърбите колективно за положението в Косово, "унижава и обижда сръбския народ" и ясно показва, че той е на страната на представителите на косовските албанци в преговорите. 
						Изказването на Ахтисаари бе тема на заседание на белградския преговарящ екип в понеделник. Членовете на екипа казаха, че действията на Ахтисаари противоречат на "мандата, който той е получил от генералния секретар на ООН", и че той "сериозно е застрашил положението си на специален пратеник на генералния секретар на ООН за бъдещия статут на Косово". Белградският екип се ръководи от Кощуница, сръбския президент Борис Тадич и външния министър Вук Драшкович. 
						"Ще бъде прибързано днес да се правят заключения дали Сърбия ще поиска или няма да поиска отзоваването на Ахтисаари," каза Кощуница на заседанието. "Ще видим какво ще направи Ахтисаари след всичко това и ще видим до какви резултати ще доведат дипломатическите ни действия."

Резолюция за геноцида над арменците обтегна отношенията между Турция и САЩ
					11/03/2010
					Заявявайки, че това е въпрос на национална чест, Анкара изрази гнева си от необвързващата резолюция, която определи избиването на арменци през Първата световна война като геноцид.
					От Ерол Измирли за Southeast European Times от Истанбул -- 11/03/10
 
					 
						
Турският посланик в Съединените щати Намик Тан бе отзован след гласуването на 4 март на резолюцията за арменския геноцид. [Гети Имиджис]
						Анкара обяви, че турският посланик в Съединените щати Намик Тан няма да се върне във Вашингтон, докато не се изясни бъдещето на т.нар. "резолюция за арменския геноцид". 
						С 23 на 22 гласа Комисията по външни отношения на американския Конгрес одобри резолюцията на 4 март, което предизвика отзоваването на Тан от Анкара. Документът е необвързващ и няма да се отрази реално на политиката. 
						 Въпреки това тя засегна връзките между Анкара и Вашингтон, близки съюзници в НАТО. "САЩ не бива да губят стратегически партньор като Турция заради подобен въпрос," заяви пред репортери във вторник (9 март) премиерът Реджеп Тайип Ердоган. 
						Резолюцията обвинява Турция "в престъпления, което тя не е извършила", заяви турското правителство в първата си реакция след гласуването на комисията. 
						Документът призовава администрацията на Обама да гарантира, че политиката на САЩ официално определя убийствата на арменци в Османската империя по време на Първата световна война, като "геноцид", и задължава президента Барак Обама да използва този термин, когато се изказва по въпроса в годишното си обръщение през април - нещо, което той избегна да направи миналата година. 
						Макар и да признават, че много арменци са загинали в последните дни на Османската империя, турските лидери настояват, че причина за трагедията е било цялостното състояние на анархия и насилие, при които са загинали и турци. 
						Турция отрича да имало каквато и да било систематична програма за унищожаване на арменците. Някои турски граждани, които говорят за кланетата, са осъдени на затвор по силата на законова разпоредба от 2005 г. - член 301 - която определя като незаконни "обидите" срещу турската нация. 
						 Според учени броят на арменците, избити в Турция през 1915 г., е над един милион души. 
						"Плесницата" дойде в момент, когато Турция и съседна Армения са ангажирани в дипломатически процес за прекратяване на десетилетната вражда чрез два протокола, подписани миналия ноември. Страните ще нормализират отношенията си и ще отворят границата след ратифициране на протоколите от парламентите на двете страни. 
						Канцеларията на Ердоган смята да се консултира с президента Абдула Гюл, както и с опозиционните партии, ако това е необходимо, за обсъждане на по-нататъшните стъпки и формулиране на обща политика по въпроса. Давутоглу определи обвиненията на САЩ като "въпрос на национална чест за нас". 
						 Арменско-американски групи приветстваха приемането на резолюцията, заявявайки, че тяхната следваща цел ще бъде одобряването на резолюцията от Конгреса на САЩ в пълния му състав. 
						"Днес истината възтържествува и каузата за потвърждаване и предотвратяване на геноцида бе защитена," каза Брайън Ардуни, изпълнителен директор на Арменското събрание на Америка, голяма арменско-американска организация с централа във Вашингтон. 
						Арменското правителство нарече гласуването важна крачка напред за правата на човека. 
						 "Това е [още едно] доказателство за привързаността на арменския народ към универсалните човешки ценности, както и e важна крачка към предотвратяване на престъпленията срещу човечеството," заяви в изявление от петък външният министър Едуард Налбандян. 
						Турските власти обаче заявиха, че документът по-скоро ще попречи, отколкото ще помогне за помирението. "Всяко решение, което вземате [по този] начин, блокира мира между турци и арменци. Моля ви да преразгледате този въпрос," каза външният министър Ахмет Давутоглу след гласуването на комисията. 
						Неговото министерство помоли американския посланик в Анкара Джеймс Джефри да предаде загрижеността на Турция. В кратко изявление за пресата след срещата със заместник помощник-секретаря на турското външно министерство Селим Йенел, Джефри каза, че администрацията на Обама е била против резолюцията. 
						Подобни резолюции са приемани от същата комисия през 2000, 2005 и 2007 г., но никоя от тях не е достигнала до гласуване в Конгреса.

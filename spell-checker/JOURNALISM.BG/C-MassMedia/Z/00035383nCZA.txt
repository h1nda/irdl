България е поставена от ЕС под наблюдение за прекомерен дефицит
					22/07/2010
					ЕС започна процедура за прекомерен дефицит срещу България и призова София да намали значително бюджетния дефицит на страната до следващата година. 
					(Различни източници -- 17/06/10 - 16/07/10)
 
					 
						
Бюджетният дефицит на България трябва да бъде 3 % от БВП до 2011 г. [Гети Имиджис]
						Икономическите и финансовите министри от ЕС одобриха предложение на Европейската комисия (ЕК), направено по-рано този месец, за започване на процедура за прекомерен дефицит срещу България. Страната трябва да приведе дефицита си под определения за блока таван от 3 % от БВП до 2011 г. 
						Страната стана обект на проверка през април, когато разкри, че реалният дефицит в бюджета за 2009 г. е бил 3,9 % от БВП, а не 0,8 %, както бе докладвала по-рано. Дясноцентристкото правителство на "Граждани за европейско развитие на България", което дойде на власт през юли 2009 г., обвини за повишението близо 150 неотчетени договора за обществени поръчки, подписани от предишния, воден от социалистите кабинет в последните месеци на мандата му. 
						На фона на разкритията за груби неточности в докладването на данните за бюджета на Гърция новината от София възбуди подозрения относно фактическата финансова ситуация. 
						Макар и анализаторите да отхвърлиха всякакви опасности от сценарий от гръцки тип за България, експерти от статистическия орган на ЕК, Евростат, трябва да посетят страната тази есен, за да проверят методите й на отчитане. 
						Брюксел предприе първите стъпки към започване на процедура за прекомерен дефицит срещу България през май с приемането на доклад, в който превишението над препоръчителната стойност от 3 % от БВП бе определено като "извънредно". 
						 След години на стабилен растеж и бюджетни излишъци България бе силно засегната от световната криза и икономиката й се сви с 5 % от БВП през 2009 г., пише в доклада, в който се посочва резкият спад както на външното търсене, така и на притока на чуждестранни инвестиции. 
						"Отразявайки спада в инвестициите и частното потребление, вътрешното търсене рязко намаля, повличайки надолу приходите от косвени данъци, които представляват повече от 40 % от държавните приходи на България," пише в оценката на ЕК. 
						Разглеждайки превишеният дефицит на страната за 2009 г. като "временен" по смисъла на Договора за ЕС и Пакта за стабилност и растеж, докладът прогнозира, че дефицитът в тазгодишния бюджет ще се свие под лимита на ЕС и тенденцията на спад ще продължи и през 2011 г. 
						През юни обаче София ревизира запланувания дефицит за 2010 г. на 3,8 % от БВП, повишение от първоначалната целева стойност от 0,8 % от БВП, одобрена в края на миналата година, позовавайки се на недостиг в приходите в размер на близо 1 милиард евро, дължащ се до голяма степен на по-слабата събираемост на данъците през първите няколко месеца на годината. 
						Това е последица от "спад в търсенето, вноса и корпоративните печалби", каза финансовият министър Симеон Дянков пред българските депутати по време на парламентарен дебат за промените в Закона за бюджета за 2010 г. в началото на юли. 
						Докато бюджетите на всички министерства - освен на вътрешните работи, отбраната и транспорта - бяха съкратени, законът предвиждаше близо 600 млн. евро нови разходи, като повече от половината от тях са предвидени за изплащане на дългове към частния сектор. Парламентът прие изменението към бюджета само няколко дни преди министрите на финансите и икономиката от ЕС да приемат предложението на ЕК за откриване на процедура за прекомерен дефицит на 13 юли. 
						България "трябва да избягва влошаване на дефицита за 2010 г. над 3,8 % от БВП и да коригира превишения дефицит най-късно до 2011 г., което означава усилие за структурна консолидация от около 3/4 процентни пункта от БВП в тази година", препоръчаха министрите. 
						Крайният срок за България да предприеме коригиращи мерки е 13 януари 2011 г.

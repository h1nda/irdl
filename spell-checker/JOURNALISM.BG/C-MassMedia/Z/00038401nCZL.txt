Австрия ще проведе референдум за членството на Турция в ЕС
					04/05/2011
					 
						ВИЕНА, Австрия -- Ще бъде проведен национален референдум по въпроса за членството на Турция в ЕС независимо от резултата от преговорите между Брюксел и Анкара, съобщи във вторник (3 май) австрийският канцлер Вернер Файман след среща с турския президент Абдула Гюл във Виена. Гюл подчерта, че членството на Турция може да доведе до търговски ползи за страните, членки на блока, включително за Австрия. На австрийско-турски бизнес форум той подчерта значението на алтернативните енергийни ресурси. „Турция е една от най-успешните страни по отношение на водноелектрическите централи и една от най-важните страни в света по отношение на тръбопроводите”, заяви Гюл. 
						Междувременно във вторник 57 неправителствени организации внесоха декларация в Европейския парламент (ЕП) в Страсбург, призоваваща за слагане на край на застоя в присъединяването на Турция. Халук Кабаалиоглу, председател на Фондацията за икономическо развитие, увери депутатите в ЕП, че Турция все още е заинтересована от присъединяването към ЕС. „Време е да се покаже, че ЕС също се интересува от Турция”, добави той. (Хабер Тюрк, Анадолска информационна агенция, Хюриет, Анадолска информационна агенция, Заман - 03/05/11)

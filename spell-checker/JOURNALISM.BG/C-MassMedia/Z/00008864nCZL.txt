Изправена ли е Сърбия пред предсрочни избори?
29/10/2003
Повечето анализатори са съгласни, че извънредните парламентарни избори ще стабилизират политическата сцена. Те обаче могат да се отразят негативно върху икономическите реформи.
От Душан Кошанович за Southeast European Times в Белград - 29/10/03
 
 
През миналата седмица в Сърбия опозицията спечели първата победа в стремежа си да свали правителството и да предизвика предсрочни парламентарни избори. Най-ожесточените критици на правителството вече не са " силите на ръководения от Милошевич режим, който иска да върне Сърбия там, където тя беше преди 5 октомври", както обичат да се изразяват официални представители. По-скоро това са водещи фигури в борбата за отстраняване на Милошевич - Демократическата партия на Сърбия (ДПС) начело с Воислав Кощуница, Г-17 Плюс, ръководена от Миролюб Лабус и студентското движение "Отпор", което, разочаровано от сръбските реформи, се превърна в политическа партия.
Парламентарната сесия, насрочена за 14 октомври, бе последната сламка, нужна на опозицията. В продължение на седмици правителството се опитваше да изтегли от дневния ред на парламента процедурата по искане за вот на недоверие срещу и.д. президент на Сърбия Наташа Мичич и правителството на премиера Зоран Живкович. След като стана очевидно, че управляващата коалиция няма да може да събере достатъчно гласове за предотвратяване на процедурите, тя блокира официалното начало на заседанието, въпреки че препълнената пленарна зала чака 10 часа.
На следващия ден сръбските медии характеризираха ситуацията като парламентарна пародия. Най-сетне на 16 октомври заседанието започна. За пръв път от три години управляващата коалиция загуби мнозинството си при гласуването и депутатите започнаха дебата по вота на недоверие срещу Мичич и правителството. Анализаторите предупреждават, че дебатът може да продължи повече от месец.
Социалдемократическата партия (СДП), по-малкия партньор в коалицията ДОС, изигра ключова роля при последните събития. Смята се, че сега нейните 10 депутати държат баланса на властта. Въпреки че СДП заяви, че ще подкрепи правителството при окончателния вот, тя същевременно поиска промени в кабинета и отстраняване на "корумпираните министри". Живкович отказа да проведе разговор със СДП, заявявайки, че няма да търпи изнудване. Според анализаторите тече " политическо наддаване", тъй като малките партии от ДОС се прегрупират с по-големите партии, подготвяйки се за предсрочни избори.
Правителствени представители, които доскоро твърдяха, че предсрочният вот ще бъде вреден за реформите в страната, сега променят изразните средства, тъй като изборите стават неизбежен вариант. Вицепремиерът Чедомир Йованович каза пред пресата, че правителството ще заяви ясно в предстоящия дебат какво е направило досега и че изборите могат да се обсъдят след това. "Няма да има повече компромиси и ние няма да приемем правителство на малцинството," каза той, допълвайки, че неговата Демократическа партия никога не се е страхувала от избори.
Докато, от една страна, това може да подпомогне намирането на изход от политическата бъркотия в Сърбия, предсрочните парламентарни избори същевременно могат да имат сериозни икономически последици. Сръбският финансов министър Божидар Делич предупреди, че стенд-бай споразумението на МВФ би се отложило за срок до шест месеца, ако сега се насрочат общи избори и Сърбия няма да получи втория транш от Световната банка на стойност 80 млн. евро, тъй като някои закони, регламентиращи прилагането на програмата на МВФ, няма да бъдат приети. Изборите неизменно намаляват равнището на интереса на инвеститорите към дадена страна, тъй като създават известна несигурност, каза той.
Делич добави обаче, че е оптимист, тъй като Сърбия е успяла да се удържи на повърхността по време на кризата след убийството през март на премиера Зоран Джинджич. Временната ситуация не може да повлияе негативно върху реформите в Сърбия в дългосрочен план, каза той.

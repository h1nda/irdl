НАТО ще защитава решението за статута на Косово
					09/05/2006
					 
						БРЮКСЕЛ, Белгия -- Частите на НАТО в Косово ще защитават признатото от ООН решение за бъдещето на Косово, каза генералният секретар на Алианса пред репортери в понеделник (8 май). Яп де Хоп Схефер каза, че силите на НАТО ще се противопоставят на всеки, който наруши мира и попречи на прилагането на решението за окончателния статут на провинцията. Той посочи, че пратеникът Марти Ахтисаари и неговият екип от посредници от ООН трябва да решат кога ще се обсъжда ролята на НАТО за гарантиране на сигурността в Косово между преговарящите екипи на Сърбия и косовските албанци.
						Ахтисаари посети в понеделник София в рамките на регионалната си обиколка, свързана с процеса на определяне на статута. По време на разговори с българския премиер Сергей Станишев и външния министър Ивайло Калфин Ахтисаари изрази надеждата си, че въпросът ще бъде решен до края на годината. (Политика - 09/05/06; Танюг, Бета, ЮПИ, БНР, Уеб сайт на българското правителство - 08/05/06)

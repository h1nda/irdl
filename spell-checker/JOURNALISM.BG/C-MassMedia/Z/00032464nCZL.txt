Албанската опозиция отправи ултиматум към правителството
					23/11/2009
					 
						ТИРАНА, Албания -- Опозиционните партии завършиха продължилите три дни протести в неделя (22 ноември), отправяйки ултиматум към правителството: да започне до десет дни разследване на общите избори от 28 юни или да очаква нови протести. "Ние ще накараме нацията да се изправи като едно семейство и да настоява за демократични ценности и няма да спрем, докато Албания не обяви предсрочни избори," каза лидерът на Социалистическата партия Еди Рама. 
						Организаторите твърдят, че тридневните демонстрации са били най-продължителните и най-големите протести, организирани някога от опозиционни партии в Албания. В отговор на събитията от края на седмицата премиерът Сали Бериша каза, че "е отворен за сериозен диалог, но ... няма да приеме хитрости". Той добави, че изборите са били обявени за валидни от независими институции. (Гласът на Америка, Шекули, Телеграфи, Топ Чанъл, Би Би Си, Ора Нюз - 22/11/09)

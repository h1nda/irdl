Сърбия разследва бивш високопоставен генерал от полицията за убийства в Косово
					04/08/2006
					Бившият високопоставен полицейски генерал Властимир Джорджевич е следствен във връзка с убийствата през 1999 г. на трима американски граждани от косовски албански произход, обяви сръбски съд в четвъртък. 
					(Блиц - 04/08/06; AП, Ройтерс, ЮПИ, Радио Б92, Бета - 03/08/06)
 
					 
						
Бившият шеф на полицията в Сърбия Властимир Джорджевич (вляво) е в списъка на МНСБЮ за най-издирваните обвиняеми във военни престъпления. [ООН]
						Белградският окръжен съд обяви в четвъртък (3 август) включването на бивш високопоставен генерал от сръбската полиция в разследването на убийствата на американски граждани от косовски албански произход през 1999 г. 
						"Съдия-следователят ... е решил да разшири разследването и да включи в него и Властимир Джорджевич заради извършването на военно престъпление срещу военнопленници," цитира "Ройтерс" изявление на съда. 
						Разследването на убийството на братята Или, Мехмет и Агрон Битичи, застреляни през юли 1999 г., започна на 1 март, когато бяха арестувани двама души за предполагаемото им участие в случая. 
						Тримата братя, чиито тела бяха открити в масов гроб в Източна Сърбия през 2001 г., се присъединили към 400 свои сънародници албанци, живеещи в Съединените щати, в т. нар. "Атлантическа бригада", която се сражава редом с "Армията за освобождение на Косово" (АОК) по време на репресиите от страна на режима на Слободан Милошевич срещу провинцията през 1998-1999 г. 
						Позовавайки се на репортаж в белградския ежедневник "Блиц" от четвъртък, сръбското "Радио Б92" съобщи, че Джорджевич, който е бил заместник-министър на вътрешните работи и началник на Отдела за обществена безопасност до януари 2001 г., е обвинен в издаване на заповед за убийството на братя Битичи. 
						Те са били арестувани на територия, контролирана от Сърбия, през юни 1999 г. и осъдени на 17 дни арест. На 8 юли 1999 г., близо месец след прекратяването на конфликта, според сведенията Джорджевич е наредил на Сретен Попович, негов подчинен офицер от центъра за обучение в Петрово Село, да отведе братята Битичи в този център след освобождаването им от затвора в Прокупле. В телефонен разговор ден по-късно бившият генерал наредил на Попович да предаде братята на неидентифицирани служители на вътрешното министерство, които по-късно са ги убили на близко сметище. 
						Според Б92 е възможно Попович и служителите на вътрешното министерство Милош Стоянович и Александър Николич, които са били следствени по делото по-рано, пряко да са разобличили Джорджевич. 
						Той бе обвинен от Международния наказателен съд за бивша Югославия (МНСБЮ) през октовмри 2003 г. за предполагаемото му участие във военни престъпления, извършени по време на конфликта в Косово от 1998-1999 г. 
						В медиен репортаж от август 2002 г. се посочва, че при среща през март 1999 г. в канцеларията на Милошевич Джорджевич е поел инициатива за прикриване на цивилните жертви на косовския конфликт. Той изчезна скоро след като през 2001 г. в Сърбия бяха разкрити масови гробове, съдържащи останките на повече от 800 косовски албанци. 
						През юни т. г. Джорджевич, който според мнозина се укрива в Русия, бе заличен от общия обвинителен акт на МНСБЮ срещу него и още трима бивши генерали -- Небойша Павкович, Владимир Лазаревич и Сретен Лукич -- така че процесът срещу останалите да може да започне по график. 
						Бруно Векарич, говорител на Белградския окръжен съд, заяви в четвъртък, че властите по всяка вероятност ще поискат екстрадирането на Джорджевич от Русия. 
						Други новини -- Съдът обяви в четвъртък и откриването на наказателно производство срещу двама неидентифицирани бивши членове на АОК заради предполагаемото им участие във военни престъпления през юни 1999 г. Смята се, че двамата са виновни за убийството на поне един етнически сърбин от гр. Ораховац, както и за ограбването на десетки сръбски домове и кражба на пари и бижута. Според Векарич единият от заподозрените е бил задържан неотдавна по време на посещение в Централна Сърбия.

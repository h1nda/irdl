МС заседава по делото на Македония срещу Гърция
					22/03/2011
					Македония се надява съдът на ООН да се съгласи, че Гърция не е трябвало да блокира кандидатурата й за членство в НАТО. 
					(Hague Justice Portal - 22/03/11; MИA, Макфакс, Грийк Рипортър, Катимерини, Expatica.com - 21/03/11; MИНA - 18/03/11)
 
					 
						
МС започна гледането на делото на Македония срещу Гърция. [Ройтерс]
						В понеделник (21 март) в Международния съд започнаха заседанията по делото, заведено от Македония срещу Гърция за предполагаемо нарушение на временно споразумение от 1995 г. между двете страни. 
						Македония заведе съдебния иск във висшия съд на ООН със седалище в Хага още през ноември 2008 г., след като Гърция блокира кандидатурата й за членство в НАТО по време на срещата на върха на Алианса в Букурещ през април същата година с настоявания първо да бъде решен дългогодишният спор за името между двете съседки. 
						В подадената до МС жалба Скопие нарича този ход "грубо нарушение" на разпоредбите на член 11 от временното споразумение от септември 1995 г. между двете страни. В клаузата е уговорено, че Гърция "приема да не възразява" срещу членството на Македония в международни организации и институции, които я наричат Бивша югославска република Македония. 
						Това е временното наименование, под което Македония бе приета в ООН през 1993 г. и което продължава да бъде използвано от Гърция по отношение на северната й съседка. Атина отказва да признае бившата югославска република под конституционното й наименование Република Македония поради опасения, че това може да доведе до евентуални териториални претенции срещу едноименната провинция Македония в Северна Гърция. 
						Във встъпителната си реч пред МС македонският външен министър Антонио Милошоски заяви пред съдиите на ООН, че страната му не търси решение на спора за името й с Гърция, което "остава предмет на" процес на преговори под егидата на ООН. 
						Единствената цел на завеждането на делото в съда е "да бъде гарантирано спазването от ответника на едно от основните му задължения" по споразумението от 1995 г., подчерта министърът. 
						"Искрено съжаляваме за това отношение на ответника и се надяваме Съдът да помогне на двете страни да се върнат към рамките на системата, установена с временното споразумение," е казал Милошоски, цитиран от македонската държавна информационна агенция МИА. "Това ще ни помогне да възобновим действията си за присъединяване към НАТО и Европейския съюз - цел, на която сме се посветили от 1993 г. насам и която е твърде важна за вътрешната стабилност на многонационалното демократично общество на Македония." 
						Той отбеляза също, че Македония дава своя принос към усилията на НАТО в Афганистан от 2002 г., около шест години преди Гърция да реши да наложи вето на поканата към страната да се присъедини към Алианса като пълноправен член заедно с Албания и Хърватия. 
						В речта си пред съда в понеделник британският адвокат и професор Филип Сандс, член на екипа, представляващ Македония, заяви, че името на бившата югославска република никога не е имало за цел да изразява "някакви териториални претенции". Въпросът обаче е от решаващо значение за нейната "вътрешна стабилност и благоденствието на региона," добави той. 
						Екипът, представляващ Македония, включва още трима професори по право от Вашингтон, Брюксел и "Сорбоната", както и двама от факултета по право в Скопие. 
						Съгласно графика на заседанията Македония трябва да завърши излагането на аргументите си във вторник (22 март). След това съдиите ще изслушат аргументите на Гърция в рамките на двудневно съдебно заседание, което ще се открие в четвъртък. 
						Вторият кръг на устните изложения ще започне на 28 март и ще завърши два дни по-късно със заключителната пледоария на Гърция. 
						Очаква се след това МС да постанови своето решение в рамките на следващите шест месеца.

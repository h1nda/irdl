ЕС: "Сега не е моментът да се реорганизира ЮФОР"
					30/09/2009
					Представители на ЕС заявиха във вторник, че е твърде рано ЮФОР да се трансформира, като се има предвид сегашното политическо напрежение в Босна и Херцеговина.
					(AФП, ЕФЕ, ХИНА, Шведско председателство на ЕС - 29/09/09; Юръпиън Войс - 24/09/09)
 
					 
						
Контингентът на ЮФОР понастоящем наброява 2 300 военнослужещи. [Гети Имиджис]
						Политическата ситуация в Босна и Херцеговина (БиХ) остава сложна, така че засега няма да има промени в мандата на ЮФОР, каза върховният представител на ЕС по въпросите на външната политика Хавиер Солана във вторник (29 септември). 
						В ход обаче е планирането за преход от сегашната изпълнителна военна мисия в "неизпълнителна", която ще има за задача да обучава и подготвя военните в управлението на БиХ, каза той в Гьотеборг. 
						"Много се надяваме, че това ще се случи в близко бъдеще," каза Солана пред репортери на пресконференцията, с която завърши двудневната неофициална среща на министрите на отбраната на ЕС във втория по големина град в Швеция. "Но ние знаем, че работата в Босна и Херцеговина изисква известни усилия и налага да бъдем бдителни относно вътрешнополитическата ситуация." 
						Домакин на разговорите в Гьотеборг бе шведския министър на отбраната Стен Толгфорс, чиято страна заема шестмесечното ротационно председателство на ЕС. 
						Френският генерал Анри Бантежа, ръководител на военния комитет на ЕС, подкрепи думите на Солана. 
						"Сигурността е налице, но политическата ситуация е кошмар," каза пред репортери Бантежа в кулоарите на срещата. 
						Създадена през 2004 г., ЮФОР първоначално наброяваше 6 300 военнослужещи. По-късно числеността й бе намалена на 2 300 души, чиито основни задачи са предотвратяване на нови изблици на насилие и съдействие за осигуряване на безопасна и сигурна обстановка в страната. 
						Неназован дипломат от ЕС е казал пред репортери във вторник, че плановете за ЮФОР са числеността й "да спадне до 200 или 300 души персонал", чиято единствена роля да бъде предоставяне на обучение и наставничество на силите за сигурност на БиХ. 
						"За да вземе това решение, на ЕС ще му трябват многобройни гаранции," каза Бантежа. Той посочи продължаващите взаимни обвинения и липсата на сътрудничество между общностите на бошнаците, сърбите и хърватите в БиХ като причина за забавянето на трансформацията на ЮФОР. 
						Солана посочи, че ЕС ще разгледа отново въпроса през ноември, след срещата на Съвета за прилагане на мира. Международната организация, наблюдател на мирния процес в БиХ, трябва да обсъди евентуалното закриване на Службата на върховния представител (СВП) и прехвърлянето на задълженията й към Специалния представител на ЕС (СПЕС). 
						"От това колко бързо СВП ще се преобразува в СПЕС ще зависи да видим как ще преобразуваме и изпълнителната мисия, която все още имаме там, от военна във, както я наричаме, неизпълнителна мисия," каза Солана на обща пресконференция с Толгфорс във вторник. 
						Миналата седмица върховният представител Валентин Инцко, който е и СПЕС в БиХ, и оперативният командващ на ЮФОР, генерал Джон Маккол, запознаха представител на сигурността на ЕС със ситуацията в момента. 
						Макар и като цяло тя да е стабилна, европейските сили продължават да са необходими на място като "резервна мярка", в случай че политическите търкания преминат точката на кипене, е казал Инцко според репортаж на брюкселския седмичник "Юръпиън Войс", публикуван на уебсайта му миналия четвъртък. 
						"Политиката на ЕС е ясна," каза във вторник Солана. "Ние искаме да видим преход от международен върховен представител към специален представител на ЕС, смятайки и вярвайки, че най-добрата перспектива... която народът на Босна и Херцеговина може да има, е да бъде част от ЕС."

Радикалният ислям представлява регионална заплаха 
					10/05/2012
					Експерти по сигурността заявиха, че радикалните ислямисти се активизират в целия регион и използват като повод масовото убийство в Македония миналия месец. 
					От Мишко Талески за Southeast European Times от Скопие -- 10/05/12
 
					 
						
Хиляди протестираха срещу арестите на 4 май в Скопие. [Томислав Георгиев/SETimes]
						Протест край Скопие миналата седмица извади наяве проблемите, свързани с разпространението на уахабизма в региона. Около 3000 радикални ислямисти протестираха в петък (4 май) с искания да бъдат освободени заподозрените убийци на петимата македонци. 
						Протестът започна след петъчната молитва в джамията "Яя паша" и завърши пред офисите на правителството и съдилищата. Тълпата, скандираща лозунги като "АОК", "Ще се видим в планината" и "Велика Албания", хвърляше камъни по полицията и канцелариите на скопската община "Чаир", чийто кмет Изет Меджити е член на управляващата албанска партия Демократичен съюз за интеграция (ДСИ). 
						"Ясно е, че те не желаят съжителство - техните лозунги издават целта им да злоупотребяват с исляма с цел създаване на етнически чиста държава, което означава конфликт в региона. Лозунгите в подкрепа на Демократичната партия на албанците издават също участието на някои политически партии с цел да се възползват от подобни злоупотреби с религията," каза за SETimes Иван Бабановски, бивш преподавател по изследвания на сигурността.
						Ислямистите сега се организират чрез социалните мрежи като "Фейсбук" в много градове на Македония. 
						Шукри Алия, включен в черния списък на ЕС и издирван от македонската полиция за убийство и въоръжени нападения на две полицейски управления в Скопие, оглавява инициативата за организиране на нови протести. Полицията смята, че той се укрива в Косово. 
						Министърът на вътрешните работи на Косово Байрам Реджепи каза, че ако се потвърди, че някой от заподозрените в убийство се крият там, те ще бъдат арестувани. 
						"Това се базира на протокола за полицейско сътрудничество между двете страни. Двете полиции ще си сътрудничат за разкриване на случая," каза Реджепи. 
						Председателят на парламента на Косово, Якуп Красничи, обаче призова всички албанци в региона съвместно да дадат политически отпор на последните арести на албанци в Македония и Сърбия. Той отправи предупреждение към съседните държави да внимават как се отнасят с албанците, защото положението им сега не е каквото е било в миналото. 
						"Някои хора не могат да приемат напредъка в позицията на албанците и държат региона в напрежение," каза Красничи. 
						Анализатори и македонската общественост обаче са единодушни в мнението, че протестите на ислямистите имат за цел дестабилизирането на Македония в навечерието на срещата на върха на НАТО в Чикаго по-късно този месец. 
						"Призоваваме албанските политически лидери по-решително да осъдят ислямските протести срещу македонците. [Докато] незаконното вето на Гърция върху членството на Македония в НАТО продължава, има сериозни опасения, че ислямските терористи в Македония ще се опитат да дестабилизират страната, опитвайки се да предизвикат война," каза Мето Колоски, президент на Обединената македонска диаспора. 
						Превантивните действия сега са ключови, според Фросина Ременски, преподавател по изследвания на сигурността. Превенцията обаче изисква още по-голямо сътрудничество между страните от региона извън политиканството, както и между службите за сигурност. 
						"Хармонизирането на законодателството между всички страни от региона и съвместните превантивни антитерористични дейности, заедно със съществуващите антикризисни икономически политики, силно ще намалят възможността много хора да се присъединят към каузата на радикалните ислямисти," каза Ременски за SETimes. 
						Някои анализатори от региона сега се тревожат от подновените опити за насилствено отцепване на Западна Македония. 
						"Има военизирани групи, чиято крайна цел е да започнат гражданска война, а след това да интернационализират кризата, така че международната общност да вземе тяхната страна," е заявил за местните медии Йоанис Микалетос, директор на Световната мрежа за сигурност за Югоизточна Европа.
						Според експерти по сигурността има приблизително 5000 закалени в битки радикални ислямисти от войните в Босна и Херцеговина (БиХ), Косово и Македония. 
						Джевад Галияшевич, член на Експертната група за борба срещу тероризма и организираната престъпност в Югоизточна Европа, каза, че броят на последователите на уахабитите е много по-голям, и че те също са заплаха за регионалния мир, но от различен ъгъл. 
						"Отначало те се опитват да породят паника, след това междуетнически конфликт и създаване на "Зеления диагонал" [свързани територии в региона под техен контрол], които [получават] подкрепа от мощните ислямски държави," каза Галияшевич. 
						"Това, което направиха в Македония, може да се случи във всеки момент тук [в БиХ]. Това означава отваряне на втора точка на размирици на Балканите, а убиването на беззащитни цивилни граждани е средство, чрез което те действат. Потенциалният извършител се крие сред маса от 100 000 уахабити в БиХ," каза Галияшевич. 
						"Като се има предвид, че уахабитите са организирана структура в БиХ и Македония, те трябва да бъдат поставени извън закона," добави той. 
						Галияшевич настоя още, че страните от региона трябва да пресекат финансовите канали на уахабитите и да арестуват лидерите и най-влиятелните им членове, които са прегърнали насилието. 
						"Традиционният, умерен ислям е най-приемлив за албанците. Другите по-радикални форми не са част от техните религиозни традиции. Като се има предвид, че през последните години настъпиха големи положителни промени в демократичните разбирания на албанците, не очаквам да има масово приемане на тази религиозна идеология," каза за SETimes Ризван Сулеймани, преподавател в Държавния университет в Тетово.
					
				
			
					 
					
 
 

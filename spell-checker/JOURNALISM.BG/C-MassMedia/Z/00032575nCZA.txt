Румънецът Чолош е новият комисар на ЕС по въпросите на селското стопанство
					02/12/2009
					Румъния отбеляза дипломатическа победа с номинирането на бившия министър на земеделието на страната за комисар на ЕС по въпросите на земеделието. За спечелването на поста обаче може да са помогнали и други.
					От Паул Чокою за Southeast European Times от Букурещ - 02/12/09
 
					 
						
Дачиан Чолош от Румъния ще оглави ресора "Селско стопанство" на ЕС. [Гети Имиджис]
						Председателят на Европейската комисия Жозе Мануел Барозу съобщи в петък (27 ноември) в Брюксел списъка на предложените еврокомисари, сред които е бившият румънски министър на земеделието Дачиан Чолош, който ще поеме ресора „Земеделие и развитие на селските райони”. 
						Чолош ще наследи на поста комисар Мариан Фишер Бьол от Дания и комисаря по въпросите на културното многообразие Леонард Орбан като представител на Румъния в изпълнителния орган на ЕС. Барозу заяви, че е доволен от назначението на Чолош, описвайки го като най-компетентния кандидат за длъжността. 
						След съобщението румънският президент Траян Бъсеску проведе съвместна пресконференция с Чолош, определяйки назначението като огромен успех за румънската дипломация. Бъсеску обясни, че кандидатурата на Чолош е била подкрепена единодушно от всички румънски политически партии. 
						Бъсеску отбеляза също огромното значение на земеделската политика на ЕС предвид нейния бюджет – около 50 млрд. евро или почти една трета от бюджета за 2010 г. 
						Ан-Мари Блажан, специалист по европейските въпроси към уебсайта HotNews, заяви за SETimes че "възлагането на този ресор на Чолош е явна победа за имиджа на Румъния, но това не би било възможно без твърдата подкрепа на Франция." 
						Тя обясни, че "успехът на Чолош е и победа за Франция, която имаше интерес секторът земеделие да бъде възложен на приятелска държава, която споделя нейните възгледи за общата селскостопанска политика (ОСП), а именно повече средства за субсидии и по-малко за регионално развитие." 
						Това "въобще не трябва да накърнява професионалната квалификация на Чолош и аз смятам, че изслушванията в ЕП няма да му създадат много проблеми", допълни тя. 
						Блажан обаче предупреди, че престоят трудности. "Управлението на ресор с огромен бюджет и силни разногласия между държавите членки във връзка с ОСП ще постави множество предизвикателства, с които той ще трябва да се справи." 
						Новият комисар трябва да бъде одобрен от Европейския парламент, преди да встъпи в длъжност за изпълнение на петгодишния си мандат. Според уебсайта на ЕК гласуването е насрочено за 26 януари. 
						Чолош беше министър на земеделието от октомври 2007 г. до декември 2008 г., а от юли 2009 г. оглавява президентската комисия по селско стопанство.

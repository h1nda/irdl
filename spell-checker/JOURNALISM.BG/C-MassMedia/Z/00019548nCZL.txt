Сърбия разследва двама командири на военизирани отряди за убийства на босненци през 1992 г.
					10/08/2006
					 
						БЕЛГРАД, Сърбия -- Военната прокуратура на страната заяви в сряда (9 август), че е започнала разследване на престъпления, за които се предполага, че са извършени от бившите босненски сръбски командири на военизирани отряди Бранко Груич и Бранко Попович срещу цивилното население на община Зворник, БиХ. Говорителят на прокуратурата Бруно Векарич заяви, че двамата са заподозрени в издаване на заповеди за избиване на близо 700 босненски цивилни граждани от села около Зворник в началото на юни 1992 г. Телата са били погребвани на различни места в опит за прикриване на престъпленията. (РТС, ПБС БиХ - 09/08/06)

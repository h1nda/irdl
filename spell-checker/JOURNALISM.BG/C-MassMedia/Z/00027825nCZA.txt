Сърбия ще изпълни енергийната сделка с Русия
					23/09/2008
					Сръбското правителство увери в понеделник руската делегация, която е на посещение в страната, че Белград ще изпълни поетите ангажименти към Москва във връзка с доставките на петрол и газ.
					(АП, ЮПИ, Бета, B92, EMportal, Сръбско правителство - 22/09/08; Б92 -- 18/09/08 - 20/09/08)
 
					 
						
Руският министър на извънредните ситуации Сергей Шойгу "изрази увереност", че останалите детайли от енергийната сделка ще бъдат уточнени "в срок от 60 дни" след сформирането на преговарящите екипи на двете правителства. [Гети Имиджис]
						Сърбия увери в понеделник (22 септември) Русия, че ще спази своите ангажименти по ключовата сделка за енергийно сътрудничество между двете държави. 
						"Сръбското правителство е решено договорът за петрол и газ да удовлетворява и двете страни," се казва в изявление, направено след разговорите между сръбския премиер Мирко Цветкович и руския министър на извънредните ситуации Сергей Шойгу в Белград. 
						Споразумението, което предвижда между другото включването на Сърбия в проекта за тръбопровод за пренос на природен газ “Южен поток”, бе подписано в Москва през януари и бе ратифицирано от сръбския парламент по-рано този месец. 
						Съгласно сделката руският енергиен гигант “Газпром” трябва да плати 400 млн. евро, за да придобие мажоритарен дял от 51 % в сръбския петролен монополист “Нафтна Индустрия Сърбие” (НИС), и да вложи още 500 млн. евро като инвестиции до 2012 г. 
						Този аспект на договора, който бе подписан по-малко от два месеца преди падането на правителството на бившия премиер Воислав Кощуница на 8 март, предизвика критики от експерти и политици. Те настояват, че цената, която руснаците предлагат да платят за НИС, е доста под пазарната стойност на дружеството. 
						"Уверен съм, че бихме получили пет до осем пъти повече за НИС, ако компанията беше продадена чрез международна процедура," каза бившият и настоящ министър на икономиката Младжан Динкич преди подписването на договора. При неотдавнашна оценка одиторите на "Делойт и Туш" определиха цена от 2,2 млрд. евро за 100 % от акциите на НИС. 
						През юли Либералдемократическата партия и Лигата на социалдемократите във Войводина внесоха изменения към енергийното споразумение с Русия, но те бяха отхвърлени от парламентарна комисия и накрая сделката бе ратифицирана без промени. 
						Динкич, който оглавява правителствения екип за преговори с руснаците и който участва в срещата между Цветкович и Шойгу в понеделник, каза, че ще се опита да получи по-висока цена за НИС, преди договорът да влезе в сила. 
						Определяйки енергийната сделка като най-голямата инвестиция на Москва на Балканите, руският министър ясно посочи, че неговата страна няма желание да води нови преговори по въпроса. 
						"Не можем да оценяваме поотделно части от договора," е казал Шойгу, цитиран от АП, на пресконференция по време на посещение в южния град Ниш по-късно в понеделник. "Това би довело до преразглеждане на целия договор." 
						 В отговор на въпрос дали Русия е закупувала друга петролна компания на по-ниска цена руският министър каза: "Добре, не продавайте, ако е много евтино, вие направихте оценката, вие ни дадохте цена, а ние казахме, че приемаме". 
						Министърът на на вътрешните работи Ивица Дачич, цитиран от сръбската осведомителна агенция “Бета”, е заявил в понеделник, че правителството е потвърдило, че извършването на промени по договор, който вече е ратифициран, е невъзможно и Сърбия трябва да изпълни поетите задължения. 
						Шойгу каза още пред репортери, че преговорите по всички технически аспекти на енергийния договор ще приключат в срок от 60 дни след сформирането на преговарящите екипи на двете правителства. 
						"Надявам се, че ще започнем работа на 61-вия ден," каза той. 
						Очаква се някои от въпросите, които ще бъдат обсъдени от преговарящите екипи, да бъдат количеството природен газ, което ще бъде транспортирано през сръбския участък на газопровода “Южен поток”, количествата, които ще бъдат доставяни на Сърбия, а също и операторите на съвместното газово дружество, което трябва да бъде създадено. 
						"Цветкович е изразил благодарност за принципната политика на Русия и подкрепата й за Косово и Метохия и запазването на териториалната цялост и суверенитета на Сърбия," се казва в направеното от сръбското правителство изявление след разговорите в понеделник.

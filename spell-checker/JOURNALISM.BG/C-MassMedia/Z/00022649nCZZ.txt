Дипломатически дневник: БиХ отбеляза 15 години в ООН
					22/05/2007
					Членовете на председателството на БиХ ще се срещнат с генералния секретар на ООН Бан Ки Мун в Ню Йорк. Още в дипломатическите новини от тази седмица: хърватският президент Стипе Месич бе в Йордания; гръцкият премиер Костас Караманлис пристигна в Австралия.
					
 
					 
						
Председателят на председателството на Босна и Херцеговина Небойша Радманович (на снимката в Ирак на 15 май) замина за Ню Йорк с члена на председателството Харис Силайджич в неделя (20 май). [Гети Имиджис]
						Председателят на председателството на Босна и Херцеговина (БиХ) Небойша Радманович и членът на председателството Харис Силайджич отпътуваха в неделя (20 май) за Ню Йорк за отбелязване на 15-ата годишнина от членството на страната в ООН. Ръководителите на БиХ ще се срещнат с генералния секретар на ООН Бан Ки Мун и с председателят на Общото събрание на ООН Хая Рашид ал Халифа. 
						*** 
						Делегация на правителството на Република Сръбска (РС), ръководена от министъра на икономиката Ясна Бъркич, е в Брюксел за участие във втория икономически диалог между ЕС и Босна и Херцеговина (БиХ). Целта на диалога е да помогне на РС да изработи успешна икономическа политика и да определи рамката на бъдещото икономическо сътрудничество и помощта на ЕС за БиХ. 
						*** 
						
Хърватският президент Стипе Месич посети център за обучение на иракски полицаи близо до Аман в неделя (20 май), в края на тридневното си официално посещение в Йордания. Той подчерта готовността на страната си да помогне за възстановяването на Ирак и за създаване на демократична гражданска администрация. Месич, който бе в Аман за Световния икономически форум за Близкия изток и среща на Г11, се срещна поотделно с йорданския крал Абдула II, президента на Афганистан Хамид Карзай и генералния секретар на Арабската лига Амр Муса. 
						*** 
						
Гръцкият премиер Костас Караманлис и външният министър Дора Бакоянис пристигнаха в столицата на Австралия, Канбера, в понеделник (21 май), за да разговорят с премиера Джон Хауърд. По време на петдневното им посещение ще бъде подписано двустранно споразумение за социално осигуряване. Караманлис и Бакоянис ще посетят също Сидни, Аделаида, Мелбърн и Дарвин. 
						*** 
						Председателят на хърватския парламент Владимир Шекс започна тридневно посещение в Норвегия в неделя (20 май) по покана на председателя на парламента Торбьорн Ягланд. Очаква се основни теми на разговорите да бъдат двустранното сътрудничество, кандидатурата на Хърватия за ЕС и членството в НАТО. 
						*** 
						Началникът на генералния щаб на сръбската армия, генерал Здравко Понош, продължи в понеделник (21 май) своето петдневно работно посещение в Съединените щати, където обсъжда с американски представители пътищата за засилване на двустранното военно сътрудничество. 
						*** 
						След края на втората съвместна сесия на правителствата Хърватия и Унгария в Загреб в четвъртък (17 май) хърватският премиер Иво Санадер и унгарският премиер Ференц Дюрчани подписаха пет споразумения за сътрудничество в областта на инфраструктурното развитие, икономическото сътрудничество, културата, местното самоуправление и регионалното развитие. Дюрчани се срещна и с президента Стипе Месич, за да обсъди интеграцията на Хърватия в ЕС. 
						*** 
						Председателят на албанския парламент Жозефина Топали посети Люксембург в четвъртък (17 май), където се срещна с председателя на Камарата на депутатите Люсиен Вейлер. Очаква се страната да ратифицира Договора за стабилизация и асоцииране между Албания и ЕС в рамките на два месеца. 
						*** 
						Външният министър на Словакия Ян Кубиш, който посети Белград в сряда (16 май), каза, че страната му напълно подкрепя Сърбия по пътя й на интеграция в ЕС. Кубиш, който разговаря със сръбския си колега Вук Йеремич и с премиера Воислав Кощуница, каза, че страната му ще направи всичко възможно, за да гарантира, че в една нова резолюция на ООН за Косово ще бъдат защитени интересите и на сърбите, и на етническите албанци. 
						
(Различни източници 15/05/07-22/05/07)

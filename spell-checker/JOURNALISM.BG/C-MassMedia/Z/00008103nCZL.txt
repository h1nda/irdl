Симитис: " Моите цели след изборите"
25/08/2003
Костас Симитис обещава регионално развитие и регионална конвергенция след изборите, посочвайки, че ПАСОК ще извърши вътрешни промени, за да служи по-добре на гърците.
От Джордж Анагностопулос за Southeast European Times в Атина - 25/08/03
 
 
Интервю с гръцкия премиер Костас Симитис не е обичайно явление; той рядко разговаря с пресата. Неотдавна обаче той сподели с репортери плановете си за ново правителство, което възнамерява да формира след предстоящите избори.
Премиерът започна интервюто, отхвърляйки предположенията, че може да насрочи избори по-рано от април 2004 година, за да завари своите противници неподготвени. По такива планове не се работи, каза Симитис.
Той отказа да коментира дали ще остане председател на управляващата партия ПАСОК. Ако натискът отдолу означава, че е необходима промяна, ПАСОК има силен коз в запас. Не е тайна, че най-вероятният наследник на Симитис е Георгиос Папандреу, син на харизматичния бивш премиер Андреас Папандреу и внук на бившия премиер Георгиос Папандреу.
Първата цел, която Симитис поставя пред новото правителство, е да изработи, както той я нарича, "харта" за социална конвергенция, вдъхновена от германската система. Това ще бъде рамков документ от мерки, насочени към безработните, към онези, които получават ниски заплати или пенсии, както и към хората с увреждания. Целта е да се постигне удовлетворително нарастване на доходите за тези хора, да станат те по-активни в социалната среда.
Симитис също така предвижда мерки за малките и средни предприятия, целящи да подтикнат гръцкия бизнес към по-висока производителност и по-добро качество на услугите, същевременно давайки тласък на конкурентоспособността по отношение на другите европейски икономики.
Друга цел е да се направи по-прозрачна системата на управление, да се изкорени корупцията и да се отвори политиката за нови лица.Това ще изисква промени в конституцията, нещо, което Симитис признава, че е трудно постижимо, тъй като промяната на конституцията би изисквала парламентарно одобрение.
Най-амбициозният елемент от дневния ред на премиера е обновлението на партията. ПАСОК е на власт от много време; избирателите чувстват нужда от разбъркване на пластовете. Симитис каза, че споделя това усещане. Все повече млади хора се стичат към опозиционната "Нова Демокрация".
В заключение Симитис изрази убеждението си, че Гърция изпитва остра нужда от регионално развитие във всички райони извън Атина. Една трета от 11-милионното население на страната живее в столицата, а тя продължава да привлича хора, защото безработицата там е по-ниска. Според него, за да се намери решение на въпроса, трябва да се създадат условия за бизнес и работни места в селските и полуселски области.
Премиерът ще представи програмата си на предстоящото Международно изложение в Солун, с надеждата да влее ентусиазъм в недоволните поддръжници на ПАСОК.

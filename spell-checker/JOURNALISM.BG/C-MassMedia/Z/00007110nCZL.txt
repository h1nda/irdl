Щайнер напуска поста си в Косово през лятото
29/05/2003
Поставяйки край на слуховете относно бъдещето на главния администратор на Косово, министерството на външните работи на Германия обяви, че Михаел Щайнер ще бъде прехвърлен в Женева.
(AП, Ройтерс, АФП, ЮН Уайър - 28/05/03)
 
 
Германското министерството на външните работи съобщи в сряда (28 май), че ръководителят на ЮНМИК Михаел Щайнер ще бъде прехвърлен в Женева като постоянен представител на Германия в ООН там. Той ще смени посланик Валтер Левалтер, който излиза в пенсия в края на юни, заявиха от министерството.
Щайнер, който бе назначен на сегашния му пост през януари 2002 г., потвърди решението. "Аз винаги съм казвал, че една година е твърде кратка, а две години са твърде много", е заявил той пред репортери.
Бивш съветник по въпросите на външната политика и сигурността на германския канцлер Герхард Шродер 53-годишният Щайнер е третият администратор на ООН в Косово след установяването на мисията през юни 1999 г. Негови предшественици бяха Ханс Хеккеруп от Дания и Бернар Кушне от Франция.
От 1999 г. Косово е де факто протекторат на ООН, като ЮНМИК осигурява основните административни функции. Мисията също носи главните отговорности за сигурността и международните отношения, установяването на автономия и самоуправление на провинцията, а също така за завръщането на бежанците и прогонените. Щайнер пое поста си в Косово след исторически общи избори през ноември 2001 г., които доведоха до установяването на демократично избрани институции в провинцията -- президент, правителство, начело с премиер, и 120-членен парламент.
В неотдавнашната си реч пред Постоянния съвет на ОССЕ във Виена Щайнер заяви, че акцентът на международните усилия в момента е върху прехвърлянето на отговорностите на временните институции. По-рано тази година той каза, че неговите главни приоритети през 2003 г. включват борбата с организираната престъпност, възстановяването на икономиката и изграждането на многоетническо общество.
Щайнер твърди, че спорният въпрос за окончателния статут на Косово не е на дневен ред, тъй като първо трябва да се изпълнят определени условия.
Той бе подложен на критики от страна на представители на сръбските власти, които отхвърлиха неговия план за предаване на правомощията на временните институции, окачествявайки го като "абсолютно неприемлив". Преди около два месеца сръбският министър на правосъдието Владан Батич заяви, че Щайнер е загубил доверието и на косовските сърби и на албанците и трябва да подаде оставка.

Преименуване на улица в Белград на Зоран Джинджич? Все още не
		19/03/2007
		Преди десет години режимът на Милошевич преживя голямо поражение, когато бе принуден да признае изборната победа на реформистката коалиция, включително и на нейния кандидат за кмет на Белград Зоран Джинджич.
		От Давор Коникушич за Southeast European Times в Белград - 19/07/03
 
		 
			
[Гети Имиджис]
			Този месец се навършват десет години от избирането на Зоран Джинджич за първия некомунистически кмет на Белград след Втората световна война. Отбелязва се и друга, мрачна годишнина - четири години от неговото убийство от убиец, очевидно свързан с организираната престъпност и със Слободан Милошевич. 
			На 12 март, 2003 г. снайперист застреля от прозорец Джинджич, докато той се готвеше да влезе в сградата на сръбското правителство, улучвайки го смъртоносно в сърцето. Убийството се случи само няколко дни след друг опит за покушение върху живота му, когато камион, шофиран от член на криминална групировка, се опита да избута от магистралата колата на премиера. 
			Убийството сложи край на една забележителна и сложна кариера. Джинджич бе философ, заел се с политика, социалист, който поддържаше идеята за свободен пазар, и прозападен реформатор, който въпреки това споделяше каузата на хора като Радован Караджич. Макар че той помогна за провеждането на демократична революция, той не бе особено харизматичен. И макар че бе ключова фигура в сръбската политика, той си остава една противоречива личност. 
			Преди едно десетилетие режимът на Милошевич преживя голямо поражение, когато бе принуден да приеме провала си в местните избори. Ключови надпревари бяха спечелени от коалиция "Заедно", фракционен алианс на политически сили, противопоставили се на Милошевич. След като режимът не успя да анулира изборите, Джинджич стана кмет. 
			"Управлението, което сега се конституира, ще бъде управление за народа, а не управление върху народа. То няма да бъде управление в Белград, а управление за Белград," заяви той при встъпването си в длъжност. Новият кмет в крайна сметка стана премиер и оглавяваше реформистка администрация до убийството си. 
			
Зоран Джинджич бе избран за първия некомунистически кмет на Белград през 1997 г., обещавайки "управление за народа, а не върху народа". [Гети Имиджис]
			Идването на власт на Джинджич и на коалиция "Заедно" в столицата и в други сръбски градове, бе последвано от политически демонстрации. Отказът на властите да признаят поражението на Социалистическата партия на Сърбия и на нейния коалиционен партньор Югославската левица, предизвика граждански и студентски протести в продължение на 88 дни. 
			Изборните резултати бяха признати едва след като върху Милошевич бе оказан международен натиск да предложи lex specialis, или специално законодателство. Поради нежеланието на правителството да признае победата на коалиция "Заедно" в 13 сръбски градове и девет района от столицата, изминаха три месеца, преди да може да се конституира парламента в Белград. 
			Само няколко седмици след идването си на власт, коалицията се разпадна поради вътрешни разногласия - проблем, който продължи да вреди на демократичния блок през следващите години. Чрез общите усилия на социалистите на Милошевич, на радикалите на Воислав Шешел и на Сръбското движение за обновление на Вук Драшкович, Джинджич бе сменен. 
			Припомняйки си онези дни, сегашният кмет Ненад Богданович заявява, че по онова време този пост е имал малка власт, като същевременно режимът постоянно е пречел на работата на Джинджич. Днес Белград свободно може да използва своите ресурси, но дори това не е достатъчно, за да се постигне всичко, което Джинджич възнамеряваше да осъществи в столицата. 
			"Вярвам, че той би казал - но това е мое лично мнение - вярвам, че той би ми казал, "Това е добре, но можеш още по-добре", казва Богданович. "И аз естествено бих му отговорил: "добре, винаги може да бъде и по-добре." 
			Годишнината от избора на Джинджич за кмет бе отбелязана от сръбския парламент. Освен това бе организирано и специално възспоменателно изложение на бележки и други документи от този период, заедно с лични вещи. 
			
След убийството му на 12 март, 2003 г., Джинджич бе погребан с държавни почести, като хиляди оплакаха неговата гибел. [Гети Имиджис] 
			Сръбското общество обаче все е раздвоено по въпроса дали Белград трябва да наименува улица на Джинджич. По инициатива на Демократическата партия на убития премиер, неотдавна бяха събрани повече от 30 000 подписа за преименуването на булевард "Авной" в Нови Белград на името на Зоран Джинджич. Комитетът по преименуване на улици въпреки, че бе заседавал четири пъти, все още не е разгледал този въпрос. Причината е, че членовете на комитета от Демократическата партия на Сърбия на Воислав Кощуница, заедно с радикалите и социалистите, не са участвали в сесиите. Засега единствената инициатива в тази насока е определянето на "Платформа на Зоран Джинджич" в центъра на Белград, на площад "Република". 
			Междувременно в съседна Босна и Херцеговина гражданската асоциация "Град" в Баня Лука гласува да се представят предложения на градската управа, за наименуването на улица на Джинджич. Определяйки убития лидер за истински патриот с визия за европейското бъдеще на сръбския народ, асоциацията също отбеляза, че Джинджич е роден в Босна и Херцеговина, а именно в Босански Самач. 
			Четири години след убийството му, все още не са приключили съдебните процедури срещу обвинените в убийството. Почти от самото начало, съдебният процес среща постоянни пречки. "Защитените свидетели" бяха убити. Прокурори се оттеглиха от процеса поради съмнителни причини. А миналата година, председателстващият съдия Марко Клайевич се оттегли, след като срещу брат му бяха повдигнати обвинения в корупция. 
			Процедурите са подновени под председателството на Ната Месарович, но сега новият съдебен съвет трябва да се запознае с документите, записите и другите доказателства, представени от нейния предшественик. Ако, както някои предположиха, "съдебният процес на века" демонстрира степента, до която върховенството на закона е установено в Сърбия, оценките все още са смесени. Реформата в Сърбия оцеля след смъртта на политическа фигура, която най-силно я олицетворяваше, но ходът й се забави. Междувременно, нерешени въпроси, свързани с военни престъпления и с дилемата "Косово" издигнаха бариери пред прозападния път, който той бе поел. Десет години след негоия кратък, но важен мандат като кмет на Белград, наследството на Зоран Джинджич остава непълно.

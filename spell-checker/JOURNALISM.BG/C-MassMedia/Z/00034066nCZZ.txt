Дипломатически дневник: Унгария, Сърбия и Хърватия ще обсъждат регионални въпроси
		06/04/2010
		Сърбия, Унгария и Хърватия продължават сътрудничеството си за стабилността в региона. Още в дипломатическите новини: Кувейт ще финансира стотици проекти в Албания; Тадич благодари на Либия, че не признава Косово. 
		 
			
Външните министри на Хърватия, Гордан Яндрокович (вляво), на Унгария, Петер Балаш (в средата), и на Сърбия, Вук Йеремич, се ръкуват преди тристранната си среща на 30 март в Будапеща. [Гети Имиджис]
			Унгарският президент Ласло Шойом ще се срещне на 16 април с колегите си от Сърбия и Хърватия, Борис Тадич и Иво Йосипович, в унгарския град Печ, обяви на 30 март кабинетът на Шойом. Лидерите ще обсъждат регионалното сътрудничество. Миналата седмица сръбският външен министър Вук Йеремич обсъди Дунавската стратегия, енергийни и транспортни въпроси с колегите си от Унгария и Хърватия, Петер Балаш и Гордан Яндрокович. 
			*** 
			
				Албанският премиер Сали Бериша предложи в понеделник (5 април) електронна система за гласуване в страната. След среща с естонския си колега Андрус Ансип в Тирана Бериша каза, че естонската избирателна система се отличава с точност и прецизност. Ансип призова представителите на властта в Тирана да продължават с реформите и изказа подкрепата на страната си за либерализирането на визите за ЕС за Албания. 
			*** 
			
				Турският премиер Реджеп Тайип Ердоган бе в понеделник (5 април) в Сараево, за да участва във форум, организиран от Бошнашкия институт. В речта си пред форума той подкрепи усилията на БиХ за включване на страната в процеса на либерализиране на визите за ЕС и също така подчерта важността на запазването на териториалната цялост на страната. (Дневни Аваз, Фена, Dnevnik.ba, Анадолска информационна агенция - 05/04/10) 
			*** 
			
				Турският външен министър Ахмет Давутоглу назначи в понеделник (5 април) няколко нови посланици. Между тях са Керим Урас, който ще замени Огуз Челиккол като посланик на Израел. Челиккол се озова в центъра на дипломатически скандал в началото на януари, когато израелският заместник външен министър го привика за дискусия относно представянето на израелците в популярно турско телевизионно шоу. Посланикът умишлено бил поканен да седне на по-нисък стол от този на заместник външния министър, който призова репортерите да отбележат разликата. 
			*** 
			
				Сръбският президент Борис Тадич благодари на Либия, че не е признала Косово за независима държава. Белград очаква мнението на Международния съд относно законността на независимостта на Прищина. Тадич разговаря в събота (3 април) с либийския лидер Муамар Кадафи в либийския град Сирт. 
			*** 
			
				Албанският премиер Сали Бериша покани кувейтски инвеститори в Албания, обяви канцеларията му в неделя (4 април). Изявлението бе публикувано след среща в град Кувейт между Бериша и високопоставени представители на държавата Кувейт. Председателят на кувейтския парламент Ясим Мохамед ал Карафи каза, че Кувейт скоро ще организира "Седмица на Албания", за да запознае по-добре инвеститорите с потенциала на Албания. 
			*** 
			Германският министър на отбраната Карл-Теодор цу Гутенберг призова Косово да намери решение на ситуацията с паралелните структури и други управленски конфликти на север, преди Международният съд да излезе с решение относно законността на независимостта на Косово. Германският министър се изказа след посещение в Косово в края на миналия месец. 
			
				(Различни източници -- 30/03/10-06/04/10)

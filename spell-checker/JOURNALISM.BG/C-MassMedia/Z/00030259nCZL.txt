ЕК очаква отговора на Словения на предложението на Рен
					14/05/2009
					 
						ЛЮБЛЯНА, Словения -- Европейската комисия (ЕК) е отклонила искането за коментар на споразумението между словенските политически лидери относно предложението на еврокомисаря по разширяването Оли Рен за уреждане на граничния спор с Хърватия. Местните медии цитират изказването на говорителката на ЕК Кристина Над от сряда (13 май), че ЕК няма да коментира, преди да получи официалния отговор на Любляна. Във вторник повечето от партиите в парламента решиха, че предложението на Рен за международен арбитраж би било приемливо само ако включва някои промени, предложени от Словения. Парламентът на Хърватия се съгласи с предложението миналата седмица.
						Междувременно проучване на базирания в Любляна Международен институт за близкоизточни и балкански проучвания от сряда сочи, че почти 80 % от словенците подкрепят начина, по който правителството им работи по въпроса за границата. Изследването е продължило от 20-и април до 7-и май. (БТА, ХИНА, ХРТ, Ютарни Лист, СТА, Танюг - 13/05/09)

ЕС е поискал Ахтисаари и Бадентер да помогнат в граничния спор между Хърватия и Словения
					26/01/2009
					ЕС се опитва да сложи край на граничния спор между Хърватия и Словения и в процеса може да се включат като посредници нобеловият лауреат Марти Ахтисаари и френският професор по право Робер Бадентер.
					От Наташа Радич за Southeast European Times от Загреб -- 26/01/09
 
					 
						
"Това е двустранен въпрос, но той се превърна в европейски проблем," каза Рен по повод на спора. [Архив]
						ЕС е поискал от бившия финландски президент Марти Ахтисаари да оглави "съвет за посредничество", който ще се опита да реши граничния спор между Хърватия и Словения, според съобщение на Европейската комисия (ЕК) от петък (23 януари). 
						"Еврокомисарят по разширяването Оли Рен е обсъдил с бившия финландски президент Ахтисаари дали той ще има възможност да председателства експертна група, имаща за цел улесняване на решаването на граничния въпрос," съобщи ЕК. Рен нарече спора "двустранен въпрос", който "се е превърнал в европейски проблем". 
						Ахтисаари, който помогна за даването на тласък на мирния процес в Босна и Херцеговина и в Косово, спечели Нобелова награда за мир през 2008 г. 
						Френският учен юрист Робер Бадентер, към когото Съюзът също се е обърнал за помощ, изигра важна роля при решаване на въпросите, свързани с разпадането на бивша Югославия. В началото на 90-те години на 20-и век той оглавяваше "комисията Бадентер”, която се произнесе, че границите на бившите югославски републики трябва да станат международни граници на страните, след като държавата престана да съществува. 
						Според ЕС обаче Словения и Хърватия също трябва да подкрепят групата. Без тяхното съгласие работата на експертите ще бъде безполезна. 
						Граничният проблем затруднява отношенията между страните, откакто те обявиха независимост. Словения, която е членка на ЕС, блокира отварянето на девет преговорни глави по кандидатурата на Хърватия. Тази ситуацията може да направи невъзможна целта на Хърватия да приключи преговорите за членство до края на годината. 
						Преговорите между Загреб и Любляна явно са стигнали до задънена улица и изглежда, че напрежението и в двете страни се покачва. Рен посети Любляна и Загреб в сряда, само дни, преди планът на ЕК да бъде обявен публично. 
						Министър-председателят на Хърватия Иво Санадер се срещна с Рен в Загреб, където еврокомисарят представи няколко инициативи. 
						"Определено приветстваме подобна инициатива за отдалечаване от позицията на застой и блокирани преговори между Хърватия [и ЕС]," каза Санадер за държавната осведомителна агенция ХИНА след срещата. 
						Хърватският президент Стипе Месич заяви, че Загреб приветства усилията на ЕС, тъй като патовата ситуация в момента "заплашва да влоши отношенията между двете страни в дългосрочен план". 
						Властите в Любляна също се изказаха положително за тази нова идея, но словенският премиер Борут Пахор заяви, че правителството не е готово да деблокира преговорите за присъединяване между Хърватия и ЕС. 
						Словения възприе по-отстъпчив тон по отношение на амбициите на Хърватия за членство в НАТО. Хърватските медии съобщиха в петък, че вероятно по-късно тази седмица словенският парламент ще одобри присъединяването на Хърватия към НАТО, с което страната ще стане последната членка на НАТО, която ратифицира приемането на своята съседка.

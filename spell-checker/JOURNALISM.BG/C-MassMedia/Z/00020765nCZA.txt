Албания ще модернизира пристанище Дуръс 
					27/11/2006
					С помощта на международни финансови институции Албания ще построи нов терминал в най-голямото си пристанище. 
					От Ерлис Селимай за Southeast European Times от Тирана – 27/11/06
 
					 
						
Дуръс обработва около 90 % от международния търговски товароборот на страната по море и 65 % от общия износ и внос на страната. [НАТО]
						В понеделник (20 ноември) албанското правителство обяви международен търг за 40 млн. евро за строителството на нов терминал и други проекти в Дуръс, най-голямото пристанище на страната. Финансовите средства се осигуряват от ЕБВР, Европейската инвестиционна банка (ЕИБ) и албанското правителство. 
						Очаква се работата да започне в началото на следващата година и да завърши до 2008 г. 
						Новият терминал ще има годишен капацитет за обработка на един милион пътници. В същото време се модернизират два други терминала и свързващата инфраструктура, като се правят и други подобрения по пристанищните услуги -- включително прилагането на строги мерки за сигурност. 
						"Терминалът ще създаде всички необходими условия за стотици и хиляди албанци и туристи да пътуват до Италия и други европейски страни по море, както и за тези, които влизат в Албания през пристанището. Терминалът [осигурява] необходимата перспектива за бъдещето," каза премиерът Сали Бериша. 
						Според официални данни 704000 пътници са използвали пристанището през 2005 г., което с над 21000 пътници повече спрямо миналата година. 
						В Албания има пет пристанища, отворени за международен трафик -- Дуръс, Вльора, Саранда, Шенгин и Химара -- през които преминават средно около 5 млн. тона товари на година. Дуръс обработва около 90 % от международния търговски товароборот на страната по море и 65 % от общия износ и внос на страната. 
						Правителството осъществява генерален план за развитие на пристанището с цел да увеличи неговия капацитет и ефективността му. С подкрепата на ЕБВР се изгражда Промишлен парк Дуръс, който по план ще се намира точно до града. Правителството е инвестирало държавни средства и в модернизацията на пристанищата Вльора, Саранда и Шенгин. 
						Пристанище Дуръс се намира на западния край на Паневропейския транспортен коридор номер VIII и затова играе важна роля в икономическото развитие на страната и Западните Балкани, казаха от ЕИБ. 
						То е важно и за туризма. Дуръс се смята за вратата на Албания -- не само за пристигащите и отплаващите кораби, превозващи стоки, но и за пътниците, тъй като има ежедневна фериботна връзка с италианските пристанища Бари и Бриндизи.

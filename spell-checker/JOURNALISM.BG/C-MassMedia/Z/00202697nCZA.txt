Адриатическата група работи за развитие на регионалната сигурност и сътрудничество
					09/04/2012
					Шефовете на отбраната от региона обещаха съвместен подход към евро-атлантическата интеграция и решаването на общите предизвикателства в областта на сигурността.
					От Клаудия Лутовска за Southeast European Times от Скопие - 09/04/12
 
					 
						
Министрите на отбраната на държавите, членки на Атлантическата група, подписаха съвместна декларация в Скопие. [Томислав Георгиев/SETimes]
						Анализатори определят като стъпка напред усилията на Адриатическата група за развитие на сътрудничеството в областта на регионалната сигурност и решението на нейните членки да възприемат общ подход към членството в НАТО преди срещата на високо равнище на Алианса следващия месец. 
						Министрите на отбраната от Адриатическата група – Албания, Хърватия, Македония, Черна гора и Босна и Херцеговина (БиХ) и Косово – подписаха декларация по време на конгреса на организацията в Скопие миналия месец, като поискаха на предстоящата среща в Чикаго НАТО ясно да заяви, че се ангажира с политиката на „отворени врати“ по отношение на членството. 
						„НАТО е най-добрият гарант на регионалната сигурност. Държавите от региона работят съвместно за [развитие на] концепциите в областта на отбраната и не трябва да бъдат обезсърчавани от бюрократичните процедури“, заяви министърът на отбраната на Черна гора Милица Пеянович Джуришич. 
						Анализаторът Панде Лазаревски от Института „Павел Шатев“ каза за SETimes, че декларацията също така показва, че държавите от региона са готови да се присъединят към Алианса, не само на индивидуална основа, но също така и като регионална група. 
						„Обявената готовност за включване към колективната система за отбрана и за участие в нейното изграждане е важна стъпка напред в процеса на присъединяване“, каза Лазаревски. 
						Той обясни, че не по-малко важно е членките на НАТО Хърватия и Албания да поемат ангажимента да предоставят постоянна подкрепа на държавите, които се стремят да се присъединят към пакта – Македония, Черна гора и БиХ. 
						„Хърватия и Албания продължават да участват в Адриатическата група по-скоро от политическа солидарност, въпреки че получават някои ползи и в по-широк смисъл“, добави Лазаревски. 
						Полковникът от запаса Петър Шкърбина, анализатор в областта на отбраната и сигурността, каза за SETimes, че конференцията в Скопие също така е имала за цел да подготви почвата за кандидатурите на Косово и БиХ за членство в НАТО. Това, посочи той, обяснява отсъствието на Сърбия от срещата. 
						„Държавният секретар на САЩ съобщи, че Косово трябва да стане кандидат-член на НАТО. Този план би трябвало да се осъществи сравнително скоро. Агим Чеку присъства в Скопие в качеството си на министър на отбраната на Косово“, каза Шкърбина. 
						„Що се отнася до кандидатурата на БиХ, тя ще бъде проблематична заради статута на Република Сръбска“, каза той. 
						На конференцията Чеку обеща, че „Косово е готово да помогне за изграждането на регионалната сигурност и стабилност и е време да се присъедини към хартата“. Важно е също, че страната изрази съжаление за отсъствието на Сърбия. 
						В светлината на създадения вакуум в областта на сигурността заради наложеното от Гърция вето на присъединяването на Македония към НАТО в декларацията групата обеща подкрепа за Македония, като настоя НАТО да одобри нейното членство „възможно най-скоро“. 
						Президентът на Македония Георге Иванов поиска НАТО да преразгледа решението си от срещата на високо равнище в Букурещ през 2008 г. – когато Алиансът отстъпи пред исканията на Гърция. 
						„Македония е изпълнила всички изисквания за членство и страните от НАТО трябва да вземат предвид решението на Международния съд, в което беше установено, че Гърция нарушава международното право, като блокира присъединяването на Македония към Алианса“, каза Иванов. 
						Той изрази надежда, че Гърция ще спази своите задължения от временното споразумение с Македония от 1995 г. 
						„Това е най-разумното решение. Временното споразумение предвижда, че Македония може да стане членка на международни организации под временното име, което използва в ООН, „Бивша югославска република Македония“. Гърция се съгласи с това решение“, каза за SETimes Тони Дескоски, преподавател по международно право в Университета „Св.св. Кирил и Методий“ в Скопие. 
						Групата също така посочи, че е необходимо да се вземат мерки за въвеждането на система за мултинационална въздушната отбрана. 
						Отправен беше призив за осъществяването на съвместни регионални проекти, като например сформиране на регионални медицински екипи, свързване в мрежа на всички центрове за обучение и разширяване на сътрудничеството в областта на действията при природни бедствия. 
						„Това показва ясната решимост да се приложи концепцията на НАТО за интелигентна отбрана с оглед на колективното използване на съществуващите регионални отбранителни възможности, което най-малко ще намали регионалните рискове и заплахи за сигурността“, каза за SETimes Димитър Мирчев, бивш посланик и преподавател в Университета „Св.св. Кирил и Методий“. 
						Създаването на регионален съвет, подобен на Северния съвет на Скандинавия, за развитието на проекти в областта на енергетиката, инфраструктурата, транспорта, храните и околната среда, които да развият концепциите в областта на отбраната, трябва да бъде следващата стъпка“, заяви бившият министър на външните работи на Македония Сърджан Керим. 
						Моделът е приложим, тъй като не всички балкански държави могат да участват в различни проекти, като по този начин се осигурява начин за излизане от двустранните спорове, които спират напредъка. 
					
				
			
					 
					
 
 

Македонското правителство оцелява след вот на недоверие 
					27/09/2004
					Вотът на недоверие срещу премиера на Македония Хари Костов и неговия кабинет се провали, укрепвайки правителството за следващите три месеца. 
					От Мария Лазарова за Southeast European Times в Скопие -- 27/09/04
 
					 
						
"Призовавам опозицията да постигне консенсус по пътя към ЕС и НАТО и да действа заедно с нас за постигане на тази цел," каза премиерът Хари Костов. [АФП]
						Правителството на македонския премиер Хари Костов оцеля миналата седмица след вота на недоверие, внесен от основата опозиционна партия ВМРО-ДПМНЕ. В полунощ в неделя (19 септември) 22 депутати гласуваха за вота, докато 67 го отхвърлиха. 
						В резултат на това премиерът и кабинетът му се закрепиха за следващите три месеца. Съгласно конституцията в посочения период не могат да се искат нови вотове на недоверие. 
						Не всички депутати от опозицията подкрепиха вота. Някои заявиха, че моментът не е подходящ и че основният приоритет е предстоящият референдум по законите за новото териториално деление на Македония. 
						Зарко Караджоски, който бе автор на инициативата, се позова на спада в промишленото производство, високата безработица и проблемите на сигурността. "Правителството не успява да поддържа темпа на интеграция в НАТО и ЕС," каза Караджоски, "и превърна Македония в маргинализирана страна на Балканите и в по-широк план."
						Защитавайки постиженията на правителството, Костов каза, че опозицията е разделена относно икономическа и социалната политика и по начините за прилагане на реформите, необходими за интеграцията. "Призовавам опозицията да постигне консенсус по пътя ни към НАТО и ЕС и да действа съвместно с нас за тази цел," каза Костов," Македония ще се присъедини към ЕС, когато изпълни задълженията си у дома".
						Според Георги Иванов, професор по политически науки в Юридическия факултет "Юстинян" в Скопие, вотът е бил обречен от самото начало поради липсата на единомислие по него в опозицията. Само една фракция във ВМРО-ДПМНЕ, тази на бившия премиер Люпчо Георгиевски, подписа искането за вот. 
						Опозицията демонстрира и липса на подготовка, каза Иванов. "Чухме изтъркани фрази и дискусии без някой да каже кои са основните пунктове, върху които трябва да се съсредоточи правителството." 
						"Ако анализирате резултатите от дебата и засегнатите въпроси, очевидно е, че искането бе изцяло инициирано от крилото на Георгиевски, което иска да се дистанцира от сегашното ръководство на ВМРО-ДПМНЕ. Вносителите на искането знаеха от самото начало, че няма да имат мнозинство. Смятам, че една от техните цели бе да се отклони вниманието от предстоящия референдум и да се насочи енергията на правителството извън интеграцията в ЕС, " изтъкна Иванов.

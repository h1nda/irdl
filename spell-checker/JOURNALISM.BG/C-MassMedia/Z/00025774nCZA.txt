Турция планира да налее милиарди в бедните югоизточни райони 
					13/03/2008
					Турция възнамерява да инвестира близо 12 милиарда щатски долара в комплексна петгодишна програма за югоизточните райони на страната с преобладаващо кюрдско население с цел да повиши жизнения стандарт в региона и да отклони младежите от екстремистка дейност.
					(Крисчън Сайънс Монитор, Заман, Търкиш Дейли Нюз, Хюриет - 13/03/08; Ню Йорк Таймс, ЮПИ, Гласът на Америка, Ню Анатолиън - 12/03/08; Хюриет - 11/03/08)
 
					 
						
Търговци разговарят пред магазините си в град Шанлъурфа, Югоизточна Турция. Правителството планира да инвестира 12 милиарда щатски долара в района като част от пакет за стимулиране на икономиката. [Гети Имиджис]
						Турция подготвя многомилиардна програма за югоизточните райони на страната с преобладаващо кюрдско население, целяща да повиши заетостта в региона и да отклони младежите от екстремистки занимания, каза в интервю, публикувано в сряда (12 март), премиерът Реджеп Тайип Ердоган. 
						"Всичко, което виждаме в западната част на страната, виждаме и на изток,” каза той за „Ню Йорк Таймс” в Анкара във вторник. 
						Правителството планира да отдели близо 12 милиарда щатски долара за финансиране на серия от проекти в бедния регион, където живее по-голямата част от 12-милионното кюрдско население на Турция. Очаква се програмата да разкрие нови работни места и така да повиши жизнения стандарт в тази част на страната, както и да подрони подкрепата за обявената извън закона Кюрдска работническа партия (ПКК), определяна като терористична организация както от Съединените щати, така и от ЕС. 
						Ердоган заяви пред „Таймс”, че проектите, предвидени в петгодишната програма, ще включват изграждането на два големи язовира и напоителна система, както и завършване на строителството на пътища и разчистване на противопехотните мини от нивите край границата със Сирия. 
						Макар че плановете за новата инициатива трябва да бъдат завършени през следващите два месеца, очаква се премиерът да я представи официално по време на посещението си в региона на 6 април. 
						Той „ще направи много важни изявления в Диарбекир,” е казал по-рано през седмицата бившият съветник Мехмет Метинер, кюрд по произход. „Той ще даде начало на важни инициативи за популяризиране на кюрдската култура и език, както и обширен пакет за региона." 
						Изказванията на Ердоган идват след голямата сухопътна офанзива на турските сили срещу екстремистите от ПКК в Северен Ирак и на разговорите му с иракския президент Джалал Талабани в Анкара в петък. Той заяви, че сами по себе си военните действия не са достатъчни за борбата с тероризма. 
						"Борбата срещу тероризма не е само това ... тя има и социално-икономическа част, психологическа част, културна част,” каза Ердоган в своето интервю. 
						Във връзка с това, освен икономическите мерки, правителството възнамерява да определи един телевизионен канал за предавания на кюрдски език, с което ще изпълни едно отдавнашно искане на турските кюрди. Телевизионният канал, който се очаква да започне излъчването си след няколко месеца, ще има и програми на персийски и арабски език. 
						"Това ще бъде най-важната стъпка в предоставянето на културни права на областта,” е заявил Ердоган, цитиран от „Таймс”. 
						Той отново заяви и готовността на Анкара да подобри връзките си с иракските кюрди, които тя обвинява в оказване на подкрепа на бунтовниците от ПКК, базирани в северната част на страната, използвайки я за стартова площадка на презграничните си нападения в Турция. 
						"Ние сме най-важната врата за отварянето на Северен Ирак към света. Ние сме най-здравословната врата,” каза Ердоган. 
						Бунтовниците от ПКК се борят за самоуправление в Югоизточна Турция от 1984 г. Над 30 000 души загинаха във въоръжения конфликт с турската армия до 1999 г., след което няколко хиляди екстремисти избягаха в Северен Ирак. 
						"Всеки, който е влязъл в Ирак досега, остава там известно време и напуска, но ние ще останем,” каза Ердоган пред „Таймс”. „Ние имаме роднини в Северен Ирак. А хората, живеещи там, имат роднини в нашата югоизточна област. С кого другиго, ако не със себе си, да имаме добри взаимоотношения?"

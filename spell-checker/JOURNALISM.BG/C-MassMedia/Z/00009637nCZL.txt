Нуждае ли се Сърбия от Министерство за националните малцинства?
28/01/2004
Резултатите от проведените през миналия месец общи избори в Сърбия означават, че националните малцинства няма да имат пряко представителство в парламента, тъй като техните партии не успяха да прескочат 5%-я праг, който се изисква от сегашния избирателен закон. Представителите на малцинствата настояват за промени. (Втора част)
От Давор Коникушич за Southeast European Times в Белград - 28/01/04
 
 
Новият парламент на Сърбия няма да включва представители на малцинствата, тъй като техните партии не преодоляха избирателната бариера от 5 %. Това подтикна Социалдемократическата партия на ромите да призове за създаване на Министерство за човешките права в Сърбия, отделно от ведомството, функциониращо на федерално равнище.
Хелзинкският комитет за човешки права в Сърбия междувременно също така излезе с изявление, в което се предупреждава обществеността за зачестилите инциденти, насочени срещу хърватското малцинство, особено след предсрочните парламентарни избори. В Суботица, град в Северна Войводина, статуята на Матия Губац бе на два пъти събаряна, а редакцията на единствения хърватско-езичен седмичник в Сърбия Хърватска реч получи анонимни заплахи.
Според Звонимир Перушич, редактор на списанието, тези и други инциденти се превръщат в своята съвкупност в атака срещу определено национално малцинство.
Миналата седмица президентът на Съвета на седемте нации във Войводина излезе с настойчив апел за промени в избирателния закон, който да позволи на националните малцинства да получат представителство в сръбския парламент. Националните съвети настояват бъдещия сръбски Министър на националните малцинства и човешките права да се избира с тяхно одобрение.
"Представителите на националните съвети призовават всички компетентни власти в Република Сърбия да приемат всички необходими мерки за създаване възможно най-скоро на условия за пряко представителство на националните малцинства, което означава най-малко по един представител на всяко национално малцинство, " каза президентът на Националния съвет на унгарците Йозеф Лазо.
Някои от партиите в новия парламент имат представители на малцинствата в своите редове, но тези депутати не са избрани пряко от членовете на националните малцинства като техни представители. Това положение противоречи на международните конвенции, твърдят представители на съвета.
Промяната в закона обаче извежда на преден план два въпроса. Първо, трябва да се постигне съгласие по методиката за делегиране на представители на националните малцинства. Освен това не е ясно кога парламентът ще реши да обсъжда този проблем.
Спорно е дали новият парламент ще приеме този въпрос за приоритетен, дали това ще стане в първия месец, през първите 100 дни или нещо подобно, или дали разглеждането на въпроса ще бъде отложено за по-късна дата," каза Рафаил Русковски, президент на Националния съвет на русините. "Говорихме дълго за най-добрия начин да се формулира нашето искане, дали то да се основава върху всяко малцинство, дали да има праг на допустимост, или да се заимства практика, съществуваща в съседни държави, но казахме, че сме готови да разговаряме и че чрез разговорите ще се намери най-доброто, най-съвършеното решение. "
При създалата се ситуация има голяма вероятност сегашният парламент да изкара докрай мандата си без представителство на малцинствата.

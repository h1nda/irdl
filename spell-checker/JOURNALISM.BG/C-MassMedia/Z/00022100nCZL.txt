Сейдиу и Кощуница отново потвърдиха позициите си преди сесията на Съвета за сигурност
					02/04/2007
					 
						ПРИЩИНА, Косово, Сърбия -- Преди да отпътува за Ню Йорк в неделя (1 април), косовският президент Фатмир Сейдиу изрази оптимизъм, че до три месеца Косово ще получи независимост под международен надзор, както се предвижда в плана на специалния пратеник на ООН Марти Ахтисаари за определяне на статута на провинцията. Сейдиу ще участва в заседанието на Съвета за сигурност на ООН във вторник, когато ще се обсъжда предложението на Ахтисаари. 
						В неделя оттеглящият се от поста сръбски премиер Воислав Кощуница, който също ще присъства на сесията на ООН в Ню Йорк, каза, че страната му е уверена, че Русия ще подкрепи запазването на териториалната цялост и суверенитета на Сърбия. Той каза, че подобна подкрепа ще има "историческо значение" за Сърбия. Москва намекна, че може да използва ветото си в Съвета за сигурност, за да блокира всяко предложение, което е неприемливо за Белград. 
						Други новини -- Заместник-ръководителят на ЮНМИК Стивън Шук и косовският министър на труда и социалните грижи Ибрахим Селманай посетиха поотделно през уикенда сръбския православен манастир в Дечани, който бе подложен на минометен обстрел в петък. И двамата ръководители осъдиха инцидента. (KohaJone, Данас - 02/04/07; РТК, Balkanweb, Танюг - 01/04/07; Политика, Танюг - 31/03/07)

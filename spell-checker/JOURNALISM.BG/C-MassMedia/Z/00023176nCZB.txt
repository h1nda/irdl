Новият представител на международната общност в БиХ отново ще бъде... последният
					09/07/2007
					Ако всичко бе протекло според плана, Службата на Върховния представител трябваше да приключи работата си по време на мандата на германеца Кристиан Шварц-Шилинг. Вместо това в БиХ бе изпратен нов върховен представител: Мирослав Лайчак, 44-годишен словашки дипломат, който контролираше референдума за независимост в Черна гора.
					От Антонио Пърленда за Southeast European Times в Сараево – 09/07/07
 
					 
						
"Реформите са от решаващо значение за бъдещето на страната и нейните политици трябва да осъзнаят това", заяви Върховният представител Мирослав Лайчак. [СВП]
						Босна и Херцеговина (БиХ) има нов Върховен представител на международната общност. Словашкият дипломат Мирослав Лайчак пое поста на Върховен представител и специален представител на ЕС (СПЕС) на 1 юли на мястото на германеца Кристиан Шварц-Шилинг. 
						Лайчак, 44-годишен, е дипломат от кариерата с богат опит в Югоизточна Европа. Той е известен с ролята си в контрола върху референдума за независимост през 2006 г. в Черна гора, като личен представител на шефа по сигурността и външната политика на ЕС Хавиер Солана. Назначението му за нов Върховен представител спечели подкрепата на много страни, които влизат в състава на Съвета за прилагането на мира в БиХ (СПМ). Те се надяват, че той ще помогне за подобряването на влошения политически климат в БиХ и за връщането на страната по пътя на интеграцията. 
						Като СПЕС Лайчак ще продължи да прилага съветите на ЕС, да съдейства за общата координация на Съюза и да осигурява политически насоки на Полицейската мисия на ЕС (ПМЕС) и на силите на ЮФОР. Той ще настоява за пълно сътрудничество от страна на местните власти с Трибунала на ООН за военни престъпления, както и за напредък в осъществяването на конституционната реформа. 
						Работата на Върховния представител е свързана и с т.н. "Бонски правомощия", които включват правото да се отстранява всеки местен служител, който нарушава Конституцията на БиХ и Дейтънското мирно споразумение. Въпросът, доколко той ще използва тези правомощия, предизвиква значителен интерес в БиХ. Шварц-Шилинг започна мандата си с обещанието да не прибягва до тях. Той смяташе, че политиците в БиХ трябва да поемат отговорността за извеждане на страната по пътя към ЕС. 
						По време на относително краткия мандат на Шварц-Шилинг от година и половина обаче, напредъкът по отношение на реформите бе спрян. Ключови политичеси фигури в БиХ възприеха националистическа реторика, която напомня на предвоенната атмосфера. Реформата на сложната полицейска система на страната е ключово условие за подписването на Споразумението за стабилизация и асоцииране със Съюза. Тази задача можеше да бъде изпълнена тази година. Това обаче се оказа трудно. По същия начин БиХ трябваше да осъществи важни промени в сегашната държавна структура, която е сложна, неефективна и скъпоструваща, но и това не бе постигнато. 
						Подобно връщане назад не отговори на очакванията на международната общност, която бе определила срока за закриване на Службата на Върховния преставител. Някои обвиняват Шварц-Шилинг, заявявайки, че по-мекият му подход е довел до стагнация. В интервю за "Дойче Веле" обаче отиващият си представител на международната общност изказа предположението, че Западът просто е надценил готовността на БиХ да поеме контрола за своето бъдеще. 
						"Всички смятаха, че всичко е наред и че формулите за компромис, спускани отгоре, които дори не стигаха до долу, сега функционират", заяви той. "Те дори не разбираха, че те функционират само защото Върховният представител ги е наложил чрез правомощията си." 
						
Германецът Кристиан Шварц-Шилинг (вдясно) бе критикуван за това, че не е използвал "Бонските правомощия". [СВП]
						Предстои да се види дали Лайчак ще приеме подход на по-интензивна намеса подобно на предшественика на Шварц-Шилинг, Пади Ашдаун. В изявленията си в местната преса досега обаче словашкият дипломат предупреждава, че решенията на всички проблеми не трябва да се търсят в "Бонските правомощия". 
						"Реформите са от решаващо значение за бъдещето на страната и нейните политици трябва добре да го разберат", заяви Лайчак. "Но реформите не могат да се осъществят с репресивни мерки. Не можете да се присъедините към ЕС чрез налагане отвън на "Бонските правомощия". 
						В прощалната си реч Шварц-Шилинг отбеляза трудността, пред която е изправен Върховният представител при координирането на политиката на различните държави. Управителният борд на СПМ на среща на 18 и 19 юни обеща да улесни задачата му и да му осигури по-добра подкрепа. Освен другите си качества Лайчак има и значителен предишен опит в работата си с европейски лидери, включително и със Солана. 
						"Очаквам с нетърпение да работя с посланик Лайчак, който има пълната ми подкрепа. Желая му успех", заяви Солана при поемането на поста от новия Върховен представител. Той също изказа благодарност на Шварц-Шилинг за проявените усилия в работата. 
						Новата длъжност на Лайчак отново е на Балканите. Между 2001 и 2005 г. той е в Белград като посланик на Словакия във Федеративна република Югославия (по-късно Сърбия и Черна гора), Албания и Македония. От 1998 г. до 2001 г. той е началник на кабинета на външния министър на Словакия Едуард Кукан. Между 1999 и 2001 г. той е специален помощник на Кукан в качеството си на специален пратеник на Генералния секретар на ООН за Балканите. Владее свободно английски, немски, руски и български, както и босненски, хърватски и сръбски. 
						Лайчак е завършил право в университета "Комениус" в Братислава. Учил е и международни отношения в Държавния университет за международни отношения в Москва, както и в Европейския център за изследвания на сигурността "Джордж Маршал" в Германия. Женен е за известната словашка телевизионна звезда Ярмила Харгасова, от която има две дъщери. 
						Новият Върховен представител заяви, че опитът на Словакия като членка на ЕС, като бивша членка на съветския блок и като част от бивша Чехословакия може да се окаже ценен за БиХ. Той е шестото назначение на този пост след шведа Карл Билд, испанеца Карлос Уестендорп, австриеца Волфганг Петрич, англичанина Пади Ашдаун и германеца Шварц-Шилинг. Босненците се надяват, че Лайчак наистина ще бъде последният Върховен представител. Но за да стане това, местните политици също трябва да дадат своя принос.

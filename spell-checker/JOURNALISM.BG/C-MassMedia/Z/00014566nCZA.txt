Таричану призовава министри да се фокусират върху румънския дневен ред относно членството в ЕС 
					16/05/2005
					Румънският премиер Калин Попеску Таричану призова членовете на кабинета в неделя да се фокусира върху изпълнението на ангажиментите, касаещи кандидатурата на страната за членство в ЕС, предупреждавайки, че няма да се поколебае да уволни министри, ако влизането на Румъния през 2007 г. се забави. 
					(Ромпрес -- 15/05/05 - 16/05/05; ЕурАктив - 13/05/05; Блумберг, АФК - 12/05/05)
 
					 
						
"Искам да ви припомня, че нашият основен приоритет е интеграцията на страната към ЕС на 1 януари 2007 г. За да се постигне това, моят основен приоритет е да се изпълнят обещанията, поети в рамките на предпазната клауза и при приемането на законодателството на ЕС," каза румънският премиер Калин Попеску Таричану. [AФП]
						Румънският премиер Калин Попеску Таричану призова членовете на своя кабинет в неделя (15 май) да превърнат в свой висш приоритет изискванията за влизане в ЕС. 
						''Основните теми, върху които всички министерства трябва да се концентрират, са ангажиментите, свързани с процеса на присъединяване към ЕС, превенцията и борбата срещу корупцията, усвояването на европейските фондове, твърдото прилагане на набелязаните политики, провеждането и финализацията на програмите, планирани за тази година в съответствие с правителствената програма," цитира правителствената прес-служба думите на Таричану в неделя. 
						Премиерът извика държавните секретари и министрите на съвещание в Снагов на около 30 км от Букурещ, за да се направи преглед на дейността на кабинета от назначаването му в края на декември и да се уточнят приоритетите за следващите шест месеца. От всеки държавен секретар е било поискано да очертае основните пречки, срещани до този момент, както и приоритетите и инициативите, свързани с влизането в ЕС. 
						Румъния и България подписаха своите договори за присъединяване към ЕС на 25 април. И двете държави се очаква да се присъединят по план на 1 януари 2007 г. Предпазните клаузи обаче, включени в този договр, позволяват на Съюза да отложи членството на която и да е от двете държави с една година, ако ангажиментите, поети по време на предприсъединителните преговори, не са изпълнени. 
						Освен борбата срещу корупцията, Румъния е поела ангажимент да извърши реформа на съдебната и административна системи. От нея освен това е поискано да намали държавните субсидии за стоманодобивния сектор в съответствие с правилата на ЕС за регламентиране на конкуренцията. Таричану предупреди, че няма да се поколебае да уволнява министри, ако влизането на Румъния се забави поради неспособност да се изпълнят ангажиментите.
						"Най-трудната задача предстои през есента, когато Европейската комисия ще анализира мониторинговия доклад и ще реши дали да се приложи предпазната клауза," каза премиерът. "Бих искал да ви припомня, че нашият основен приоритет е интеграцията на страната в ЕС на 1 януари 2007 г. За да се постигне това, моят основен приоритет е да изпълня обещанията, поети в рамките на предпазната клауза и в контекста на правото на ЕС. Няма да се поколебая да прибегна до освобождаване от длъжност в случай на забавяне при спазването на европейския времеви график." 
						Едно от решенията, които кабинетът взе в неделя, е било да се създаде междуведомствен комитет, включващ всички държавни секретари, които отговарят за връзките с парламента, за да се гарантира добрата комуникация и обмен на информация относно политическите инициативи на министерствата, съобщи румънската информационна агенция "Ромпрес". 
						Заседанието в Снагов последва предупреждението на комисаря на ЕС по конкуренцията Нели Крус в четвъртък, че влизането на Румъния може да се отложи, ако властите не действат бързо за хармонизиране на законодателството на страната с това на 25-членния Съюз. 
						"Разбира се, всички се надяваме - и аз вярвам - че няма да има нужда да се използва тази клауза," каза Крус по време на посещението си в Букурещ. "Моя отговорност и задължение е обаче да заявя ясно, че без всякакво колебание ако постиженията на Румъни не се подобрят, европейската комисия няма да има друг изход, освен да предложи отлагане. "
						Посочвайки държавните субсидии и преструктурирането на стоманодобивния сектор като сфери на особено безпокойство за Брюксел, Крус предупреди, че всички агенции, които отпускат държавна помощ, трябва да играят според правилата или ще понесат сериозни последици. 
						"Ако Румъния иска да се присъедини скоро, трябва да се действа сега," каза комисарят. "Часовникът отброява минутите и на практика остава много малко време за приключване на реформите."

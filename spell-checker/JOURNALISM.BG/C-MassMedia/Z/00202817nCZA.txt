БиХ се стреми към енергийно ефективни "зелени" сгради 
					17/05/2012
					Енергийната ефективност означава предварителни разходи, но предлага дългосрочни ползи.
					От Бедрана Калетович за Southeast European Times от Тузла -- 17/05/12
 
					 
						
ЕС иска Босна и Херцеговина да строи енергийно ефективни сгради, за да намали консумацията на енергия. [Бедрана Калетович/SETimes]
						Босна и Херцеговина (БиХ) има краен срок до септември да одобри законодателство, което ще наложи стандарти за енергийна ефективност в съответствие с ЕС, като в противен случай ще загуби еврофондове и хиляди потенциални работни места. 
						Стандартите предвиждат преди всичко т.нар. "зелено" строителство - сгради с енергийно ефективни прозорци, системи на осветление и отопление. 
						"Конвенционалната енергия повече не може да бъде основа на босненската икономика и промишленост," каза за SETimes Мирза Кушлюгич, преподавател по електроенергийни системи в Университета в Тузла.
						Разходите, свързани с енергията, съставляват в БиХ 20 % от нейния БНП, сравнено с 5 % от БВП на страните, членки на ЕС, каза Кушлюгич, добавяйки, че енергийната реформа незабавно трябва да стане държавен приоритет. 
						"Това означава предприемане на конкретни действия за създаване на благоприятен пакет от закони, които ще доведат до преустройство на енергийния и добивния сектор и до изграждане на енергийни структури," каза той. 
						Изискването ще повиши цената на новите сгради до 10 %, но ще има дългосрочни ползи за собствениците. 
						"Строителството според стандартите за енергийна ефективност гарантира отопление, което е четири пъти по-евтино от използването на централно отопление и е пет пъти по-добро от отоплението на мазут," каза за SETimes Дамир Малевич, директор на "МКД Синергия Плюс" със седалище в Баня Лука.
						В БиХ се консумира огромно количество енергия, защото покривите и стените на сградите нямат добра изолация. 
						Прилагането на стандарти за енергийна ефективност дори само за една пета от жилищните сгради в БиХ за десет години ще създаде 7000 нови работни места в строителството годишно. 
						Два пъти повече хора могат да се сдобият със "зелени работни места", ако участват косвено в производството и внедряването на енергийно ефективно оборудване и материали. 
						Само че липсата на съгласуваност между всички нива на управлението - държава, автономни области и кантони - е пречка за ефективното прилагане на реформите за енергийна ефективност. 
						Различни министерства отговарят за енергетиката и околната среда: на държавно равнище това е министерството на външната търговия и икономическите отношения; във Федерация БиХ е министерството на енергетиката, минното дело и промишлеността. 
						Международната общност е подала ръка за помощ за поощряване на процеса. USAID, ПРООН и германската GTZ са инвестирали 2,15 млн. евро в проект за енергийна ефективност, чиято цел е да постигне енергийни икономии между 20% и 30 %, от които БиХ може да спечели чисто 420 млн. евро. 
						"Вниманието е насочено главно към подобряване на енергийната ефективност на жилищните сгради и къщи: подобряване на сградните конструкции с прозорци със стъклопакет, нови системи за отопление. Една кампания за образоване и информиране относно разходите за енергия бързо ще даде резултати," каза ръководителят на проекта Зоран Морвая за SETimes. 
						Енергийната ефективност ще помогне на БиХ да се конкурира по-добре с други страни в региона. Хърватия е изготвила стратегически план за прилагане на енергийни закони, съобразени с ЕС, до 2016 г. 
						Сърбия, която неотдавна стана кандидат-членка на ЕС, е енергийно неефективна. Тя харчи с 50 % повече пари за публично осветление, отколкото страните в ЕС, и 15 % от своя БВП за енергийни разходи. 
						"Трябва да признаем грешките си и да не ги повтаряме. Нашите продукти не са конкурентоспособни на пазара на ЕС, защото трябва да включват [скъпите] цени на необходимата енергия," каза за SETimes Ранко Божович, директор на белградската проектантска компания "ЕнПлюс".
					
				
			
					 
					
 
 

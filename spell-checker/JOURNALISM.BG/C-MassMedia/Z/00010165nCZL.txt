Сръбските медии са изправени пред приватизация и проблеми със заплащането
16/03/2004
Процесът на приватизация на сръбските медии е бавен, твърди организация, ангажирана с подкрепа за независимите медии.
От Давор Коникушич за Southeast European Times в Белград - 16/03/04
 
 
Медийните компании в Сърбия оцеляват най-вече поради ниските заплати на журналистите, сочи изследване на организацията IREX Promedia. [Andrija Ilic]
Приблизително 80 % от сръбските медийни компании не са започнали процеса на приватизация, докато една пета от тях дори и не обмислят такава стъпка, се казва в изследване, проведено миналия месец от организацията IREX Promedia.
Организацията, която цели да популяризира и подкрепя независими медии, е констатирала освен това, че много от медийните компании в страната едва оцеляват. Те успяват да се крепят на повърхността, плащайки изключително ниски заплати на журналистите.
Средната заплата на журналист в Сърбия е между 200 и 250 евро на месец, отбелязва IREX Promedia.
Участниците в неотдавна проведена конференция за приватизацията на медиите призоваха правителството и държавната администрация да подпомогнат за ускоряването на процеса. Приватизацията ще помогне на медиите да покрият европейските стандарти, изтъкнаха те.
Представителите на местните медии обаче се безпокоят, че продажбата на медийни компании и промените в собствеността могат да доведат до промени в редакторската политика. Антан Биячи, директор на радио Суботица, казва, че неговата радиостанция посвещава по-голяма част от програмата си на местни проблеми. "Може така да стане, че приватизацията да доведе до превръщането на радиостанциите в чисто музикални или комерсиални; радиостанции на магнати, които ще имат напълно различни интереси от тези на местното самоуправление, което се основава на добрата комуникация с гражданите," посочва Биячи.
Ярек Гора, финансов директор на Фонд за отпускане на заеми за развитие на медиите, констатира, че приватизирането на медийните компании е сложен процес в цяла ЮИЕ. " Проблемите с политиците и местното управление съществуват във всяка страна, която посетих. Същината е една и съща - политиците искат да контролират медиите и те го постигат, използвайки различни методи. В Сърбия, например, те го правят чрез собствеността си върху тях," посочва Гора.
Сръбското Министерство на културата, което носи отговорност за регулиране на медийните проблеми, се опитва да намери начини за защита на медийните компании в процеса на приватизация. Според представителя на Агенцията за приватизация Драган Босиличич обаче това ще бъде трудно постижимо в бъдеще.
"Законът не може да защитава всичко, но държавата може да направи много неща за защита на медийните компании, въпреки че съществуват вратички в законите - в това отношение трябва да сме реалисти," посочва Босиличич.
Изследването на IREX Promedia показва, че собствениците на медийните компании влияят значително върху редакционната политика, макар че влиянието на политиците намалява.
Междувременно проучване на Агенцията за стратегически маркетинг достигна да извода, че Вечерни Новости е най-четеният вестник в страната, докато списанието с най-голяма читателска аудитория е Лиса. От интервюираните 1948 читатели на вестници мнозинството - 61% - заяви, че се интересува от най-вече от местните новини, а едва на второ място от общонационалните.

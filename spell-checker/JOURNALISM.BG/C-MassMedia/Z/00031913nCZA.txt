Редакционен съвет ще коригира македонската енциклопедия 
					08/10/2009
					Решението за преработване на македонската енциклопедия постави точка на проблема, но предизвика различни реакции.
					От Марина Стояновска за Southeast European Times от Скопие -- 08/10/09
 
					 
						
Редакторът на енциклопедията и член на академията д-р Блаже Ристовски. [Матица на иселениците]
						Председателството на Македонската академия на науките и изкуствата (МАНУ) уволни в сряда (7 октомври) главния редактор на македонската енциклопедия Блаже Ристовски и неговия екип след публичния му отказ да подаде оставка. 
						На сесията в сряда председателството на академията заяви, че в рамките на един месец трябва да се сформира нов редакционен съвет, който да направи корекции. Новият екип ще включва уважавани представители на малцинствените общности. 
						Първоначалната версия предизвика гневна реакция сред албанските интелектуалци и политици в Македония, Албания и Косово. Някои протестираха по улиците заради начина, по който албанската общност е била представена в енциклопедията. 
						Предците й например бяха определени като заселници в Македония от XVI в., известни като "шиптъри", или "планински хора". Освен това лидерът на Демократичния съюз за интеграция (ДСИ) Али Ахмети е описан като човек, търсещ политическо убежище, лице със спорна роля както вътре, така и извън страната, и заподозрян във военни престъпления. 
						Ристовски каза, че е очаквал да има реакции, но заяви, че "обективност и научни факти са вложени в създаването на този монументален труд." 
						Вчера МАНУ обяви, че новият редакционен екип ще "замени с нови съществуващите текстове, които са неприемливи от научна и по-широка социална гледна точка". 
						МАНУ добави още, че "в написването на новите текстове трябва да участват компетентни автори... включително изявени учени, спадащи към етническите общности извън мнозинството в Македония," както и Албанската академия на изкуствата и науките в Тирана. 
						Въпреки негодуванието на албанците, сред македонците се шири схващането, че енциклопедията - по думите на члена на Академията Владо Камбовски - е "национално, културно и научно постижение от най-висш порядък". Поддръжниците й твърдят, че тя се отрича по политически причини. 
						МАНУ най-напред реши да свали енциклопедията от рафтовете в книжарниците, за да се изменят оспорваните текстове. Напрежението обаче се повиши, след като Ристовски обяви, че "оспорваните текстове няма да бъдат премахнати, а ще бъдат уточнени чрез добавяне на повече пояснения." 
						Лидерът на ДСИ Ахмети настоя енциклопедията да бъде изтеглена от продажба и пренаписана. Той настоя още премиерът Никола Груевски да се дистанцира от нея и правителството да признае спорния характер на текстовете. 
						Преди да уволни Ристовски, председателството на МАНУ се срещна с Груевски и Ахмети. 
						"Ристовски не се ползва с необходимото доверие, за да остане на този пост, и трябва да бъде отзован," е казал представител на ДСИ. 
						Междувременно албански студентски демонстрации в Тетово поддържаха натиска върху македонското правителство, подклаждан от пламенни речи на косовски и албански политици и интелектуалци. Насред протестите дори бе съобщено, че по време на футболен мач в Прищина е било изгорено македонско знаме. 
						Посолствата на САЩ и Великобритания също разкритикуваха енциклопедията заради твърденията, че техните специални сили са обучавали бойците от "Армията за освобождение на Косово" по време на конфликта в Македония през 2001 г., определяйки твърденията като безпочвени и неприемливи. 
						Енциклопедията е проект на Лексикографски център на МАНУ. Над 250 членове на академията, университетски преподаватели и научни работници са създавали двутомната енциклопедия в продължение на седем години. Тя обхваща 9 000 теми, посветени на личности, понятия и събития от всички епохи в географските граници на Македония, от праисторическата епоха до днешно време.

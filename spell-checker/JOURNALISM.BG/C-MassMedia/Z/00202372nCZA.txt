Нарастването на насилието в семейството поражда загриженост сред косовските експерти
					20/02/2012
					Властите се опитват да защитят жертвите на семейното насилие, но вкорененото възприемане на традиционните роли на половете, травмите от войната и бавната реакция на съдилищата допринасят за проблема.
					От Мухамет Брайшори за Southeast European Times от Прищина – 20/02/12
 
					 
						
Косовските жени все по-често търсят закрила в приюти и други институции, като Центъра за рехабилитация за майки и деца в Прищина. [Мохамет Брайшори/SETimes]
						Афердита К. от четири месеца живее в приют в Прищина и е напуснала дома си, след като нейният съпруг е упражнил физическо насилие срещу нея. „Имам син и дъщеря и съм ги виждала три пъти от септември насам, защото семейството на съпруга ми не ми позволява да направя това“, каза 28-годишната жена за SETimes. 
						„Полицията ми помага да се срещам с децата си, но не мога да ги взема при себе си, ако съдът не реши така, а той все още не ме е призовал“, споделя Афердита. 
						През миналата година семейното насилие в Косово се е увеличило и анализаторите смятат, че ако цялото общество не се занимае с проблема, тази тенденция ще продължи със същата сила. 
						Жертвите, предимно жени, все по-често съобщават, че се били насилвани от своите съпрузи, а някои като Афердита са били принудени да напуснат домовете си, често без да могат да виждат децата си. 
						Домашното насилие е световен проблем, но той се следи с особено внимание от Европейската комисия (ЕК) и в някои държави от Югоизточна Европа. В доклад от септември 2010 г., изготвен по поръчка на ЕК, се заключава, че през последното десетилетие, благодарение на ефективните информационни кампании, домашното насилие вече не се смята толкова често за тема табу. Въпреки това в доклада се отбеляза също, че домашното насилие е често срещан проблем в европейските страни. 
						Освен това според доклада на ЕК 60 % от анкетираните посочват, че ЕС трябва да се включи в борбата с домашното насилие. 
						В Косово полицията съобщава за 1 042 случая на семейно насилие през миналата година, с 10 % повече в сравнение с 2010 г. Въпреки че повече от две трети от случаите са били срещу жени, насилието срещу мъже също нараства. 
						Според Шемси Красничи, преподавател по социология в Университета в Прищина, насилието се дължи на човешката природа, а също и на начина на възприемане на семейните роли. 
						„Причините за насилието не са материалната криза в обществото и семейството, а начинът, по който се тълкува кризата…, и погрешните начини на разбиране на ролите на половете“, каза Красничи за SETimes. 
						Семействата традиционно живеят в едно домакинство със своите най-близки роднини и в повечето случаи под семейно насилие се разбира насилие от мъж над жена. „Съществува обаче и друга форма, на която не се обръща внимание – насилието от жени над жени. Този вид насилие рядко намира физически израз, но се проявява често, почти ежедневно, под формата на психологически и социален натиск“, посочва Красничи. 
						Друга причина за семейното насилие в Косово – и в региона – са травмите от войната, каза за SETimes Флора Бровина, директор на Центъра за рехабилитация за майки и деца. 
						„Осведомеността на жените за техните права и възможността да съобщават за тези случаи в съответните институции показват увеличаване [на насилието]. Институциите трябва да реагират на тези доклади“, заяви тя. 
						„В градските райони жените са социално по-еманципирани и невинаги съобщават за тези случаи, докато в селските райони е налице тенденция това да не остава в тайна“, обясни Бровина. 
						По време на управлението на Милошевич, посочва тя, жените бяха ангажирани в откриването и поддържането на паралелни училища и болници и по-голямата част от учениците бяха момичета. „Режимът на Милошевич потискаше жените и обществото се надигна, за да ги защити, като броят на случаите на семейно насилие преди войната намаля“, допълни тя. 
						След обявяването на независимостта насилието в семейството вече не е табу. „Косовската полиция реагира незабавно на случаите на насилие в семейството и се изграждат силни механизми за настаняване на жертвите в защитени жилища. Когато обаче случаят влезе в съда, решаването на делото отнема много време“, каза Бровина.

Дипломатически дневник: Папата посети Кипър
					08/06/2010
					Хиляди се събраха в Кипър, за да видят папа Бенедикт XVI. Още в дипломатическите новини: хърватският премиер Косор се срещна с представители на БиХ; испанският външен министър Моратинос потвърди перспективата на Хърватия за членство в ЕС.
					 
						
Кипър посрещна папа Бенедикт XVI. [Гети Имиджис]
						Папа Бенедикт XVI бе на тридневно посещение в Кипър, което започна в петък (4 юни). Той изрази надежда, че различията ще се изгладят, заявявайки, че по време на посещението си е станал свидетел на "тъжното разделение" на острова. Президентът Деметрис Христофиас се срещна с Бенедикт в събота и призова международната общност да окаже натиск върху Турция да вдигне окупацията си на северната част на острова.
						*** 
						
						Хърватският премиер Ядранка Косор се срещна с членове на тристранното председателство на Босна и Херцеговина (БиХ) в събота (5 юни), за да обсъди двустранните отношения и регионални въпроси. Косор изрази подкрепата на Загреб за евро-атлантическата кандидатура на БиХ. Тя обяви, че в края на юни ще се проведе общо заседание на хърватското правителство и министерския съвет на БиХ, определяйки го като възможност да обсъждане на откритите въпроси и опит за решаване на някои от тях.
						*** 
						
						Хърватия е пред вратата на ЕС и присъединителният процес трябва да завърши до края на тази година или началото на 2011 г., каза в сряда (2 юни) испанският външен министър Мигел Анхел Моратинос, чиято страна заема ротационното председателство на ЕС. Хърватия ще отвори всички останали преговорни глави по време на испанския мандат и ще завърши техническата част на преговорите до края на годината, каза хърватският премиер Ядранка Косор след среща с Моратинос. Той пристигна в Загреб от Босна и Херцеговина, където участва в срещата на високо развнище ЕС-Западни Балкани.
						*** 
						Грузинският президент Михаил Саакашвили се срещна с румънския си колега Траян Бъсеску в сряда (2 юни) в Букурещ. Двамата обсъдиха въпроси на сигурността в района на Черно море. В рамките на двудневното си посещение Саакашвили се срещна също с премиера Емил Бок и с други политически и религиозни лидери.
						*** 
						
						Хърватският министър на отбраната Бранко Вукелич и сръбският му колега Драган Шутановац ще подпишат във вторник (8 юни) в Загреб споразумение за двустранно сътрудничество в областта на отбраната. Шутановац се срещна и с президента Иво Йосипович в понеделник.
						
						(Различни източници -- 01/06/10-08/06/10)

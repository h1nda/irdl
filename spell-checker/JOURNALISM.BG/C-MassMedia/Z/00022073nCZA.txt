Нов процес срещу обвиняемите от Овчара
					29/03/2007
					В Белград отново започна процесът срещу обвиняемите за екзекуциите на над 200 пленници след падането на Вуковар, като повечето не се признават за виновни.
					От Давор Коникушич за Southeast European Times от Белград – 29/03/07
 
					 
						
В Белградския съд за военни престъпления отново започна процесът по делото "Овчара". [Гети Имиджис]
						Миналата година съдебната камара на Белградския съд за военни престъпления осъди 14 души, обвинени в избиването на пленници след завземането на Вуковар от югославската армия през 1991 г. Двама други бяха оправдани поради липса на доказателства. 
						Присъдата, произнесена през декември, обаче бе отменена от Върховния съд, който разпореди преразглеждане на делото. Новият процес започна, като повечето от обвиняемите отново не се признаха за виновни. 
						Миролюб Вуйович, бивш командир от югославската армия, отговарящ за териториалната отбрана на Вуковар, каза пред Белградския съд за военни престъпления, че не е извършил действията, в които прокурорите го обвиняват. 
						Той каза, че е бил в болница по времето, когато са били екзекутирани хърватските пленници, и е поел териториалната отбрана, след като югославските сили, с помощта на сръбски военизирани групировки, са завладели Вуковар. 
						И на първия процес Вуйович бе заявил същото, но бе признат за виновен и получи присъда от 20 години затвор. 
						Друг от обвиняемите, Станко Вуянович, също повтори твърденията си от първия процес, като се опита да хвърли съмнения върху достоверността на списъка с жертвите. Той каза, че знае за двама души от списъка -- Томислав Пърпич и Зоран Ковачевич -- които не са загинали в Овчара, а са били убити по-рано. 
						Командирът на доброволческия отряд на Сръбската радикална партия, Милан Ланкузанин, също заяви пред съда, че не стрелял по вуковарските пленници. Същото сториха и двама членове на вуковарската териториална отбрана, Предраг Милохевич и Джордже Шошич. 
						Един от обвиняемите, Иван Атанасиевич, призна, че е извършил престъпно деяние, но отказа да поеме отговорност за него. Той каза, че е бил принуден от двоите началници да убие един пленник. 
						Вуйо Златар, Милан Войнович, Йовица Перич, Предраг Маджарац и Горан Мугоша отрекоха да са участвали в убийствата. 
						Петима обвиняеми отказаха да се произнесат по обвиненията. Това бяха Предраг Драгович и Мирослав Джанкович -- които получиха максимални присъди на предишния процес -- както и Нада Калада, отначало осъден на девет години, и Марко Любоя и Слободан Катич, които бяха оправдани.

Представена е първата съвместна част на Въоръжените Сили на БиХ 
					29/11/2004
					Новата почетна рота на Въоръжените сили на БиХ е съставена от взводове, представляващи трите конститутивни етнически групи в страната. Тя ще се използва като почетна гвардия при посрещане на високопоставени международни представители, местни държавници и генерали. 
					От Антонио Пръленда за Southeast European Times в Сараево – 29/11/04
 
					 
						
Според военния министър на държавата БиХ Никола Радованович се очаква почетната рота да се използва 60 пъти през следващата година. [EС]
						В присъствието на официални лица, местни и чуждестранни генерали и представители на СФОР, Министерството на отбраната на БиХ представи първата съвместна част на Въоръжените сили на БиХ в петък ( 26 ноември) в Сараево. 
						Почетната част на Въоръжените сили на БиХ е рота, съставена от три взвода, знаменосци и военен оркестър от всичките три конститутивни етнически групи на БиХ. Тя ще се използва при посрещане и отдаване на чест на високопоставени чуждестранни и местни държавници и генерали. 
						Според военния министър на държавата БиХ Никола Радованович се очаква почетната рота да се използва 60 пъти следващата година. Прогнозираните разходи за транспорт и дневни ще бъдат около 175 000 евро. 
						Въоръжените сили на БиХ се състоят от армията на Република Сръбска (РС) и Армията на Федерацията (АФ) с два компонента - боснеско-мюсюлмански (босненски) и хърватски. В резултат от неотдавна проведената отбранителна реформа, която се прилага тази година, армиите на автономните области са свързани в единна общодържавна командна верига под шапката на единното Министерство на отбраната на БиХ и на тристранното президентство на БиХ. 
						Почетната гвардия се състои от седем офицери, десет сержанти и 54 войници, които са придадени от техните първоначални части на АФ и на АРС. По време на представянето на международното летище в Сараево гвардията бе облечена в различните камуфлажни бойни униформи на армиите на автономните области, но с държавния герб на БиХ върху десните им рамена.
						
						Официалното представяне на летището започна, когато бригадният генерал от АРС Мирко Тепсич, шеф на работната група, създала частта, помоли босненският член на президентството на БиХ Сюлейман Тихич да стартира церемонията. Когато Тихич му заповяда да започне, Тепсич подаде заповед на АРС Майор Милорад Крайшумович, командир на почетната рота. 
						Това бе първият случай след края на конфликта в БиХ, при който офицер на АРС публично изпълнява пряка заповед, подадена от босненски държавник. 
						"Досега не сме имали съвместна почетна част, тъй като нямаше политически консенсус около състава и процедурите при такава рота, " каза Радованович. "Най-накрая постигнахме консенсус и в съответствие със Закона за държавната отбрана формирахме тази част. Ротата е резултат на много компромиси. Разполагаме обаче със срок до септември 2005 г. за уточняване на решенията, униформите и процедурите."

САЩ подкрепят кандидатурата на Турция за ЕС, докато Франция създава пречки
					13/06/2008
					Подкрепата на САЩ за интеграцията на Турция в ЕС идва в момент, когато продължаващата криза в Турция и френските усилия за блокиране на членството на страната в ЕС могат да осуетят надеждите на Анкара.
					От Айхан Шимшек за Southeast European Times -- 13/06/08
 
					 
						
Френският държавен секретар по европейските въпроси Жан-Пиер Жуйе нарече "обида" плана за поставяне на референдум на въпроса за кандидатурата на Турция за присъединяване към ЕС. [Гети Имиджис]
						Американският президент Джордж Буш призова във вторник (10 юни) европейските съюзници да подкрепят стратегически важната ориентация на Турция към ЕС. "Ние сме уверени, че Турция трябва да бъде член на ЕС, и ценим постиженията на страната в изпълнението на реформите за установяване на демокрация и свободен пазар, а също и работата на Турция за постигане на нейните стремежи за членство в ЕС," заяви Буш след срещата на високо равнище САЩ-ЕС в Словения.
						Изказването на Буш бе направено, докато Франция, доказан скептик по отношение на стремежите на Турция за членство в ЕС, се подготвя да поеме шестмесечното ротационно председателство на ЕС на 1 юли.
						Освен възраженията на Франция продължаващата политическа криза в Турция, при която управляващата Партия на справедливостта и развитието е изправена пред вероятността да бъде закрита заради обвинения в подкопаване на секуларизма, също може да навреди на процеса на присъединяване на страната към ЕС. Еврокомисарят по разширяването Оли Рен спомена за възможно спиране на преговорите за присъединяване, ако Турция не спазва демократичните принципи.
						"Опонентите на членството на Турция вероятно ще използват закриването на популярната управляваща партия в Турция като още един довод за насочване на Турция към специални отношения с ЕС," пише д-р Ян Лесер от германския Фонд “Маршал”. 
						"Ако преговорите бъдат прекратени, тяхното възобновяване може да се окаже трудно." Турската подкрепа за процеса и доверието в ЕС продължават да намаляват. Около 75 % от турците са одобрявали процеса на получаване на членство в ЕС през 2004 г. В последното изследване на “Евробарометър” този дял е спаднал на 49 %. 
						Един спорен ход от страна на френските политици може да подкопае доверието на проевропейските сили в Турция. В края на миналия месец френският парламент прие закон, с който одобрява провеждането на референдум за приемане на евентуалното членство на Турция в бъдеще.
						През януари Париж отмени една клауза за провеждането на задължителен меморендум за разширяването на ЕС, като остави решението за това как да се ратифцира членството на държава в ЕС на френския президент Никола Саркози.
						Френският парламент обаче добави към пакета за конституционната реформа текст, в който се казва, че референдумът трябва да остане задължителен за приемането на нови държави с население, надвишаващо с повече от 5 % общия брой на населението на ЕС.
						Наблюдатели смятат, че текстът е умишлено насочен срещу членството на Турция в ЕС. Френският държавен секретар по европейските въпроси Жан-Пиер Жуйе разкритикува хода като "обида" за Турция.
						Комисията по външните работи и отбрана на френския Сенат също разкритикува мярката и в четвъртък отхвърли изменението.
						Турция отдавна призовава Франция да не блокира преговорите й за присъединяване към ЕС, които тя нарича важна движеща сила за провеждането на основни реформи и национална промяна. Официални представители на ЕС също подчертават, че Турция няма да получи членство скоро и че е малко вероятно процесът да стане автоматичен. Турция може да влезе в ЕС само ако изпълни всички условия и отговаря на европейските принципи и закони.

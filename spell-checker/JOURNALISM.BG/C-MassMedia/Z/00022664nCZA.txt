Румъния е изправена пред криза в здравеопазването
					24/05/2007
					Голямото търсене на лекари в целия ЕС, както и крайно ниските заплати на лекарите в Румъния поставят нов проблем - много от така необходимите лекари заминават на Запад. 
					От Пол Чочоиу за Southeast European Times в Букурещ -- 24/05/07
 
					 
						
Лекарите в Западна Европа печелят почти десет пъти повече в сравнение със своите румънски колеги. [AФП]
						Повече от 50% от румънските лекари и 75% от медицинските специалисти планират да напуснат страната и да продължат да работят в Западна Европа, показва проучване на Медицинският колеж в Иази. След присъединяването на Румъния към ЕС на 1 януари, около 1900 лекари и 1100 медицински сестри са подали молби за приравнителни сертификати, което ще им позволи да работят в други страни-членки на ЕС. Положението е тревожно, ако се вземе предвид голямото търсене на лекари в Румъния, особено в селските райони. 
						Проучването също показва, че 61 % от лекарите смятат, че системата на здравеопазване в страната е в застой, 21 % смятат, че реформата няма да бъде ефикасна, а само 19 % смятат, че реформата ще има ефект. 
						Около 48 % от лекарите твърдят, че финансирането е главният проблем на румънската здравна система, докато 40 % хвърлят вината върху структурирането на системата на здравеопазване. Някои лекари виждат основният проблем в липсата на медицинска апаратура, докато други обвиняват корупцията в системата. 
						От анкетираните лекари 26 % заявяват, че печелят между 200 и 300 евро на месец, 24 % - между 150 и 200 евро и 15 % - повече от 500 евро на месец. В сравнение с началната заплата на интернист в Германия, която възлиза на около 1800 евро на месец, един лекар в Румъния печели десет пъти по-малко в сравнение с колегите му в Западна Европа. 
						Друга мотивация е, че в цяла Европа има голямо търсене на различни медицински специалисти. Испания обяви, че в системата й на здравеопазване има недостиг от почти 3000 лекари, а във Великобритания - около 400 зъболекари. Тъй като Румъния е нова страна-членка, университетските дипломи се признават в ЕС, което на свой ред дава възможност на румънските лекари да заминат на Запад. 
						Здравеопазването на ЕС също е изправено пред два важни проблема: растящият брой на пациентите, които търсят лечение в чужбина, макар че са здравноосигурени в собствената си страна и липсата на лекари. Постоянният комитет на европейските лекари заяви, че ЕС се нуждае от промяна в политиката си, свързана със системата на здравеопазване и миграцията на медицински специалисти, за да се избегне по-голяма криза.

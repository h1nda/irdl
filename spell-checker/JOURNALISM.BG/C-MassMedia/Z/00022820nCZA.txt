В Македония се провежда селскостопанско преброяване 
					07/06/2007
					Правителството заяви, че са необходими по-точни статистически данни за изготвяне на цялостна селскостопанска стратегия.
					От Марина Стояновска за Southeast European Times от Скопие -- 07/06/07
 
					 
						
От последното подобно преброяване в Македония са изминали 40 години. [Гети Имиджис]
						На 1 юни в Македония започна селскостопанско преброяване, обхващащо отделните ферми, домакинствата, собственици на гори и рибарници, и други лица, извършващи селскостопанска, ловна и лесовъдна дейност в 41 области. Общо 5 707 преброители работят от врата на врата, редом с 613 районни инструктори. Крайният срок за завършване на преброяването е 15 юни. 
						Всяко домакинство в Македония ще бъде проучено. Но само домакинствата, които се класифицират като обособени стопанства -- т. е., които притежават 1 000 кв. метра селскостопанска земя или известен минимум селскостопански животни, птици или пчели -- ще бъдат отразени в преброяването. 
						Методологията, която се използва, отговаря на насоките, дадени от Организацията за прехрана и земеделие на ООН (ФАО) и Статистическата служба на Европейските общности (Евростат). Според европейските експерти е препоръчително селскостопанско преброяване да се извършва на всеки десет години или най-малкото една година след всяко общо преброяване на населението. 
						В Македония последното селскостопанско преброяване е било проведено преди 40 години, казва Благица Новковска, директор на Държаната статистическаслужба. Главната причина са разходите, както и общото схващане, че редовните проучвания на селското стопанство са достатъчни за задоволяване на нуждите на сектора. 
						Сега обаче властите признават, че са необходими по-точни статистически данни за изготвяне на цялостна стратегия за селскостопанското развитие. 
						"Принципът, който се прилага, е "от врата на врата" и нашите домакинства трябва да очакват преброителите ни," каза Новковска. Домакинствата имат право да искат от преброителите да се легитимират служебно. Главата на семейството или лицето, което е най-добре запознато със селскостопанските дейности, трябва да предостави съответната информация. 
						Правителството е отделило около 350 000 евро за преброяването. Първоначалните данни ще бъдат изнесени в началото на юли, като окончателните резултати ще са готови до края на годината. 
						Успоредно с преброяването правителството е започнало да събира документи от земеделците, кандидатстващи за държавни субсидии. Сумата на помощите за селското стопанство е увеличена тази година на 1,5 млн. евро. За да подпомогне селскостопанския сектор, миналата година правителството намали ставката на ДДС за семена от 18 на 5 %.

Шварц-Шилинг посети Баня Лука за разговори с високопоставени държавни служители на РС
					03/05/2007
					 
						БАНЯ ЛУКА, Босна и Херцеговина (БиХ) -- Върховният представител в БиХ Кристиан Шварц-Шилинг посети Баня Лука в сряда (2 май) за разговори с високопоставени държавни служители на Република Сръбска (РС), целящи възобновяване на политическите преговори за конституционни реформи. Той подчерта, че единственият начин да се гарантира стабилност са поправки в конституцията. 
						В центъра на разговорите бе също община Сребреница. Босненските политици се стремят към откъсването й от юрисдикцията на РС в светлината на неотдавнашното решение на Международния съд, че там е бил извършен геноцид през юли 1995 г. Шварц-Шилинг заяви, че до края на тази седмица той ще назначи специален координатор за Сребреница, който да проучи как се изпълняват програмите за завръщане на бежанците и за подобряване на икономиката. (Независне Новине - 03/05/07; ПБС БиХ, РТРС, НТВ Хаят, Източници на СВП, Срна - 02/05/07)

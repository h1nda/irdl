НАТО и министри от ЕС осъждат насилието в Косово
23/03/2004
Генералният секретар на НАТО Яп де Хоп Схефер призова ръководството на Косово да осъди неотдавнашното насилие срещу сърбите, обвинявайки за него екстремистки албански групи. Междувременно външните министри на ЕС подчертаха, че екстремизмът няма да помогне за решаване на въпроса с бъдещия статут на Косово.
(ФТ - 23/03/04; AП, AФП, Ройтърс, Би Би Си, Гласът на Америка, EС - 22/03/04)
 
 
"Призовавам и отговорните лидери на албанската общност да заклеймят недвусмислено насилието срещу сърбите," заяви Генералният секретар на НАТО Яп де Хоп Схефер в понеделник (22 март). [АФП]
Етническите албански екстремисти са причината за избухналото неотдавна насилие в Косово, заяви в понеделник (22 март) Генералният секретар на НАТО Яп де Хоп Схефер, осъждайки отново нападенията срещу сръбското малцинство в провинцията.
"Това, което се случи миналата седмица, замислено и организирано от екстремистки фракции на албанската общност, е неприемливо и трябва да се осъди, защото е срамно," каза ръководителят на Алианса по време на посещение в Прищина. "Призовавам освен това отговорните лидери на албанската общност да осъдят недвусмислено насилието срещу сърбите."
Де Хоп Схефер бе придружаван от Командващия на НАТО за Южна Европа адмирал Грегъри Джонсън.
Напрежението започна да нараства на 16 март, след като сръбски младеж бе ранен при стрелба от движещ се автомобил. Последвалите съобщения за удавени три албански момчета, за които се твърди, че са били подгонени от група сърби към реката Ибар, провокираха безредици в етнически разделения град Митровица. Насилието след това се разпростря и към други части на Косово.
По време на неколкодневните сблъсъци между косовски албанци и сърби, най-сериозните след края на конфликта от 1998-1999 г., бяха убити 28 души от двете общности, а почти 900 получиха наранявания, вкл. представители на КФОР и полицейските части на ООН. Говорителят на полицейските сили на ООН Дерек Чапъл заяви в понеделник, че около 51 000 души са взели участие в общо 33 случая на размирици из цялата провинция. Властите са арестували 163 лица, заподозрени в участие в различни престъпления, вкл. палеж, грабеж и убийство.
Решени да поставят насилието под контрол възможно по-скоро, силите на НАТО изпратиха спешни подкрепления от 2 000 военнослужещи, за да усилят мисията на КФОР, наброяваща 18 500 души. В крайна сметка насилието се уталожи и провинцията бе спокойна в края на седмицата.
"Не трябва да има никакво съмнение: този тип етнически конфликт не носи нищо добро на Косово," заяви НАТО в своя декларация от петък, в която се подчертава, че възобновяването на насилието ще подкопае шансовете за присъединяване към евроатлантическите институции.
В свое изказване преди посещението си в Косово де Хоп Схефер посочи, че албанците грешат, ако мислят, че "чрез подтикване към насилие ще реализират по-скоро политическите си амбиции". Напротив, изтъкна той, това само ще удължи процеса.
По време на своя среща в Брюксел външните министри от ЕС осъдиха всички актове на етнически мотивирано насилие, както и нападенията срещу представители на КФОР и персонала и обектите на ЮНМИК. Те също така изразиха пълна подкрепа за усилията на ръководителя на ЮНМИК Хари Холкери и КФОР за възстановяване на стабилността в провинцията и за гарантиране на бързото завръщане на лицата, принудени да напуснат домовете си поради насилието миналата седмица.
"Основната цел е да се избегне по-нататъшното насилие и загуба на човешки живот, да се възстанови спокойствието в Косово, както и да се запази регионалната стабилност," посочиха министрите в свое изявление. Те призоваха и двете страни да се въздържат от провокационни действия, призовавайки по-конкретно лидерите на косовските албанци "да поемат отговорност за ситуацията" и да гарантират, че заплахите и насилието ще бъдат прекратени.
Екстремистките сили не могат да играят роля при определяне бъдещия статут на Косово, посочиха министрите от ЕС, допълвайки, че виновните трябва да бъдат изправени пред съда.

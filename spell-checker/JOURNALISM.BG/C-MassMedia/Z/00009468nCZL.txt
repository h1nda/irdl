СФОР издирва Караджич в бившата цитадела на босненските сърби
12/01/2004
Силите на СФОР конфискуваха документи и боеприпаси от дома на Радован Караджич в Пале. Двама души за задържани за разпит.
(АП, Ройтърс, АФП, Би Би Си, Си Ен Ен, Гласът на Америка - 11/01/04; Ройтърс, АФП, Си Ен Ен - 10/01/04)
 
 
Силите на СФОР са конфискували неуточнено количество оръжия и боеприпаси от дома на Радован Караджич в Пале по време на операция, целяща залавянето на най-търсения заподозрян във военни престъпления от периода на конфликта през 1992-1995 година в Босна и Херцеговина (БиХ). Миротворците също така са открили документи, които според тях ще подпомогнат залавянето на беглеца. Двама души са били задържани за разпит.
"Претърсихме две сгради тази сутрин, вкл. къщата на Радован Караджич, но не открихме доказателства, че той е бил там," декларира говорителят на СФОР лейтенант Матю Брок в неделя (11 януари).
Операцията, която е започнала рано в неделя и се очаква да приключи в понеделник, е насочена към заподозрени във военни престъпления и техните поддръжници.
Ръководените от НАТО миротворци са пристигнали в Пале, разположен на около 16 км югоизточно от Сараево, след като са получили информация, подсказваща, че военновременният босненско-сръбски лидер вероятно се нуждае от медицинска помощ. Те са претърсили всички медицински заведения в града, вкл. медицинския кабинет на дъщерята на Караджич Соня, както и църква, културен център и частни сгради. Освен това те са изградили КПП и са претърсвали превозни средства.
Брок не разкри количеството оръжие и муниции, конфискувани в дома на съпругата на Караджич Лиляна. Той изрази надежда, че намерената по време на обиска в къщата документация "ще доведе до успех при бъдещи операции".
Капитан Денис Тагард, който е взел участие в операцията, заяви, че миротворците не са открили доказателства, че Караджич "е бил в контакт със семейството си и своята вътрешна мрежа за поддръжка."
По време на операцията миротворците са задържали двама души. Отказвайки да разкрие самоличността им, говорителят на СФОР капитан Дейвид Съливан каза, че "извършените арести са ключът към залавянето на това лице и известните му помагачи."
Според Брок едно от лицата, задържано пред хотел, " е може би свързано с Караджич". АП съобщи, че свидетели са го идентифицирали като Бата Тешич, бивш член на босненско-сръбската специална полиция и известен привърженик на Караджич. Анонимен представител на местната полиция идентифицира второто лице като Драган Кременович, бизнесмен от Пале.
Трибуналът на ООН за военни престъпления е повдигнал обвинение срещу Караджич за ролята му по време на войната. Той е обвинен в геноцид по време на обсадата на Сараево и на клането в Сребреница на повече от 7000 мъже и момчета мюсюлмани. Срещу Ратко Младич, военновременният армейски командир, подчинен на Караджич, също са повдигнати обвинения в геноцид във връзка със Сребреница. И двамата се укриват от около осем години, успявайки да се измъкнат при няколкото опита за тяхното залавяне. Смята се, че Караджич се крие в планинските райони на източна БиХ и съседна Черна Гора, докато за Младич се твърди, че е в Сърбия.
Акцията на СФОР е част от интензифицираните усилия Караджич и други укриващи се заподозрени във военни престъпления да бъдат изправени пред съда. Преди няколко месеца международната общност замрази банковите сметки и наложи визови ограничения на членове на семейството на Караджич и на неговата мрежа от помагачи. Отправен бе и призив за по-пълноценно сътрудничество от страна на босненско-сръбските власти.
"Силите на НАТО няма да престанат за действат, докато не бъдат задържани издирваните от Трибунала в Хага бегълци," заяви пред радио "Свободна Европа" командващият СФОР генерал Върджил Патект само няколко дни преди операцията от края на седмицата. "Ще преобърнем всичко, ще претърсим всяка гора, за да ги открием и изпратим там, където им е мястото, пред Трибунала в Хага, " каза той. Отправяйки критика към властите за липсата на воля, Пакет ги призова "да се събудят и се задействат за арестуването на Караджич и останалите." Според него проблеми създава една малка, но силна група, която продължава да помага на бегълците да се укрият от правосъдието.

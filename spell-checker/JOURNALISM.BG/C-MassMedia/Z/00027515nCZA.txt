ОССЕ и ПРООН се опитват да намалят запасите от излишни и незаконни оръжия в БиХ
					25/08/2008
					ОССЕ и ПРООН предложиха помощта си на армията на БиХ за унищожаване на внушителния запас от излишни оръжия.
					От Юсуф Рамаданович за Southeast European Times от Сараево -– 25/08/08
 
					 
						
Само въоръжените сили на страната притежават между 25 000 и 30 000 тона излишни боеприпаси и 100 000 пушки, които трябва да бъдат унищожени. [Гети Имиджис]
						Следващия месец Босна и Херцеговина (БиХ) ще поиска официално от ОССЕ чрез своето министерство на външните работи финансова подкрепа за спешните планове за унищожаване на излишните оръжия и боеприпаси, които се намират в страната.
						Въоръжените сили на БиХ разполагат с между 25 000 и 30 000 тона излишни боеприпаси (снаряди, гранати и патрони), които трябва да бъдат унищожени възможно най-скоро, а също и със 100 000 пушки, които те смятат за излишни. Гражданите също притежават внушителен арсенал в домовете си.
						Програмата на ООН за развитие (ПРООН) в БиХ възложи две проучвания по този въпрос през 2003 и 2004 г., които показаха, че високите равнища на притежаваното от гражданите леко стрелково и малокалибрено оръжие (ЛСМО) и военният излишък на БиХ от такова оръжие създават сериозна заплаха за обществената безопасност. В доклада на ПРООН се посочва също, че 19 % от 5-милионното население на БиХ притежава ЛСМО. Освен това 16 % от притежаваните оръжия са незаконни.
						В момента по проекта на ПРООН за контрол и намаляване на личното огнестрелно оръжие в БиХ (КНЛООБиХ), който бе създаден в началото на 2005 г. съвместно с властите на БиХ, се унищожават някои ЛСМО в завода “Претис” край Сараево. Капацитетът за унищожаване там е едва 100 тона годишно, като при тази скорост на БиХ биха й били необходими 25 години, за да отстрани тази заплаха.
						“Мисията на ОССЕ в БиХ изрази готовност да окаже финансова подкрепа за проекти за създаване на бази на няколко места в страната, в които да се унищожават излишните оръжия и боеприпаси,” заяви членът на Съвместната парламентарна комисия по отбрана и сигурност на БиХ Адем Хускич.
						Според него планът на ПРООН предвижда на много места в БиХ да бъдат създадени бази за унищожаване на ЛСМО, а съответният персонал да получи допълнително обучение.
						Според плана капацитетът на завода “Претис” трябва да бъде увеличен, а също и този на военно-техническия завод в Добой, за чиято модернизация и преоборудване ще бъдат необходими 366 000 евро, и на завода “Бинас” в Бугойно, за който са необходими 103 000 евро. Планът предвижда и монтирането на съоръжения за изгаряне и детонация в планината Маняча и в Гламоч, които ще струват 145 000 евро.
						Друго предизвикателство е обезопасяването на бившия завод "Витезит" във Витез, за което ще трябват 293 000 евро. В нефункциониращия завод все още се намират 250 тона експлозиви, които създават потенциална опасност за централния босненски град и околността.
						Освен излишното въоръжение на армията масовото притежание на оръжие от населението също е проблем. От 1998 г. международните организации в БиХ в сътрудничество с местните власти изпълняват проекта “Харвест” за събиране на незаконните оръжия и боеприпаси. До момента властите са събрали 60 000 единици ЛСМО от частни граждани в БиХ. При тази скорост за изпълнението на мисия “Харвест” ще бъдат необходими още 80 години.

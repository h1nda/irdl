Министри от ЕС изразиха подкрепа за плана на Ахтисаари за Косово 
					13/02/2007
					Изразявайки подкрепата си за специалния пратеник на ООН Марти Ахтисаари и предложението му за уреждане на въпроса за статута на Косово, външните министри от ЕС призоваха в понеделник Белград и Прищина да участват конструктивно в консултациите, които трябва да започнат следващата седмица. 
					(EurActiv - 13/02/07; Ройтерс, АП, РСЕ/РС, Макфакс, Синхуа - 12/02/07)
 
					 
						
"В Косово няма място за насилие за постигане на политически цели," заяви на срещата на министрите еврокомисарят Оли Рен. [Гети Имиджис]
						Специалният пратеник на ООН Марти Ахтисаари получи в понеделник (12 фвруари) силна подкрепа от ЕС за предложеното от него решение на въпроса за статута на Косово. 
						"Предложенията създават база за устойчиво икономическо и политическо развитие на Косово и за укрепване на стабилността в целия регион," заявиха външните министри от ЕС след срещата си в Брюксел. 
						След деветмесечните и до голяма степен безрезултатни преговори между сръбски и косовски албански представители миналата година Ахтисаари представи своето предложение при посещенията си в Белград и Прищина на 2 февруари. Позволяващ на Косово да приеме собствена конституция и национални символи, като знаме и химн, в рамките на самоуправление под международен надзор, проектопланът предвижда също широка автономия за сръбското малцинство в провинцията. 
						Изказвайки "пълната си подкрепа" за бившия финландски президент и неговите усилия в процеса на определяне на окончателния статут на Косово, външните министри от ЕС приветстваха намерението на Ахртисаари да ангажира сръбските и косовските албански преговарящи с интензивни консултации по своя план. 
						В решенията от срещата си в понеделник първите дипломати от блока "призовават Белград и Прищина да вземат активно и конструктивно участие в тези консултации," които трябва да започнат във Виена на 21 февруари. 
						Еврокомисарят по разширяването Оли Рен, който присъства на срещата, също се възползва от възможността да осъди насилието, което избухна по време на демонстрация в подкрепа на независимостта в края на миналата седмица в Косово. 
						Недоволни от факта, че в плана на Ахтисаари не се споменава изрично за независимост за Косово, членове на етническо албанско политическо движение организираха митинг, който завърши със сблъсъци с полицията и със смъртта на двама от демонстрантите. Косовският вътрешен министър Фатмир Реджепи подаде оставка заради инцидента. 
						"В Косово няма място за насилие за постигане на политически цели," цитира АП думите на Рен от понеделник. "Онези, които прибягват до него, само вредят на собствената си кауза."

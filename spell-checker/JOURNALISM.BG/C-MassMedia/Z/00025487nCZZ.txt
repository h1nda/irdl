Бизнес: Турското правителство ще открие отново петролните полета в Анадола 
					15/02/2008
					Петролните полета в Източен Анадол ще бъдат открити отново поради високите цени на световния пазар. Още в деловите новини от седмицата: трите най-големи компании в Косово са разследвани за възможни финансови злоупотреби.
					 
						
Турция ще отвори отново петролните си полета заради покачващите се цени. [Архив]
						
Турското правителство реши да открие старите петролни полета в Източен Анадол, които бяха закрити преди години заради високата цена на добива. Решението бе предизвикано от растящите цени на петрола на световните пазари. В момента Турция може да задоволи чрез местно производство едва 10 % от своите потребности от петрол и посреща останалата част от нуждите си чрез внос на стойност около 27 млрд. евро годишно. 
						*** 
						Премиерът на Косово Хашим Тачи поиска от генералния одитор на Косово Линда Касела да започне разследване на управлението на 100 млн. евро от трите най-големи компании в Косово - "Косовската енергийна корпорация", "Пощи и телеком Косово" и "Международно летище Прищина". Касела се срещна с Тачи в понеделник (11 февруари), като му докладва за корупцията в обществения сектор. 
						*** 
						Притежателите на хотели в Хърватия искат ставката на данък добавена стойност (ДДС) за една нощувка да бъде намалена от 10 % на 6 %, заяви във вторник (12 февруари) Асоциацията на хотелите в Хърватия. Хотелиерите смятат, че губят от своя бизнес заради относително високата ставка на ДДС. 
						*** 
						Министерството на икономиката на Албания и агенция "Албинвест" проведоха във вторник (12 февруари) форум, имащ за цел подкрепа на бизнеса в страната. В проявата участваха представители на министерството, "Албинвест" и международни институции. 
						*** 
						
Българската "Евроинс иншурънс груп", член на холдинга "Еврохолд България", стана първата българска компания, която стъпва на застрахователния пазар в Македония чрез придобиването на 83 % от македонската "Макоспед Осигурание" в сделка на стойност 7 млн. евро. След финализирането на сделката името на "Макоспед Осигурание" ще бъде променено на "Евроинс Македония". 
						*** 
						Управителите на централните банки на Гърция, Македония, Румъния, Албания, Босна и Херцеговина (БиХ), България и Кипър се срещнаха в Солун в понеделник (11 февруари), за да подпишат меморандум за разбирателство и сътрудничество в областта на надзора на банковия сектор в Югоизточна Европа. Документът има за цел да засили възможностите за надзорна дейност на централните банкови институции в региона. 
						
(Различни източници – 08/02/08-15/02/08)

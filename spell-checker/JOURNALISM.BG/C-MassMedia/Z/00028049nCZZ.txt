Наука и технологии: Истанбул бе домакин на конгрес по съдебни науки
		13/10/2008
		Учени в областта на съдебните науки се събраха в Турция за своя първи конгрес. Още новини от областта на науката и технологиите: отличие за гръцки астроном; косовските ученици могат да очакват в бъдеще да получат компютърни лаборатории.
		 
			
Турският министър на правосъдието Мехмет Али Шахин присъства на откриването на конгреса в сряда (8 октомври). [Гети Имиджис]
			
				Истанбул бе домакин на Първия международен евро-азиатски конгрес по съдебни науки, който продължи от сряда (8 октомври) до събота. Повече от 120 съдебни учени от 35 държави участваха в конгреса, тема на който бе "Борбата срещу тероризма - взаимновлияещи си връзки между съдебните дисциплини". 
			*** 
			Първата банка за стволови клетки в Сърбия ще започне да функционира през 2010 г., съобщи здравното министерство. Банката ще даде възможност на всички родители на новородени да запазят клетки от пъпната връв и при необходимост да ги използват за лечението на 75 различни заболявания. 
			*** 
			
				Румънският лауреат на Нобелова награда Георге Емил Паладе почина на 96-годишна възраст, съобщиха местните медии в сряда (8 октомври). Паладе спечели Нобелова награда за медицина през 1974 г. за изследванията си в областта на клетъчната биология. Той бе член на Американската академия на науките и на Академията на науките и изкуствата в САЩ. 
			*** 
			Комисия на Международния астрономически съюз отличи гръцкия астроном Клеоменис Циганис от Университета “Аристотел" в Солун, като кръсти на негово име астероид, известен по-рано като 1999 RC221. Астероидът ще носи името 21775 Циганис, като номерът показва неговото място в списъка на астероидите, чиято орбита е точно изчислена от астрономите. Астрономът откри астероид 1999 RC221 през септември 1999 г. 
			*** 
			Най-голямото и най-важно изложение за информационно-комуникационни технологии (ИКТ) на Балканите "CeBIT Билишим Евразия" бе открито във вторник (7 октомври) в истанбулския Панаирен и конгресен център TUYAP. Повече от 900 дружества от няколко страни се събраха, за да покажат последните решения в областта на интегрираните технологии. Изложението, което завърши в неделя, бе посетено от повече от 150 000 души. 
			*** 
			
				Косовското правителство ще оборудва компютърни лаборатории във всички начални училища в страната до три години, съобщи министърът на образованието Енвер Ходжай. На 3 октомври той откри първата лаборатория в село Малишево в централната част на Косово. 
			*** 
			34-тото издание на Международния технически панаир в Букурещ (МТПБ) се проведе от вторник (7 октомври) до събота. Около 1 000 компании показаха своите последни технологични разработки по време на панаира, който привлече изложители от Румъния, Австрия, Белгия, България, Русия, Гърция и Турция. 
			*** 
			ЕС ще инвестира повече от 54 млн. евро в научно-изследователска и развойна дейност в България, съобщи Хосе Мануел Силва Родригес, генерален директор на ГД “Научни изследвания” на ЕС, по време на посещение в София на 6 октомври. Само консорциуми имат парво да кандидатстват за финансиране по различните програми, обясни той. Структурните фондове на ЕС създават много възможности за финансиране и подобряване на научните изследвания в България, включително за закупуването на ново оборудване и обучение, заяви той. 
			
				(Различни източници - 06/10/08 - 13/10/08)

Турски съд оттегли обвиненията срещу журналисти, само един ще бъде съден
					12/04/2006
					 
						ИСТАНБУЛ, Турция -- Съд взе във вторник (11 април) решение да оттегли обвиненията срещу четирима журналисти по нашумяло дело, което бе наблюдавано от Европейската комисия. Пети журналист обаче ще бъде изправен пред съда. Петимата бяха обвинени през декември за критикуване на съдебно решение за блокирането на международна конференция, посветена на убийствата на арменци през Първата световна война -- събития, които мнозина определят като геноцид. Съдът се позова на закона за давността при свалянето на обвиненията. Мурат Белге обаче ще се яви пред съда, тъй като статията му била публикувана по-късно. 
						Други новини -- Съд започна разглеждането на дело срещу най-известния турски романист Орхан Памук. Той е даден под съд от шестима националисти, които искат компенсации от писателя заради т. нар. от тях "обида на турския народ". Памук каза в интервю, че хиляди арменци и кюрди са били избити в Турция през годините. (AФП, AП - 11/04/06)

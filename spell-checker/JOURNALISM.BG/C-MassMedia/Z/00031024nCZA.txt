Македония се цифровизира
					23/07/2009
					Всички национални телевизионни станции в Македония ще бъдат цифровизирани през цифровата честота на „Телеком Словение”.
					От Зоран Николовски Southeast European Times от Скопие -- 23/07/09
 
					 
						
Македонците ще преминат от аналогова на цифрова телевизия. [Гети Имиджис]
						”Телеком Словение” спечели миналия месец конкурс на македонската Агенция за електронни комуникации (АЕК) за лиценз за наземна цифрова телевизия (DTT), което ще помогне на страната да премине от аналогова към цифрова телевизия. 
						”Телеком Словение” бе единствената компания, представила оферта за проекта миналия февруари. Компанията заплати около 301 000 евро за десетгодишния договор за цифрово телевизионно излъчване и смята да инвестира над 90 млн. евро в проекта. 
						 Македония е на път да изпълни препоръката на ЕС да се сдобие с напълно функционираща цифрова мрежа до 2015 г. 
						 "Македония е водеща в областта на електронните комуникации в Югоизточна Европа и сега се превръща в една от водещите страни, които разполагат с този вид услуга на цялата си територия. [Страната] се присъединява към групата на страните от ЕС, които вече предоставят цифрови телевизионни услуги,” се казва в съобщение за печата на АЕК от миналия април. 
						Според съобщението за печата „Телеком Словение” ще раздаде на домакинствата безплатни „цифрови телевизионни приемни устройства”, разход, който възлиза на около 20 млн. евро. 
						Телевизионният пакет за осем национални канала също ще бъде безплатен, но за чуждестранните канали, предлагани чрез кабелни оператори, ще се начислява такса от около седем евро. 
						"Телеком Словение” е обещала още да предоставя субтитри на македонски за чуждите програми, нещо, което на този етап не е обичайно за държавната телевизия. Програмите, предлагани от кабелни оператори, са обикновено със субтитри на сръбски, хърватски или български. 
						"Одобряването на лиценза за цифровизация на излъчванията в Република Македония ще позволи на телевизионните зрители да получат по-добро качество на образа,” каза директора на АЕК Петър Ивановски. 
						"Ние не изграждаме телевизионна компания за предаване на програми, а мрежа за излъчване на съществуващи медии с национален лиценз в Македония,” каза Предраг Чемерикич, представител на „Телеком Словение”. 
						На ”Телеком Словение” бе даден срок от една година да предостави услугата в национален мащаб, с цифрово излъчване на около 30 телевизионни програми. 
						Съгласно базата данни „Проучване и пазари” се очаква до 2010 г. около 69 % от европейските домакинства да преминат на цифровата услуга.

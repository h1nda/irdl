Молдовците ще гласуват на важен референдум
					02/09/2010
					Ще сложат ли промените в начина, по който се избират президентите, край на политическата криза в Молдова?
					От Паул Чокою за Southeast European Times от Букурещ -- 02/09/10
 
					 
						
Ако референдумът в неделя (5 септември) е успешен, молдовците ще избират президента си с национален вот. [Гети Имиджис]
						Около три милиона молдовци се очакват в избирателните секции в неделя (5 септември), за да гласуват на референдум, който мнозина смятан ключов за политическата стабилност на страната. Със своя глас молдовците ще изкажат мнението си по предложението на управляващата коалиция да внесе поправки в конституцията относно президентските избори. 
						Инициативата дойде, след като парламентът два пъти не успя да избере нов държавен глава след парламентарните избори на 29 юли 2009 г. 
						След тези избори четири партии с проевропейска ориентация - Демократическата партия, Либералната партия, Либералдемократическата партия и Алиансът "Наша Молдова" - сформираха настоящия управляващ Алианс за европейска интеграция (АЕИ) с минимално мнозинство от 53 гласа в 101-местния парламент. На всички предходни избори след независимостта побеждаваше Молдовската комунистическа партия. 
						Макар че успя да състави правителство, седем гласа не достигнаха на алианса да гарантира избора на лидера на Демократическата партия Мариан Лупу за президент. С непоклатимата опозиция на комунистите страната изпадна в политическа безизходица. 
						За да сложи край на политическата криза, АЕИ реши през юни да свика референдум за внасяне на поправки в конституцията, така че президентът да може да се избира с всенародни избори - предложение, което бе одобрено от Конституционния съд. 
						 "Няма да позволя в страната да настъпи хаос," каза председателят на парламента и временно изпълняващ длъжността президент Михай Гимпу. Той настоява, че кризата ще свърши, щом бъде избран нов държавен глава. 
						 Ако се получи одобрение в неделя, през ноември в страната ще се проведат президентски избори. 
						Социологическите проучвания сочат, че над 75 % от избирателите подкрепят предложението на коалицията. Но дори и референдумът да успее, кандидатът за президент може да се сблъска с разногласия в самата управляваща коалиция. 
						Премиерът Влад Филат, лидер на либералдемократите, признава, че сериозно обмисля да се кандидатира за поста, след като социологически проучвания показаха, че неговата партия се радва на най-висок рейтинг на общественото доверие. 
						В неотдавнашно интервю за молдовски новинарски сайт лидерът на Алианса "Наша Молдова", Серафим Уречян, заяви, че вътрешните борби в управлението повишават вероятността комунистите да се завърнат на власт. Много анализатори са съгласни. 
						"Дисхармонията в АЕИ, която се засили след указа на временно и.д. президент Гимпу за обявяване на Ден на съветската окупация, би могла да облагодетелства комунистите. Възползвайки се от липсата на консенсус в редиците на управляващата коалиция, Москва, която поддържа комунистите, би могла да подкрепи Мариан Лупу, който всъщност напусна Комунистическата партия преди година," каза главният редактор за външната политика в "Медиафакс" Юлия Енаке за SETimes. 
						"Това в крайна сметка би могло да доведе до ново правителство чрез преконфигуриране на парламентарните съюзи," каза тя. 
						Сценарият е още по-правдоподобен, тъй като комунистическият лидер Владимир Воронин, който е заемал поста президент два пъти, не може да се кандидатира за трети мандат. Неговата партия отчаяно търси силен кандидат за ноемврийските избори. 
						 Независимо от политическите игри, Енаке е съгласна, че референдумът ще има решаващо значение за политическата зрялост на бившата съветска република. 
						"Който и да стане президент, ще има повече легитимност и политическа независимост от един държавен глава, избиран от парламента. Същевременно междуинституционалният механизъм на контрол, парламент - президентство, ще се укрепи."

Хърватия засилва борбата с организираната престъпност
					29/10/2008
					Хърватия е предприела редица мерки за овладяване на организираната престъпност, продиктувани от неотдавнашните убийства на няколко известни личности. 
					(Javno.hr -- 27/10/08 - 29/10/08; Ройтерс, Б92, Дойче Веле, София Ехо - 28/10/08; AФП, АП, Ройтерс - 27/10/08)
 
					 
						
Хърватският президент Стипе Месич (в средата) пристига в понеделник (27 октомври) на погребението на журналиста Иво Пуканич в Загреб. [Гети Имиджис]
						Хърватските власти арестуваха във вторник (28 октомври) десетки лица като част от засилените мерки за борба с организираната престъпност след поредицата от гангстерски убийства, между които и на няколко известни личности. 
						Иво Пуканич, собственик и редактор на водещия хърватски политически седмичник „Национал” загина в четвъртък при експлозия на бомба в автомобил в центъра на Загреб. Директорът по маркетинг на „Национал” Нико Франич също загина при взрива, станал по-малко от три седмици, след като въоръжен мъж уби Ивана Ходак, дъщеря на изтъкнат адвокат, посред бял ден близо до централното полицейско управление в Загреб. Президентът Стипе Месич, близък приятел на Пуканич, присъства на погребението в понеделник. 
						Премиерът Иво Санадер уволни след убийството на Ходак своите министри на вътрешните работи и на правосъдието, както и началника на националната полиция. Той „обяви война” на”организираната престъпност и терора” след атентата срещу Пуканич, обещавайки да мобилизира най-добрите експерти в страната да издирят виновниците за двете неразкрити убийства на известни фигури. 
						"Няколко десетки лица са задържани за разпит,” каза във вторник говорителят на полицията Крунослав Боровец, потвърждавайки, че арестите не са свързани само с бомбения атентат от миналата седмица. 
						Позовавайки се на неофициални източници, местните медии предадоха, че сред задържаните досега има членове на елитни военни и полицейски части, които са получили специално обучение. 
						Говорителката на полицията Александра Люба каза, че полицията е извършила арести във връзка с случая Пуканич в Загреб, Вуковар и Риека. 
						В Загреб са били призовани допълнително 250 полицаи за акцията срещу организираната престъпност. Някои наблюдатели я сравняват с широкомащабната операция, която бе задействана в Сърбия след убийството на премиера Зоран Джинджич през 2003 г. 
						Ново полицейско звено, специално създадено за борба с организираната престъпност, което медиите нарекоха „хърватското ФБР”, започна да функционира в понеделник. Новосформираната Национална полицейска служба за борба с корупцията и организираната престъпност, оглавявана от Тихомир Крал, ще води сложни полицейски разследвания и операции в тясно сътрудничество с други свързани органи на реда и администрацията. 
						В последните дни хърватските власти са засилили сътрудничеството си с полицията в други страни от региона, включително Босна и Херцеговина, Черна гора и Сърбия. 
						Борбата с организираната престъпност и корупцията е основно изискване за страните, стремящи се към членство в ЕС. Хърватия се надява да завърши присъединителните си преговори догодина и да влезе в блока като 28-и негов член през 2011 г. 
						Мнозина в Европа са стигнали до убеждението, че ЕС е направил грешка, като е приел България и Румъния, преди те да извършат изискваните реформи. Посочвайки двете балканските страни като пример, статия в „Интърнешънъл Хералд Трибюн” от понеделник прогнозира, че Европейската комисия вероятно „ще погледне по-строго” на надяващите се на членство в ЕС, сред които е и Хърватия, за да гарантира, че грешката няма да се повтори.

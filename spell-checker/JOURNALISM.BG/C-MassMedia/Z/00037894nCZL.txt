Ердоган призова за законови действия срещу депутатите от ПМД 
					23/03/2011
					 
						АНКАРА, Турция -- Във вторник (22 март) министър-председателят Реджеп Тайип Ердоган призова за предприемане на законови действия срещу двама кюрдски депутати, замесени в сблъсъци с полицията в югоизточната част на страната. Призивът бе направен, след като местни медии излъчиха кадри със Себахат Тунджел, член на прокюрдската Партия на мира и демокрацията (ПМД), която удря плесник на полицай в понеделник, след отпразнуването на невруз в югоизточната провинция Шърнак. В провинция Батман друг депутат от ПМД, Бенги Йълдъз, е изразил протеста си срещу действията на полицията, като е взел в ръка камък. Председателят на ПМД Селахатин Демирташ защити действията на двамата депутати, обяснявайки, че те са били провокирани от използването от страна на полицията на сълзотворен газ и водни оръдия за разпръскване на протестиращите кюрди. (Хюриет, Милиет, Си Ен Ен Тюрк - 22/03/11)

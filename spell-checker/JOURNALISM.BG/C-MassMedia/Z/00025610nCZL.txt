Джелич настоя, че сръбското правителство няма да се откаже от процеса на евроинтеграция
					27/02/2008
					 
						БЕЛГРАД, Сърбия -- Заместник-премиерът Божидар Джелич каза, че Сърбия няма да се откаже нито от защитата на Косово, нито от своето европейско бъдеще. Той заяви пред Б92 в интервю във вторник (26 февурари), че неговата Демократическа партия (ДП) ще остане в правителството, ако то продължи да работи по всички пет приоритетни области, за които ДП, Сръбската демократическа партия-Нова Сърбия и Г17 са се договорили при сформирането на управляващата коалиция. Тези приоритети са защита на суверенитета на Сърбия и нейната териториална цялост, европейската интеграция, сътрудничество с Трибунала на ООН за военни престъпления, борба с престъпността и корупцията и подобряване на жизнените стандарти. Делич каза, че друга цел е пълното либерализиране на визовия режим на ЕС за Сърбия до края на тази година.
						Също във вторник икономическият министър Младжан Динкич от партията "Г17 Плюс" каза, че Сърбия трябва да спре да обслужва външния дълг на Косово. Той настоя, че това решение няма да означава признаване на независимостта на Косово, и каза, че парите биха послужили по-добре за подпомагане на сърбите в Косово. (Блиц, Политика - 27/02/08; Б92 - 26/02/08)

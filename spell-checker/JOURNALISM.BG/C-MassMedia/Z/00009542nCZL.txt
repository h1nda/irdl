Македония приключи годината с 390 000 безработни
19/01/2004
Делът на безработните в Македония е 36,7 %, един от най-високите в Европа. Междувременно Социално-икономическият съвет одобри Национален план за трудова заетост за 2004 и 2005 г.
От Мария Лазарова за Southeast European Times в Скопие - 19/01/04
 
 
Последната статистика сочи, че броят на безработните в Македония през 2003 г. е бил 390 000 души, увеличение с 12 000 в сравнение с януари 2002 г. Повечето от тях - 90 000 - са в Скопие, следват Куманово с 40 000 безработни и Тетово със същата цифра. Пропорционално на населението, Прилеп и Щип имат най-много хора без работа.
Делът на безработните в страната е 36,7%, един от най-високите в Европа. Само Босна и Херцеговина и Украйна се доближават до тази цифра.
В изявление от началото на годината премиерът Бранко Цървенковски засегна този въпрос. Според него кабинетът досега не е успял в две направления: инвестициите и стимулирането на трудовата заетост. Той обеща, че тази година ще бъде посветена на привличането на преки чужди инвестиции и на намаляване на безработицата.
Правителството трябваше да освободи почти 15 000 души миналата година, за да изпълни ангажиментите си към реформата. Мините Шаша, Злетово и Тораница, както и металургичната фабрика Велес трябваше да бъдат затворени. Издателските къщи "Нова Македония" и "Руен" в Кочани трябваше да бъдат ликвидирани. "Електростопанство на Македония", националната електрическа компания, освободи повече от 2000 души. Вълната от съкращения ще продължи и през тази година: 4000 суши се очаква да загубят работа в хода на свиването на държавната администрация.
"Ясно е, че без нови инвестиции и без реален растеж от 5 % не могат да се създадат нови работни места," заявява министърът на труда Йован Манасиевски, твърдейки, че към проблема трябва да се подходи на базата на дългосрочен анализ, използвайки европейска методология.
За тази цел Социално-икономическият съвет е одобрил Национален план за работната заетост за 2004 и 2005 г., разработен от чуждестранни експерти и финансиран от програмата КАРДС на ЕС. Планът за трудова заетост е на стойност 10 млн. евро; от тях 2 млн. евро ще бъдат отпуснати от ЕС, а останалата част - от македонски министерства и ведомства.
Според Манасиевски планът е подобен на тези, разработвани в държавите-членки и кандидати за членство в ЕС.
Правителството освен това възнамерява да изработи пилотни проекти в опит да намали безработицата. Ако европейските и местни експерти установят, че мерките са дали резултат, правителството ще предостави още средства и по-широка подкрепа в следващия бюджет.

Турците може да се приближат до безвизовите пътувания
					19/01/2011
					Турция е готова да се приближи с една крачка до Европа след проведени наскоро преговори.
					От Александър Кристи-Милър за Southeast European Times от Истанбул – 19/01/11
 
					 
						
Турците може скоро да могат да пътуват безвизово в страните от ЕС. [Ройтерс]
						Проведените миналата седмица разговори в Анкара може да доведат до скорошно финализиране от Турция и ЕС на спогодба за реадмисия на незаконни мигранти. 
						Споразумението, което ще позволи на ЕС да връща нелегалните имигранти, за които е доказано, че са влезли в Съюза през Турция, може да приближи турците с една крачка към отдавна желаната цел: безвизови пътувания в Европа. 
						 „Близо сме до намирането на решение за споразумението за реадмисия”, написа миналата седмица в личния си блог Сесилия Малмстрьом, комисар на ЕС по вътрешните работи. „Този договор ще проправи пътя за започването на сериозен диалог с Турция по въпросите на визовия режим.” 
						Тепърва предстои да бъдат оповестени постигнатите договорености по време на преговорите при закрити врати. Анализаторите обаче смятат, че ЕС е използвал визовия въпрос като стимул, за да помогне за постигането на споразумение. 
						 Според Дженгиз Актар, председател на катедрата по отношения с ЕС в истанбулския университет „Бахчешехир“, нежеланието на ЕС да либерализира визовия режим е нанесло „огромни щети” върху възприемането на Съюза в страната. 
						„Турците са системно унижавани чрез визите”, каза Актар за SETimes. „Деловите хора от ЕС могат да се качат на самолета сутринта, да сключат сделка и това е. Турчинът обаче не може просто да направи това: той чака на опашка пред консулството.” 
						Докато редица балкански страни – в това число Сърбия, Албания и Босна и Херцеговина – наскоро успяха да си осигурят безвизов режим с ЕС, турците са принудени да гледат със завист, въпреки че са държава, кандидатка за членство, и имат митническия съюз с ЕС от 1996 г. 
						 Актар обаче смята, че предвид предстоящото сключване на споразумение за реадмисия е вероятно да бъде постигнат и напредък по визовия въпрос. „Сътрудничеството е по-добро от когато и да е било”, посочва той. 
						Айхан Кая, преподавател по политически науки в университета „Билги” в Истанбул, твърди, че визовият въпрос е подарък за антиевропейското лоби в страната. Ако проблемът бъде решен, твърди той, това може до голяма степен да подобри възприемането на Съюза от турците. 
						„Ако ЕС вземе радикално решение относно визовия режим, това може да доведе до промяна в евроскептичния разговор, който има много силно влияние в Турция.” 
						Други обаче, като Джерен Мутуш, експерт по отношенията между Турция и ЕС от базирания в Анкара мозъчен тръст „Организация за международни стратегически изследвания”, предупреждава, че не е задължително споразумението за реадмисия да бъде последвано от либерализиране на визовия режим. 
						Тя твърди, че държавите, членки на ЕС, с голямо население от турски имигранти – Германия, Франция, Австрия и Холандия – вероятно ще останат против визовото споразумение. 
						„Не мисля, че това неминуемо ще стане, но то ще бъде стъпка към либерализирането на визовия режим”, посочва тя. „Съветът на ЕС трябва да предостави мандат за преговори на Комисията, но засега няма признаци за това.” 
						Анкара може би изчаква това развитие, преди да парафира пакта за реадмисия, добави тя. 
						Мутуш посочва, че ЕС прави грешка, като свързва либерализирането на визовия режим със споразумението за реадмисия – модела за водене на преговори, който беше използван при балканските страни – и отбелязва, че Споразумението от Анкара през 1963 г. дава на турците „право на безвизов режим на пътувания в Европа”. 
						„По този въпрос има подписани споразумения между Турция и ЕС, но те продължават да твърдят, че съществува връзка с реадмисията.” 
						Тя смята, че визовият въпрос е от особено значение за отношенията на Турция с Европа. 
						„Това е тест за желанието и искреността на държавите по отношение на процеса на присъединяване”, посочва тя. „Ако ЕС разглежда процеса на членството като постепенна интеграция на хора, култури и политики, тогава в момента визовият въпрос е една от основните пречки за това.”

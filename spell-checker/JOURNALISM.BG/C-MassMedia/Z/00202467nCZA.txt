Планът на БиХ за кандидатурата на страната за членство в ЕС е прекалено амбициозен според някои
					24/03/2012
					Неотдавнашният план на официални представители на БиХ за представяне на кандидатурата на страната за членство в БиХ до края на юни е прекалено амбициозен, а според някои - невъзможен. 
					От Анес Алич за Southeast European Times в Сараево - 24/03/12 
 
					 
						
Трябва да се осъществят множество реферми, за да може БиХ да кандидатства за присъединяване към ЕС. [Ройтерс]
						Крайният срок - м. юни, предложен от официални представители на Босна и Херцеговина (БиХ) за представяне на кандидатурата на страната за членство в ЕС, може да се спази - на теория. Но в действителност това е може би прекалено оптимистичено, като се вземе предвид безизходицата, в която се намира страната през последните пет години. 
						Председателят на партията "Наша странка" Денис Грац се съмнява, че необходимите реформи могат да се осъществят до лятото. 
						"Когато преговаря с една държава за кандидатурата й за членство, ЕС иска да има срещу себе си една страна. Проблемът с БиХ е, че тя има три страни, три гласа, които често са на различни мнения, когато става въпрос за международни задължения", каза Грац за SETimes. 
						През март Европейският парламент гласува резолюция за БиХ, в която се изразява загриженост за липсата на напредък по отношение на реформите в страната, въпреки дългоочакваното сформиране на ново правителство. 
						"Много трудно е да бъдем прекалени оптомисти [по отношение на БиХ]. Имаме големи надежди, но остават и много съмнения", каза еврокомисарят по разширяването Щефан Фюле. 
						Известен напредък бе постигнат през декември 2011 г., когато шестте главни политически партии в страната постигнаха консенсус по отношение на два закона, изисквани от ЕС: за преброяването на населението и за новите процедури за държавната помощ и нейното разпределение. 
						Въпреки това постижение, двата закона все още очакват да бъдат осъществени, което не се предвижда да стане без политически обструкции. 
						Все още предстои да бъдат решени много проблеми, преди БиХ да може да регистрира напредък по отношение на кандидатурата си за членство в ЕС и затова частичният успех не е решаващ. 
						Една пречка напоследък се оказа неуспехът да се постигне съгласие по конституционните и изборни реформи, които могат да позволят на етническите малцинства да се кандидатират за най-високите постове в страната. 
						Резолюцията на ЕС също критикува босненските власти за неуспешните опити да бъде приет бюджетът за тази година. Бюджетът за 2011 бе одобрен едва през февруари. 
						На 14 март държавното правителство одобри общата фискална рамка за 2012-2014 г., която ще даде възможност да бъде приет тазгодишният бюджет. Първоначалният краен срок за одобряването на бюджетната рамка бе началото на януари, но той бе удължен поради забавянето на сформиране на централно правителство. 
						Ако бюджетът не бъде приет през април, страната може да изгуби заеми от МВФ и ЕС. Фондът и Световната банка вече замразиха 100 милиона евро заеми поради забавяне на реформите. 
						Изпълнителният директор на "Трансперънси Интърнешънъл" в БиХ Сърдан Благовчанин каза, че предвид мащаба на необходимите реформи, БиХ може реално да кандидатства за членство в ЕС най-рано в края на годината. 
						"Това би бил по-реалистичен краен срок, но само ако всички реформи се проведат без отлагане и обструкции", каза Благовчанин за SETimes. "Освен няколко ключови реформи властите трябва също да осъществят някои много по-мащабни и политически сложни задачи, по които политиците не успяват да се споразумеят вече почти цяло десетилетие." 
						Главното предизвикателство ще бъде осъществяването на серия реформи, които ще позволят закриването на Службата на Върховния представител на международната общност (СВП). 
						Създадена през 1995 г. да контролира прилагането на Дейтънското мирно споразумение, СВП трябваше да бъде закрита през 2007 г., но мандатът й бе удължаван няколко пъти поради политическата нестабилност и липсата на напредък по отношение на реформите. 
						Закриването на службата е приоритет на международната общност, който ще сигнализира за готовността на Босна да поеме пълен контрол върху проблемите на страната и да укрепи държавните си институции. 
						В последната си резолюция Европейският парламент подчерта колко важно е БиХ да стане единна, обединена и суверенна държава с необходимите правомощия да осъществи критериите за присъединяване. 
						Както Грац, така и Благовчанин твърдят, че властите не са успели да убедят международната общност, че са способни да контролират нещата. 
						"Ако СВП бъде закрита сега, националистическите лидери ще анулират повечето реформи, осъществени през последните 15 години, и още повече ще разделят страната", каза Грац за SETimes. 
						Босна вече изостава от съседните страни по отношение на интеграцията в ЕС. Хърватия се очаква да се присъедини към блока следващата година, а Сърбия получи статут на страна кандидатка за членство на 1 март. 
						Фактът, че е заобиколена от страни членки на ЕС, без самата тя да е членка на Съюза, ще се отрази негативно върху БиХ особено в икономическо отношение и международната общност се надява, че това положение ще мотивира разединените власти на Босна да продължат напред. 
					
				
			
					 
					
 
 

На Македония бе наредено да обезщети "Хеленик Петролиъм" за нарушение на договор
					23/08/2007
					Арбитражен съд в Париж застана на страната на гръцката фирма, която закупи единствената петролна рафинерия в Македония през 1999 г.
					От Зоран Николовски за Southeast European Times от Скопие – 23/08/07
 
					 
						
През 1999 г. правителството продаде петролната рафинерия ОКТА само за 32 млн. щатски долара без публичен търг. [Томислав Георгиев]
						Македония бе глобена с милиони заради неизпълнение на поетите задължения по договора за продажба с "Хеленик Петролиъм" от 1999 г. Гръцката фирма купи единствената македонска петролна рафинерия, ОКТА. 
						Съгласно споразумението Македония бе задължена да купува ежегодно по 500 000 тона суров нефт изключително от ОКТА през следващите две десетилетия. Освен това "Хеленик Петролиъм" получи правото да внася безмитно петролни деривати в Македония. 
						През 2003 г. бившето правителство на социалдемократите наруши договора, като внесе суров нефт от друга компания. Безмитният внос също бе преустановен. Властите твърдяха, че споразумението, подписано от предишната администрация на ВМРО-ДПМНЕ, е било незаконно и в ущърб на държавата. 
						"Хеленик Петролиъм" подаде жалба и този месец Международният арбитражен съд в Париж я уважи. Македония сега трябва да заплати 53 млн. щатски долара плюс лихви като обезщетение на гръцката компания. 
						Съдебното решение отново разпали споровете около този почти забравен скандал. По времето на продажбата на ОКТА мнозина сигнализираха, че сделката не е прозрачна, че е в ущърб на интересите на Македония и съдържа елементи на корупция. 
						Тогавашното правителство, оглавявано от Люпчо Георгиевски, продаде рафинерията без публичен търг, на цена от 32 млн. щатски долара. Законът, в който бе обявена продажбата, бе представен в парламента в непълен вид и без основни анекси. През 2002 г. Конституционният съд постанови, че продажбата е била в нарушение на конституцията. На следващата година държавната комисия за борба с корупцията поиска да бъде възбудено криминално разследване, но това не стана. 
						Подписването на договора с "Хеленик Петролиъм" означаваше прекратяване на съществуващите договори с "Мамит Джет Ойл", която заведе съдебен иск. През 2004 г. арбитражен съд в Лондон нареди на Македония да заплати компенсации в размер на 17 млн. щатски долара. 
						Продажбата на ОКТА е "исторически пример" за това как може да навредиш на собствената си държава, каза управителят на Националната банка Петър Гошев. 
						Георгиевски, бившият премиер одобрил сделката, обаче твърди, че виновни са неговите наследници, които са нарушили договора. 
						Говорителят на правителството Ивица Бочевски настоя, че съдебното решение не е окончателно и че Македония ще го обжалва. Той обеща също така, че отговорност ще бъде потърсена от всички замесени в случая от момента на подписването до едностранното прекратяване на договора от правителството на социалдемократите.

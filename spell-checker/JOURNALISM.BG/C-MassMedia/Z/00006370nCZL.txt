Финансовата полиция на ФБиХ се готви да разследва скандала в Министерството за бежанците
24/03/2003
 
САРАЕВО, Босна и Херцеговина (БиХ) -- Финансовата полиция на Федерация БиХ (ФБиХ) съобщи в петък (21 март), че очаква официално искане от страна на правителството да започне разследване в Министерството на ФБиХ за бежанците и изселените лица. Миналата седмица Службата на върховния представител представи резултатите от одита, според които са налице злоупотреби за над 7 млн евро. Бившият заместник-министър Мият Тука - обвинен за аферата заедно с трима негови приближени - заяви в петък, че това не е станало по време на неговия мандат. Той обяви, че няма да се откаже от депутатското си място в парламента на ФБиХ, въпреки искането от страна на върховния представител на международната общност Пади Ашдаун.
В други новини от петък, американският посланик в БиХ Клифърд Бонд заяви, че войната в Ирак не представлява заплаха за сигурността и стабилността в БиХ. Той добави, че няма вероятност събитията в Ирак да променят ангажимента на САЩ в осигуряването на помощ за БиХ и региона. (Източници на СВП - 23/030/03; ПБС БиХ, РТРС, СРНА, БиБиСи - 21/03/03)

ЕС поиска от Турция да се въздържи от навлизане с войски в Северен Ирак
					12/10/2007
					 
						БРЮКСЕЛ, Белгия – Върховният представител на ЕС по въпросите на сигурността Хавиер Солана предупреди Турция, че евентуална трансгранична военна операция в Северен Ирак ще има за резултат единствено по-нататъшно усложняване на положението там. "Въпросът за сигурността продължава да е от основно значение за стабилността на Ирак”, каза Солана пред репортери в Брюксел в четвъртък (11 октомври). „Аз мисля, че всяка възможност за допълнително усложняване на ситуацията със сигурността в Ирак е нещо, което не би трябвало да бъде приемано.” Европейската комисия също отправи апел към Турция да се въздържа от такива действия.
						Турският министър-председател Реджеп Тайип Ердоган вече заяви, че ще следващата седмица ще поиска от парламента да одобри военна операция срещу лагери на Кюрдската работническа партия (ПКК) в Северен Ирак. Според Ердоган Турция трябва да прибегне към военна кампания, защото Съединените щати и Ирак не са й помогнали да се справи с трансграничните атаки на ПКК. (Заман, Сабах, EUObserver - 12/10/07; НТВ, АП - 11/10/07)

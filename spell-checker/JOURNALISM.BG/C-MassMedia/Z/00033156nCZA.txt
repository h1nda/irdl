Ръкоположен беше новият патриарх на Сръбската православна църква
					25/01/2010
					На церемонията в Съборната църква в Белград присъстваха официални лица и представители на други религиозни общности в Сърбия.
					От Бояна Милованович за Southeast European Times от Белград -- 25/01/10
 
					 
						
Нишкият митрополит Ириней Гаврилович стана в събота (23 януари) 45-ият патриарх на Сръбската православна църква. [АФП]
						Новият патриарх на Сръбската православна църква беше ръкоположен официално на церемония в събота (23 януари). 
						Нишкият митрополит Ириней Гаврилович наследи патриарх Павле, който почина на 15 ноември 2009 г. Новият патриарх беше избран в петък на събор на Синода на Сръбската православна църква. Изборът беше направен чрез така наречения "апостолски жребий". 
						Пликът с името на новия патриарх беше изтеглен от Евангелието. В книгата бяха поставени пликове с имената на тримата кандидати, получили най-много гласове от членовете на Синода. Изтеглянето на името символизира избора на Светия Дух. 
						Другите две имена в книгата бяха на Черногорско-Приморския митрополит Амфилохие и на Бачкия митрополит Ириней. 
						45-ият патриарх на Сръбската православна църква Ириней Гаврилович е роден през 1930 г. в село Видово близо до град Чачак в Западна Сърбия. След като завършва гимназия, той се дипломира в Богословския факултет в Призрен и в Богословски факултет в Белград. 
						През 1959 г. получава монашески сан и името Ириней в манастира в Раковица. През октомври същата година официално е ръкоположен за йеромонах в църквата „Ружица” в Белград. 
						 Ириней е назначен за управител на монашеската школа в Острог през 1969 г. От този пост през 1974 г. е избран за викарен епископ на тогавашния патриарх Герман, като получава титлата "Моравички". Една година по-късно е назначен за Нишки митрополит. 
						Църквата планира да проведе още една церемония по неговото ръкополагане в патриаршията в Печ, Косово, но не е определила датата. 
						"Трябва да отидем в Печ, на нашата свещена земя Косово, защото на това място церемонията по встъпването в длъжност ще бъде завършена. Въпросът е ще можем ли да го направим", каза патриарх Ириней след встъпването си в длъжност. 
						Той заяви, че една от най-важните задачи на Сръбската православна църква ще бъде да помогне на държавата да си осигури оставането на Косово като част от Сърбия. 
						"Косово е наша свещена земя, нашият Ерусалим. Сърбия без Косово не е Сърбия. Сърбия е лишена от своята душа без Косово", каза патриархът. 
						Той добави, че осъзнава тежестта на честта, която му се дава, чест, която по думите му изисква и жертви. 
						"Призовавам всички да обединим сили и да носим кръста заедно", каза патриарх Ириней, като добави, че няма специална програма, която да изпълнява, докато е начело на църквата, а по-скоро неговата програма ще бъде Евангелието. 
						"Новоизбраният патриарх подкрепя диалога в църквата и с обществото и е отворен към другите християни. Неговото избиране в този момент е много добро решение за Сръбската православна църква", заяви анализаторът Живица Тучич пред журналисти.

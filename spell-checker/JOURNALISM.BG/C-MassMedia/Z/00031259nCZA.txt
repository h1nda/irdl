Голям удар върху наркотрафика в Гърция 
					13/08/2009
					Гръцките власти обявиха, че са задържали рекордно голямо количество кокаин - близо 500 кг.
					(eKathimerini - 13/08/09; AНA-MПA, AП, Ройтерс, ЮПИ, ДПА, Макфакс, София Ехо, Новините, Дневник, Информационна агенция Фокус - 12/08/09; Държавен департамент на САЩ - 27/02/09)
 
					 
						
Като част от т.нар. "Балкански път" Гърция се смята за входна страна за кокаина и други незаконни наркотици, предназначени за Западна Европа. [Гети Имиджис]
						Гърция обяви в сряда (12 август), че е конфискувала близо половин тон кокаин в една от най-големите акции срещу наркотрафика в историята на страната. 
						Властите заявиха, че екип на специалната полиция за борба с наркотиците е разкрил 447 кг кокаин по време на внезапна проверка на товарен кораб от Боливия, акостирал в главното пристанище на страната, Пирея, близо до Атина. Опаковани в 400 пакета, наркотиците са били скрити в контейнер, пълен с алуминиев скрап. 
						Корабът, който според съобщенията е пътувал за България, е бил обискиран миналия месец след получен сигнал от Агенцията за борба с наркотиците (DEA) на САЩ. 
						Репортажи в гръцките медии съобщиха, цитирайки официални представители, че кокаинът е бил с произход от Боливия, трета в света по засадени с кока площи след Колумбия и Перу, според Доклада за световния наркотрафик за 2009 на Служба за наркотици и престъпност към ООН. 
						Службата по финансови престъпления (YPEE) към гръцкото министерство на икономиката и финансите съобщи в свое изявление, че това е най-голямото количество конфискуван кокаин в Гърция и едно от най-големите в Европа. 
						Гръцките власти заявиха също, цитирани в репортажи от сряда, че след продължително полицейско наблюдение те са разбили международна верига за наркотрафик, която е била замесена в случая. 
						Петима души -- един български гражданин и четирима гърци, включително един от заподозрените организатори на операцията, митнически брокер и две жени -- са били арестувани в Атина и във втория по големина град в Гърция, Солун, според изявление на финансовото министерство. Заподозреният българин според съобщенията е очаквал да получи пратката с кокаин в Солун, където е основал фирма. 
						Стойността на конфискувания кокаин е най-малко 10 млн. евро. 
						Властите са иззели и голяма сума пари, от които 75 800 евро и 3214 щатски долара, както и 37 SIM карти от недекларирани мобилни телефони, един луксозен джип и документи за внос. 
						 Членовете на бандата наркотрафиканти според съобщенията са използвали същия канал преди месец, за да внесат контрабандно 100 кг течен кокаин, укрит във винени бутилки, които бяха конфискувани от гръцките власти. Пратката отново бе предназначена за България. 
						България е транзитна страна за хероина и кокаина, като и производител на незаконни наркотични вещества, според Доклада за международната стратегия за контрол на наркотиците (INCSR), публикуван през февруари от Бюрото по международна борба с наркотиците към Държавния департамент на САЩ. Миналата година българските власти са заловили общо около 1300 кг хероин и само 9 кг кокаин. 
						Гърция е входна страна за транзита на незаконни дроги и контрабанда и е част от традиционния "Балкански път" за наркотиците, идващи от държави производителки от Изтока и предназначени за държавите потребителки на наркотици в Западна Европа, посочва INCSR. 
						Гръцките власти са заловили общо 29,5 кг кокаин в различни операции през април 2008 г. По-рано същата година те предоставиха информация на DEA, с помощта на която Френската брегова охрана успя да конфискува 3210 кг кокаин.

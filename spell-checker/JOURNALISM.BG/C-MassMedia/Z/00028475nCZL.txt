Съветът за сигурност на ООН ще проведе в сряда сесия, посветена на Косово
					24/11/2008
					 
						ПРИЩИНА, Косово -- В сряда (26 ноември) се очаква да се проведе сесия на Съвета за сигурност на ООН по преструктурирането на международното присъствие в Косово, предаде в събота сръбската държавна телевизия, позовавайки се на дипломатически източници. Косовският външен министър Скендер Хисени отпътува в неделя за Ню Йорк, за да представи възраженията на Прищина по плана от шест точки за преструктурирането на ЮНМИК, изготвен от генералния секретар на ООН Бан Ки Мун. Сесията на Съвета за сигурност за Косово вече бе отлагана няколко пъти.
						Други новини -- Съдия от Прищина реши в събота да задържи още един месец тримата германски граждани, заподозрени за участие във взрива на 14 ноември край Международната гражданска служба в Прищина. Местните медии описаха тримата като действащи служители на германската Федерална служба за разузнаване, твърдение, което Берлин отказа да коментира. Ако бъдат осъдени по обвинения в тероризъм, те може да получат до 20 години затвор. Прокурорът Фети Тунузлиу каза в събота, че германците са възнамерявали „да възпрепятстват и попречат” на усилията на ЕС да разположи мисията си в Косово. (Експрес, Коха Диторе - 24/11/08; Б92, РТС, Танюг, РТК, Кохавижън, Телеграфи, Експрес, АП - 23/11/08)

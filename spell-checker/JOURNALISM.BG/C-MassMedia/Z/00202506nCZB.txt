За "Момичето от Бондстийл" любопитството бе по-силно от предразсъдъците
					15/08/2011
					Таня Янкович си спомня работата си като преводач от сръбски език в най-голямата американска военна база на Балканите.
					От Ивана Йованович за Southeast European Times в Белград - 15/08/11
 
					 
						
Рекламен постер за мемоарите на Таня Янкович "Момичето от Бондстийл" [Ивана Йованович/SETimes]
						Таня Янкович, 32-годишна, завършва Факултета по политически науки в Белград. Като студентка тя работи в Международния пресцентър в Буяновац, а после като преводач в международни мисии в Косово, включително и в американската военна база "Бондстийл" в Косово. 
						Тя напуска Косово през 2004 г. Докато работи като журналист на постоянен договор, Янкович написва първата си книга "Момичето от Бондстийл", която пресъздава периода, през който тя работи във военния лагер "Бондстийл" в Косово. 
						
						SETimes: Преди около три години за пръв път започнахте да говорите публично за военния лагер "Бондстийл" и за живота ви в лагера, когато сте работили като журналист за всекидневната преса. Има ли някаква конкретна причина, която ви накара да пишете за "Бондстийл"? 
						
						Taня Янкович: Исках да демистифицирам "Бондстийл", защото не можех да понасям да чувам толкова много конспиративни теории от хора, които не знаят къде се намира "Бондстийл" и Косово дори на картата! Потисках се, когато чувах глупави приказки, че там има затвор за терористи, лаборатория, която произвежда оръжия за масово унищожение, шпионски тренировъчен център на ЦРУ или че в "Бондстийл" има бардаци с момичета за забавление на войниците. Пълни глупости! 
						На колегите си от издателството предложих да напиша репортаж за "Бондстийл" като всекидневна притурка. Смятах, че ще бъде хит, тъй като издателството щеше да предложи нещо различно от другите вестници. Именно тогава започнах да планирам да напиша книга за "Бондстийл". Скоро след това се отказах да пиша репортажи за списанието, тъй като реших да запазя материалите за книгата си.
						
						SETimes: Бихте ли описали "Бондстийл" за нашия SETimes? 
						
						Янкович: "Бондстийл" е най-голямата американска военна база на Балканите. Намира се на 5 км от Урошевац на пътя за Прищина. Базата прилича на малък град. По всяко време там имаше около 10 000 души, около седем-осем хиляди войници и две хиляди цивилни, които работеха за военните. Когато американците започнаха военните действия в Ирак и Афганистан, броят им в Косово намаля, както и броят на цивилните и преводачите. 
						
						SETimes: Когато сте пристигнали в базата през 2001 г., за да работите като преводач, сте били твърде млада. Някой препоръча ли ви за тази работа? Какви умения трябваше да имате за тази работа? 
						
						Янкович: Бях работила за мисията на ОССЕ в Косово, като заместих приятелка, която излезе по майчинство. Там срещнах хора, които търсеха цивилни лица, които да работят за американските военни. Предложиха ми работа. Дълго мислих дали да приема, но любопитството да видя и да науча нещо повече за базата, за работата на преводачите и войниците, за живота, който те водеха зад стенита на лагера, бе по-силно от предразсъдъците ми. 
						След две седмици приключих с тестовете - тест по английски език, интервюта с военния персонал по безопасност и медицински тестове. По това време списъкът на чакащите за работата бе толкова дълъг, че мнозина бяха чакали година само за интервюто. Това бе една от най-добре платените работи в региона и не изискваше никакво обучение, само отличен английски език. 
						
Янкович с колеги от "Бондстийл". [Taня Янкович]
						
						SETimes: Вашата сръбска националност пречка ли беше или преимущество? Имаше ли и други сърби? 
						
						Янкович: Преди това нито един сърбин не работеше за военните. Наемаха македонци като преводачи на сръбски език и дори логистичният център се намираше в Скопие. Когато пристигнах през 2001 г., аз бях единствената сръбкиня. 
						
						SETimes: Какви бяха условията за живот за жените във военната база? 
						
						Янкович: Бяха страхотни. Имахме всичко. Петзвезден военен лагер! Бяхме по четири жени в стая. Стаите бяха големи, всяка от нас имаше свое собствено кътче, легло и шкаф, имахме голяма дневна, маса и столове, телевизор и ДиВиДи, климатик, хладилник, кафе машина, дори тостер. Във всяка сграда в лагера имаше по четири стаи. За жените в нашата сграда имаше огромна баня, с душ, с огромни огледала, зона за преобличане, сешоари, стая за гримиране, наистина беше страхотно. 
						
						SETimes: Помните ли съквартирантките си? Поддържате ли връзка с някои от тях? 
						
						Янкович: Разбира се! Една от тях е Армида, с която бях най-близка. Тя е албанка от Тирана и след "Бондстийл" замина за Ню Йорк. Посетих я в Ню Йорк тази зима. Повечето жени от "Бондстийл" също са в Америка и когато научиха, че съм там, дойдоха да ме видят. Прекарахме чудесно. С онези, с които бях загубила връзка, отново се свързах чрез Фейсбук. 
						
						SETimes: Подобни приятелства доказват ли, че в Косово са възможни хармония и съвместно съществуване? Какви са вашите впечатления? 
						
						Янкович: За съжаление мисля, че това е единичен случай. Вече години наред хората в Косово не живеят заедно; сърби и албанци не живеят заедно, а са едни до други. Ако икономиката на Косово може някак да укрепне и да реши по-добре общите интереси, те може да забравят различията си и да се сработят помежду си. 
						Лично аз се разбирах с всички и дори по-добре с албанците, но сега, когато се замисля, те бяха най-вече албанци от Албания и Македония. С албанците от Косово много трудно се разбирах или те изобщо не ме приемаха. Това е разбираемо, тъй като и сърби, и албанци понесоха много човешки загуби в резултат на въоръжения конфликт от 1998 г. 
						
						SETimes: Какви бяха отношенията ви с войниците от базата? 
						
						Янкович: Не бях толкова силно впечатлена от огромната военна база, колкото бяха мъжете преводачи, когато пристигаха в "Бондстийл". Униформи, оръжие, коли, джипове, хамъри, хеликоптери - наистина не се вълнувах много от тези неща. 
						Развълнувах се, когато открих, че войниците могат да пазаруват по интернет и че и аз можех да го правя с тяхна помощ. С техните кредитни карти и като привилегирована категория американски граждани, освободени от данъци, те не заплащаха доставките от Съединените щати. За тях имаше всякакъв вид намаления. Досаждах им много с молбите за поръчки: неща от "Виктория Сикрет", гримове и облекло от "Гес". Някои мърмореха, но накрая всички ми помагаха в пазаруването. 
						
Янкович (отпред вляво) рекламира книгата си. [Taня Янкович]
						
						SETimes: Понякога налагаше ли им се да ви защитават? 
						
						Янкович: Да, за съжаление. Защитаваха ме от собствените ми сънародници! Това бе също един от най-трудните ми моменти в Косово. Сърбите в Стръпче [анклав на косовските сърби] протестираха срещу решението на ЮНМИК да отменят ескорта им. Положението излезе от контрол и сърбите изгориха полицейското управление в Стръпче, нападаха войници, хвърляха камъни във всички посоки. Опитах да се защитя и им казах да не хвърлят камъни по мен, защото бях една от тях. 
						След като чуха тези думи, те станаха още по-зли и закрещяха, че съм се продала на Съединените щати и че трябва да се срамувам, че работя за окупаторите. Бяха толкова разгневени срещу мен, че войниците трябваше да ме заключат в един от бронираните автомобили, докато всичко свърши. Беше ужасно. 
						
						SETimes: Какви бяха отношенията ви с косовските албанци? 
						
						Янкович: Веднъж приятелката ми Армида ме заведе в едно албанско интернет кафе в Урошевац, а там имаше само албанци, които отначало ме поздравиха приветливо, смятайки, че съм американка. Когато Армида им каза, че съм сръбкиня, те я помолиха да не ме води повече там. 
						
						SETimes: Когато местните медии отразяват книгата ви, те се съсредоточават върху любовта на главната героиня към албанец. Останаха ли заедно? 
						
						Янкович: За съжаление тази любов нямаше щастлив край. Но това не беше изключение, тъй като бракове между сърби и албанци почти не съществуваха. 
						
						SETimes: Книгата ви предизвика голям интерес. На промоцията й присъстваха сръбският министър на вътрешните работи и вицепремиер Ивица Дачич, секретарят за Министерството за Косово и Метохия Оливер Иванович и бившият командващ сръбската жандармерия Горан Радосавлевич Гури. Темата на книгата или просто личният интерес към вас като към автор привлече толкова много хора на събитието? 
						
						Янкович: Вероятно и двете! Затова написах книгата. Исках да предизвикам интереса на читателите главно от Сърбия, от региона, от Европа и от по-далеч; да започна да анализирам междуличностните отношения по един по-задълбочен начин, защото Косово не е само статистика. Тук говорим за човешки права - сърби, албанци и чужденци - но никой не се занимава с хората, които живеят там.

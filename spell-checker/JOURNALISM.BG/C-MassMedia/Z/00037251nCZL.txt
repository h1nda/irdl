Косовските съдилища са затрупани с огромен брой нерешени дела
					31/01/2011
					 
						ПРИЩИНА, Косово -- Съдилищата в Косово имат около 300 000 нерешени дела, предадоха в неделя (30 януари) местните медии, позовавайки се на официални източници. Енвер Пеци, председател на косовския Съдебен съвет, каза, че съдебната система приема мерки за справяне със ситуацията, която той определи като "извънредна". "Надяваме се тази година да започнем да виждаме резултати," каза Пеци. 
						Университетският преподавател Риза Смака междувременно определи ситуацията като тревожна, настоявайки, че съдебната система е пред колапс. "Това е много притеснително, подчертавам, крайно притеснително обстоятелство. Съдебната система на този етап е жалка, сринала се е..., хората й нямат никакво доверие," предупреди Смака. ЮЛЕКС се е намесила в помощ на местните прокурори, като се е заела с най-трудните дела, включително за военни престъпления и корупция. (TВ 21, TВ Арта - 30/01/11)

Джаз, рок и Салвадор Дали в Скопие
					03/11/2009
					Джазов концерт и изложба на творби на известния художник Салвадор Дали привлякоха много хора в македонската столица.
					От Марина Стояновска за Southeast European Times от Скопие — 03/11/09
 
					 
						
Изпълнение на басиста Стенли Кларк и пианиста Чик Къриа (вляво) по време на „Скопие Джаз Фестивал”. [Гети Имиджис]
						В „Скопие Джаз Фестивал 2009”, който се състоя от 22 до 26 октомври, участва джазовото трио на пианиста Чик Къриа, басиста Стенли Кларк и барабаниста Лени Уайт. Триото взриви публиката на тричасовия финал на 28-ото издание на фестивала. 
						Тазгодишното изпълнение беше втората поява за Къриа на фестивала. Неговото изпълнение при първата му поява на фестивала беше солово. 
						Фестивалът беше открит с концерт с участието на македоно-италианското трио „Дъ Скопие Кънекшън” в Залата на армията. Втората вечер, преминала под надслов "Жените в джаза", беше посветена на японската пианистка Аки Такасе и Мерилин Мазур – известна още като "кралицата на ударните инструменти", а през третата вечер джазфестът беше домакин на гости от САЩ, сред които бе нюйоркският квинтет на Джеймс Картър. 
						Перкусионистът Зоран Маджиров, триото на Тони Китановски и младият бразилски китарист Чико Пинейро свириха в „Хард Рок Клуб”. 
						Легендарната група „Зи Зи Топ” свири за рокерите на 22 октомври в спортна зала "Борис Трайковски". Брадатите рокаджии са на музикалната сцена от около 40 години. 
						Любителите на изкуството също не останаха разочаровани тази есен. В музея на съвременното изкуство в Скопие беше открита забележителна изложба под заглавие "Божествена комедия", в рамките на която бяха представени 100 литографии, 15 графики и рисувана керамика на ексцентричния испански художник Салвадор Дали. 
						Колекцията принадлежи на чешкия галерист Зденек Коничек. Всеки предмет на изкуството е подписан от Дали и затова се смята за оригинален. 
						През първия ден изложбата привлече рекорден брой посетители - 1200 - показващи глада на Скопие за подобни културни забавления. 
						Входът за изложбата беше безплатен, за да могат възможно най-много посетители да видят творбите на майстора на сюрреализма от 20-и век.

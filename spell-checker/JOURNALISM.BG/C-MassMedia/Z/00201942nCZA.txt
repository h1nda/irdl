КФОР: "Напредъкът е възможен"
					11/10/2011
					Командващият на КФОР генерал Ерхард Древс заяви за SETimes, че макар и да не зависи от неговите служители да разследват виновниците за насилието, КФОР няма да "толерира връщането към сблъсъците от миналото". 
					От Линда Карадаку за Southeast European Times от Прищина -- 11/10/11
 
					 
						
КФОР няма да "толерира връщането към сблъсъците от миналото", каза командващият генерал Ерхард Древс. [Лаура Хасани/SETimes]
						Продължаващите протести на сърби в Северно Косово предизвикаха сериозно безпокойство за сигурността за силите на НАТО, изпратени там. Във втората част на това ексклузивно интервю с кореспондента на SETimes Линда Карадаку генерал Ерхард Древс призовава за нестандартни решения. 
						
						SETimes: Какво може да бъде решението за Севера? Каква би била вашата роля в това решение? 
						
						Генерал Ерхард Древс: Това е сложна ситуация, която изисква от всички участници да мислят за нестандартни подходи. От друга страна, Косово не е единственото място на света, където съществува подобна ситуация. Убеден съм, че в даден момент лидерите ще вземат правилните решения. 
						Фактът, че Белград и Прищина обсъждат технически въпроси в рамките на подпомагания от ЕС диалог ми показва, че напредъкът е възможен. По отношение на Севера и двете страни трябва да работят политически, за да намерят пътя напред. Освен да способства за безопасната и сигурна обстановка, което е предпоставка за успешните политически процеси, КФОР няма роля в това. 
						
						SETimes: Имате ли контакти с местното население на север? Как реагират жителите на Севера към КФОР? 
						
						Древс: Мисля, че хората в Северно Косово знаят защо сме там и какво могат да очакват от нас. Както навсякъде в Косово, моите военнослужещи поддържат контакти с хората на място. Това е ключ към всяка военна операция: без контакт с хората, чието положение искаш да подобриш, не можеш да успееш. Онези, които се стремят към мирно бъдеще, а те са мнозинството, изглежда ни виждат в положителна светлина. Онези, които искат да подбуждат към проблеми, не ни харесват особено. Те знаят, че ние не сме съгласни с техния дневен ред и сме готови да му се противопоставим. 
						
						SETimes: Каква е оценката ви за престъпните групи на север? Как смятате да се справите с тях? 
						
						Древс: Ние нямаме място в разследването на това кой стои зад насилието. Престъпленията са предмет за полицията, не на военните. Въпреки това всяко насилие е неприемливо и КФОР няма да толерира завръщане към сблъсъците от миналото. 
						
						SETimes: Военнослужещи на КФОР бяха ранени при последните сблъсъци, а така също и сръбски демонстранти. Очаквате ли ескалация на ситуацията на север? 
						
						Древс: Винаги е нежелателно да има пострадали. Все пак понякога това е цената, която заплащаш, за да си вършиш работата. Що се отнася до демонстрантите, те знаеха точно каква ще бъде нашата реакция и следователно едва ли са били изненадани. За КФОР насилието е неприемливо, независимо от това коя страна, група или лице са подбудили към него. Призовавам всички да вложат усилията си в разговори помежду си, а не в конфронтация. 
						
						SETimes: Как оценявате предупрежденията на косовското правителство, че ще продължи действията си с цел да възвърне суверенитета си на север? 
						
						Древс: Не мога да коментирам политически въпроси. Нашата мисия е да гарантираме безопасна и сигурна обстановка за всички хора в Косово, независимо от етническата им принадлежност или политически убеждения. Политическите проблеми трябва да се решават по политически път и съм сигурен, че властите в Прищина разбират и оценяват това. 
						
						SETimes: Можете ли да потвърдите, че е имало среща между КФОР и КЕК, Косовската електрическа компания, по въпроса за язовира "Газивода"? Какво е било обсъдено, какъв е проблемът с язовира "Газивода"? 
						
						Древс: Не е имало среща между КФОР и КЕК. Репортажите, съобщаващи за това, са неверни. 
						
						SETimes: Можете ли да потвърдите, че именно сърбите на север са спрели подаването на вода от язовира "Газивода" за КЕК? Ако е така, какво може да направи КФОР? 
						
						Древс: Не мога да потвърдя дали сърбите на север са спрели подаването на вода от язовира "Газивода" за КЕК. Това е въпрос, който трябва да се изясни от компанията. Доколкото разбрах, КЕК в момента извършва профилактика, която оказва влияние върху производството на електроенергия. 
						
						SETimes: Кой охранява язовира "Газивода"? Доколко това е важен въпрос за сигурността с последици за цяло Косово? 
						
						Древс: Не съществуват сведения за каквато и да било заплаха за този язовир, нито пък го смятам за въпрос на сигурността за Косово. По отношение на техническата му роля за експлоатацията на КЕК не бих желал да спекулирам, тъй като не съм специалист. Това обаче са технически въпроси, а не въпроси за сигурността. 
						
						За да прочетете първата част на интервюто
						, натиснете тук.

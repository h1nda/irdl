Бригаден генерал Стивън П. 
			Шук
		
		командващ щаба на НАТО в Сараево
		(Уебсайт на ЕсФОР; Би Би Си - 23/10/04; АП, АФП, РФЕ/РЛ - 05/10/04) 
 
		 
			
			Бригаден генерал Стивън П. Шук пое командването на постоянния щаб на НАТО в Сараево на 2 декември 2004 г. 
9-ят и последен командващ на ръководените от НАТО сили за стабилизиране (SFOR) пое новия си пост в момент, когато мироподдържащата мисия в Босна и Херцеговина (БиХ) бе прехвърлена под командването на силите на ЕС (EUFOR).
			Шук е роден и израснал в Маунт Клеменс, Мичигън. Завършва военната академия на САЩ и военноморския колеж в Нюпорт, Роуд Айлънд. 
			По време на военната си кариера Шук е заемал различни командни постове. От 1997 до 2002 г. той служи в обединения щаб като началник на отдела за конвенционално военно планиране, след което като началник на отдела за обща доктрина, операционно планиране и взаимодействие. След това той става изпълнителен офицер на командващия генерал в командването на армейските сили на САЩ във форт Макфърсън, Джорджия. 
			Шук бе назначен за командващ ЕсФОР в момент, когато заемаше поста началник-щаб на КейФОР в Прищина. 
			След установяването на EUFOR военното присъствие на НАТО в Сараево ще се фокусира върху консултиране на властите на БиХ по въпросите на военната реформа, борбата срещу тероризма и задържането на лица, заподозрени във военни престъпления, които са издирвани от Международния наказателен трибунал за бивша Югославия (МНТБЮ). 
			 “Вратата към програмата “Партньорство за мир” е отворена за БиХ”, заяви Шук, когато пое командването на ЕсФОР. Той подчерта, обаче, че пълното сътрудничество с МТВПБЮ, в това число залавянето и предаването на обвинените военнопрестъпници, е ключово условие, което трябва да бъде изпълнено от БиХ. 
			Шук е женен и има две деца.

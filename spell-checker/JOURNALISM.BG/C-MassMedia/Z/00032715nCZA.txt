ЕС договори мерки по отношение на глобалното затопляне
					14/12/2009
					На срещата на високо равнище в Брюксел лидерите на блока се договориха ЕС да предостави милиарди евро, за да помогне на някои страни в борбата с глобалното затопляне.
					(Найн o'клок - 14/12/09; Dnevnik.bg - 13/12/09; АФП - 12/12/09; АП, Ройтерс, АФП, ДПА, Блумбърг, EurActiv, Euobserver, Евронюз, Юръпиън Войс, РСЕ/РС, София Ехо, Dnevnik.bg - 11/12/09)
 
					 
						
Гръцкият премиер Георгиос Папандреу (в средата) напуска срещата на върха на ЕС в Брюксел в четвъртък (10 декември). [Гети Имиджис]
						Лидерите на ЕС се споразумяха в петък (11 декември), че през следващите три години 27-членният блок ще предостави 7,2 млрд. евро, за да подкрепи усилията на развиващите се страни да намалят емисиите на парникови газове. 
						"Европейският съюз и неговите държави членки са готови да предоставят ускорено финансиране в размер на 2,4 млрд. евро годишно за периода от 2010 до 2012 г.", се посочва в изявлението, което бе направено в края на двудневната среща на високо равнище в Брюксел. Премиерът на Швеция Фредрик Рейнфелд, председателстващ срещата на върха, призова другите богати държави "да направят същите вноски". Събитието се състоя три седмици преди неговата страна да предаде на Испания ротационното шестмесечно председателство на ЕС. 
						Обещанието на ЕС, заяви той, "е комбинация от нови и стари ресурси". То също така представлява "справедливият дял" на Съюза от очакваните 5 до 7 млрд. евро, които развитите страни ще трябва да внасят всяка година от 2010 до 2012 г. в бъдещия фонд, който има за цел да помогне на бедните страни да се справят с глобалното затопляне, заяви Рейнфелд. 
						Въпреки че окончателните данни за вноските на отделните държави, членки на ЕС, може да бъдат променени, засега Великобритания се очертава като най-големия донор с 1,6 млрд. евро за тригодишния период. Другите две големи икономики в Съюза, Франция и Германия, предложиха по около 1,2 млрд. евро. Очаква се по-малките страни от блока, включително присъединилите се през 2004 г., също да предоставят средства. 
						Държавите, членки на Съюза, изразиха надежда, че решението ще помогне за постигането на споразумение в световен мащаб на провеждащата се в момента конференцията на ООН в Копенхаген. Въпреки че според Китай и развиващите се страни обещаното финансиране е "незначително", главният секретар на ООН по въпросите на климата Иво де Бур приветства обещаната от ЕС помощ. 
						"Смятам, че фактът, че Европа ще посочи конкретно число, силно ще подпомогне процеса", заяви Де Бур в Копенхаген в петък. "След това ще трябва да видим какво ще предложат другите богати държави." 
						Освен конференцията по въпросите на изменението на климата, лидерите на ЕС обсъдиха и въпроси в областта на институционалните, икономическите и външните отношения и одобриха някои скорошни решения относно разширяването. 
						Те се съгласиха, че въпреки признаците на стабилизиране извънредните мерки за справяне с финансовата и икономическа криза трябва да продължат да се изпълняват до "постигането на пълно възстановяване" и че е необходимо създаването на "надеждни и координирани" стратегии за оттегляне. 
						"Прогнозите сочат, че през 2010 г. може да се очаква слабо възстановяване, последвано от връщане към по-силен растеж през 2011 г.", се казва в изявлението от петък. "Несигурността и нестабилността обаче се запазват, а ситуацията в областта на заетостта и социалната сфера се очаква да се влоши още повече през 2010 г." 
						Групата също така подчерта необходимостта от "разумни и ефективни" възнаграждения във финансовия сектор, но като цяло не подкрепи предложенията на Великобритания и Франция за въвеждането на тежък еднократен данък върху премиите на банкерите. 
						Лидерите на блока обаче призоваха МВФ, който вече обмисля начините за ограничаване на бъдещи финансови системни рискове, да одобри световен данък върху финансовите сделки, известен като „данък на Тобин”. 
						Данъкът ще се прилага по отношение на трансграничните търговски сделки с валута, като те ще бъдат облагани с такса в размер от 0,1 до 0,25 %. Наречена на името на американския икономист Джеймс Тобин, данъчната мярка има за цел да санкционира краткосрочните валутни спекулации. 
						Одобрени бяха и заключенията относно разширяването и процеса на стабилизация и асоцииране, които външните министри от ЕС приеха на 8 декември. Документът изразява подкрепа за продължаването на преговорите за членство с Хърватия и Турция, но отлага вземането на решение за започване на преговори за присъединяване с Македония до първата половина на следващата година.

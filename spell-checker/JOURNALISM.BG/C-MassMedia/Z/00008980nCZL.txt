Критики срещу образователните реформи в Турция
07/11/2003
През новата учебна година бяха приети нови реформи и започнаха кампании. Но някои от тях бяха отхвърлени от светски настроени опоненти.
От Вахит Бора за Southeast European Times от Истанбул - 07/11/03
 
 
Турция, която има почти 16 милиона ученици, започна новата учебна година с реформи и кампании с цел разрешаване на хроничните проблеми в образованието. Някои от реформите се радват на обществена подкрепа, но други са критикувани, особено от групи и организации със светска ориентация.
Международна кампания, наречена "Напред, момичета! Образование за всяко дете" започна през септември под ръководството на УНИЦЕФ. Целта на програмата е да се увеличи броя на момичетата, получаващи образование, в 25 страни, където образователното ниво сред жените е под средното. На повече от 640 000 момичета в Турция не се разрешава да ходят на училище поради традиции, икономически или религиозни причини.
Едмънд Маклоуни, представителят на УНИЦЕФ за Турция, посети малки селца в Източна Турция, за да представи кампанията. "Първоначално започнахме кампанията в десет провинции, където процентът на момичетата, посещаващи начално и основно училище, е най-нисък. Грубо казано, на всяко едно от осем момичета не се разрешава да ходи на училище. Най-трудно е да се убедят семействата. УНИЦЕФ покрива всички училищни разходи на момичетата. Мисля, че това е добър начин да ги убедим", каза той.
В Чинар, малък град близо до Диарбекир в Югоизточна Турция, децата от основното училище и техните учители дефилираха по главните улици на града, раздаваха листовки на семействата и ги призоваваха да изпратят дъщерите си на училище.
Правителствената кампания "100-процентна подкрепа за образованието" също започна през септември и нейната цел е да се увеличи броят на училищата, библиотеките и лабораториите, както и да се обезпечат основните нужди на училищата чрез дарения от частни фирми и лица. От своя страна дарителите плащат по-ниски данъци. Министерството на образованието проектира Интернет-страница, която ще посочи нуждите на всяко начално училище в Турция и ще приема дарения по мрежата.
Преди две години Семра Сезер, първата дама на Турция, започна друга кампания, наречена "Подкрепа за националното образование" насочена както към децата, така и към неграмотни и безработни възрастни. По време на кампанията хиляди възрастни бяха научени да четат и пишат. Според последни данни 85 % от населението на Турция е грамотно - за сравнение средната цифра за другите страни-кандидатки за ЕС е 98 %.
Управляващата Партия на справедливостта и развитието (ПСР) определя за свой приоритет издигането на образователните стандарти. Но основната опозиционна партия, учителският съюз "Егитим-Шен" и някои неправителствени организации твърдят, че истинската цел на ПСР е да наложи на учениците своята консервативна идеология. Според неправителствените организации 77 милиона учебници, дарени от правителството, са с консервативно и ислямистко съдържание.
Предложението на правителството да запише в частни училища 10 000 ученика, избрани от бедни семейства, като министерството на образованието да покрие всички разходи, също беше отхвърлено. Опозиционните организации заявиха, че правителството ще предпочете частни училища, основани от ислямистки групировки, за да могат точно те да получат финансови облаги. Върховният съд отхвърли проекта.

Процесът в "Бутмир", БиХ, продължава
					22/10/2009
					Въпреки новия кръг от разговори лидерите на основните политически партии в БиХ остават на силно раздалечени позиции по отношение на отдавна чакащите конституционни реформи.
					(AФП, АП, Би Би Си, АКИ, EurActiv, Фена, Бета, Б92, Блиц, Служба на върховния представител - 21/10/09; Ройтерс, АФП, ДПА, АКИ, Би Би Си, Б92 - 20/10/09; Служба на върховния представител - 19/10/09)
 
					 
						
Шведският външен министър Карл Билд (вляво) и заместник държавният секретар на САЩ Джеймс Стайнбърг дадоха в сряда (21 октомври) пресконференция в щаба на ЮФОР в Бутмир край Сараево. [Гети Имиджис]
						Вторият кръг от разговори по важните конституционни промени, които биха открили пътя за евентуалното членство на Босна и Херцеговина (БиХ) в ЕС и НАТО, не доведоха до споразумение, предадоха в сряда (21 октомври) международните посредници в процеса. 
						Лидерите на основните партии на бошнаците, сърбите и хърватите отхвърлиха предложения пакет от реформи за подобряване на системата на управление на страната и превръщането й във функционираща държава, казаха шведският външен министър Карл Билд и заместник държавният секретар на САЩ Джеймс Стайнбърг. 
						Все пак известен напредък бе отбелязан по време на двудневните разговори в базата "Бутмир" в покрайнините на Сараево, където се помещава щабът на ЮФОР. 
						"Въпреки осъществения частичен напредък ще са необходими по-нататъшни дискусии ... и някои от партиите ще трябва да демонстрират по-голяма решителност и гъвкавост," посочиха Билд и Стайнбърг в общо изявление от сряда. 
						Те призоваха също така босненските лидери да направят необходимите компромиси, ако наистина искат да постигнат своята цел за интеграция в евро-атлантическите структури. 
						Съвместната инициатива на ЕС и САЩ започна по-рано този месец в стремеж да се извади БиХ от продължителния политически застой, който блокира процеса на реформите и напредъка към присъединяване. Сред останалите международни представители, участващи в преговорите, са еврокомисарят по разширяването Оли Рен и върховният представител Валентин Инцко, който служи и като специален представител на ЕС (СПЕС) в БиХ. 
						БиХ подписа Споразумение за стабилизация и асоцииране с ЕС миналата година, с което направи първата си важна крачка към евентуално членство в 27-членния блок, но конституционната реформа е основно предварително условие за по-нататъшен напредък. 
						"Босна и Херцеговина не може да получи безплатен билет за Европа," каза в сряда Билд, чиято страна заема ротационното шестмесечно председателство на ЕС. "Ако условията за интегриране в евро-атлантическите структури не бъдат изпълнени, Босна и Херцеговина ще изостане от другите страни в региона." 
						Продължаващото съществуване на Службата на върховния представител (СВП) е друг сериозен препъникамък по пътя към присъединяването на БиХ. ЕС е определил закриването на СВП и преобразуването й в консолидирана служба на СПЕС като ключова предпоставка за официалното придобиване на кандидат-членски статут от БиХ. 
						"Европейският съюз е съюз на суверенни демокрации, а не съюз на полуфункциониращи полупротекторати," каза Билд след първия кръг от разговори в Бутмир по-рано този месец. "От босненските политици зависи да поведат страната си от полупротекторат към суверенна демокрация." 
						Въпросът за евентуалното закриване на СВП ще бъде дискутиран на среща на Съвета за прилагане на мира на 18 и 19 ноември. Едно от условията за вземане на решение в този смисъл е положителна оценка за политическата ситуация в БиХ, която се постоянно влошава от 2006 г. насам.

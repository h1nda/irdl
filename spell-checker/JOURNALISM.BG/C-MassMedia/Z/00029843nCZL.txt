Италия предложи план за ускоряване на интеграцията на Западните Балкани в ЕС и НАТО
					06/04/2009
					 
						ПРАГА, Чехия -- По време на срещата на върха на ЕС в неделя (5 април) италианският външен министър Франко Фратини предложи план от осем точки, насочен към ускоряване на интеграцията на Западните Балкани в НАТО и ЕС. Планът предвижда либерализиране на визовия режим като един от приоритетите за Сърбия и Македония. Европейската комисия (ЕК) трябва да изготви доклад по темата до края на май, като предложенията да влязат в сила до края на годината. 
						Италия призова също за напредък в спора за името между Гърция и Македония, който би деблокирал преговорите за членството на Скопие в ЕС и би позволил присъединяването на страната към НАТО. В документа се предлага ЕК да започне да изготвя технически доклади по заявленията за членство в ЕС на Черна гора, Албания и Сърбия.
						Италия иска Хърватия да успее да завърши преговорите си с ЕС до 2010 г., в съответствие с пътната карта на ЕК. За Босна и Херцеговина Рим предпочита правомощията на върховния представител на ЕС да се увеличат до края на юли. В плана се предвижда още влизането в сила до края на юни на временното споразумение между ЕС и Сърбия и се призовава Белград да окаже пълно сътрудничество на Хагския трибунал за военни престъпления в Хага. Относно Косово Италия подчертава важността на икономическата подкрепа за младата страна. Последната точка в плана предвижда провеждане на среща на върха на ЕС и Западните Балкани през първата половина на 2010 г. (Aлфа ТВ, МИА - 05/04/09)

Пратеник на ООН прогнозира трудна следваща година за Косово 
					14/12/2004
					 
						БЕЛГРАД, Сърбия-Черна гора -- Следващата година ще бъде особено трудна за Косово и международната общност трябва да бъде готова за всички възможни сценарии, изтъкна шефът на УНМИК Сьорен Йесен-Петерсен пред Би Би Си в понеделник (13 декември). Той обясни по-нататък, че са възможни провокации, тъй като наближава времето за началото на преговорите по окончателния статут на провинцията. "Косоварите разбират по-добре от всички, че още една вълна на насилие ще означава те да се сбогуват с незабавното провеждане на преговори по статута," каза той. 
						Други новини от понеделник: Новият премиер на Косово Рамуш Хайрадинай призова сърбите в провинцията да участват в местните институции и правителството на провинцията. Сръбски представители обаче на присъстваха на заседанието, проведено в щаб-квартирата на ООН в Прищина в понеделник, на което бяха обсъдени предложения за процеса на децентрализация. (Бета - 14/12/04; Би Би Си, Ройтърс, Танюг, Б92 - 13/12/04)

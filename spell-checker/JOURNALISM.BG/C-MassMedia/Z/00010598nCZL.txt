ЕС изрази безпокойство относно присъдата срещу активисти за защита на правата на кюрдите в Турция
27/04/2004
Решението на турския Съд за държавна сигурност да потвърди присъдите срещу Лейла Зана и трима други активисти за правата на кюрдите може да се превърне в пречка при преговорите за присъединяване към ЕС.
От Фатих Баран за Southeast European Times в Истанбул - 27/04/04
 
 
Адвокатът Юсуф Алатас (зад микрофоните) разговоря с репортери пред турския Национален съд в Анкара на 21 април. Съдът за държавна сигурност потвърди присъдите от 1994 г. срещу носителката на награда за защита на човешките права Лейла Зана и трима други активисти. [АФП]
Решение на турския Съд за държавна сигурност (СДС), потвърждаващо присъдите лишаване от свобода срещу четирима активисти, защитаващи правата на кюрдите, предизвика острото порицание на ЕС, който предупреди Турция, че това може да изложи на риск кандидатурата й за членство в ЕС.
Лейла Зана, Хатип Дикле, Орхан Доган и Селим Садак бяха осъдени през 1994 г. по обвинения в сътрудничество с Кюрдската работническа партия, терористична организация, която водеше кървава 15-годишна сепаратистка кампания в населената предимно с кюрди югоизточна Турция. В центъра на процеса бе Зана, носител на наградата за човешки права "Сахаров" и бивш депутат. Влизайки в парламента през 1991 г., тя предизвика смут, говорейки на кюрдски по време на церемонията по полагане на клетва.
През 2001 г. Европейският съд за правата на човека постанови, че активистите са били осъдени несправедливо. След миналогодишните правни реформи в Турция те получиха правото на повторен процес. На 21 април съдът потвърди първоначалните присъди и реши, че четиримата ще могат да поискат освобождаване под гаранция през 2005 г. Адвокатите им заявиха, че ще обжалват решението пред по-горна съдебна инстанция.
Ден след произнасяне на присъдата Европейската комисия посочи, че надеждите на Турция да получи дата за начало на предприсъединителните преговори с ЕС може да се изложат на риск. Той призова турското правителство да освободи Зана и другите обвиняеми и да обяви обща амнистия за политическите затворници. Според регламентите на ЕС страна, в която има политически затворници, не може да стане член на Съюза.
Решението на съда "дава основание за сериозно безпокойство в светлината на политическите критерии за членства в ЕС и хвърля сянка върху прилагането на политическите реформи в Турция," заяви комисарят на ЕС по разширяването Гюнтер Ферхойген.
Луиджи Винчи, италиански член на Европейския парламент, който бе в Анкара, за да проследи повторния процес, определи присъдата като " обида за ЕС".
"Този съд започна производството с желанието да препотвърди старите несправедливи присъди. Борбата ни ще продължи във и извън Турция. Призоваваме Турция да прекрати това позорно дело," каза Винчи.
През октомври Европейската комисия ще публикува доклад за това, дали Анкара е изпълнила политическите критерии за членство в ЕС. Запитан дали случаят "Зана" би засегнал шансовете на Турция за присъединяване, говорителят на Комисията изтъкна, че "това определено е елемент, който ще трябва да вземем предвид."
Турският парламент е приел серия от фундаментални пакети със законодателни реформи, насочени към удовлетворяване на изискванията на ЕС за хармонизация. ЕС обаче заяви, че пропуски в сферата на човешките права продължават да се считат за проблем. Доклад на Европейския парламент, публикуван по-рано тази година, констатира, че все още задържаните биват малтретирани в Турция и че малцинствата продължават да страдат от ограничения на свободата на словото. Освен това изискванията ЕС за хармонизация предполагат премахване на СДС.
Според наблюдатели острата реакция на лидерите на ЕС относно присъдата от 21 април е равносилна на предупреждение, че Турция трябва да направи повече за ограничаване влиянието на военните върху обществото. Според турски представители това ще бъде във фокуса на следващия кръг реформи, с който депутатите ще се занимаят идните месеци.

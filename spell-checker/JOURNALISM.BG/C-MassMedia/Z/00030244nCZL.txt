Додик отрече да е обект на разследване
					13/05/2009
					 
						САРАЕВО, Босна и Херцеговина (БиХ) -- Във вторник (12 май) министър-председателят на Република Сръбска (РС) Милорад Додик заяви, че няма информация за каквото и да било текущо разследване срещу него по обвиненията в злоупотреба с бюджетни средства. Той добави, че не признава прокуратурата и съда на БиХ като легитимни институции. Според местните медии държавният прокурор Хари Фурлан разследва Додик и 15 други лица във връзка с измами за около 7,5 милиона евро, свързани със строежа на административен център и автомагистралата Босанска Градишка-Баня Лука. 
						Други новини -- Върховният представител Валентин Инцко заяви във вторник пред съвместно заседание на камарите на парламента на БиХ, че страната може да направи повече от това просто да оцелява и да съществува. Той отбеляза, че парламентът е приел само 16 нови закона миналата година, като само седем от тях са закони, свързани с европейското партньорство. (Танюг, Б92, РТРС, Фонет, БТА, СВП, БХРТ, Дневни Аваз - 12/05/09)

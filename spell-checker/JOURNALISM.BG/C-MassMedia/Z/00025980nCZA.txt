Еленовски: "Македония се доказа като "равностоен партньор"
					01/04/2008
					Със своя принос към международните мироопазващи мисии и изпълнението на необходимите вътрешни реформи Македония доказа своята съпричастност към целите на НАТО, каза министърът на отбраната Лазар Еленовски пред кореспондента на Southeast European Times Горан Трайков.
					От Горан Трайков за Southeast European Times от Скопие - 01/04/08
 
					 
						
Македонският министър на отбраната Лазар Еленовски. [Томислав Георгиев]
						
Southeast European Times: Какви са шансовете на Македония за членство в НАТО и каква ще бъде ролята на страната, след като получи членство?
						
Лазар Еленовски, министър на отбраната: С постигнатите резултати във всички области на социалния живот, особено в сферата на военните реформи и участието в мироопазващи мисии, Република Македония доказа, че е равностоен партньор, който успешно може да се справи с предизвикателствата на днешния ден и да защитава интересите на Алианса. За нас това е от полза за цивилизацията, за която нашата държава работи интензивно в продължение на 15 години. 
						Изпълнявайки Охридското споразумение, постигнахме напредък в икономиката, отбраната и други области, а чрез осъществяване на задачите от Плановете за действие за членство ние показахме бързо приемане на отговорностите и максималната съпричастност на нашата държава към целите на НАТО. Така след девет периода можем да кажем, че Република Македония е изпълнила основните общи критерии за получаване на покана за членство.
						Нещо повече, като част от региона, особено с нашите партньори Албания и Хърватия, ние демонстрирахме, че работим за постигането на промяна, за която имахме голям принос. Преди десет години този регион се характеризираше с разрушения, кръвопролития, предразсъдъци и табута. Днес това е регион, където всички хора имат еднаква цел, която е евро-атлантическата интеграция.
						Днес Република Македония, както и Албания и Хърватия, като част от "Адриатическата харта", са регионални движещи сили, чието задължение е да продължат да съдействат на останалите държави по техния път до приключване на пълния интеграционен процес като крайна цел. Напредъкът, който несъмнено е забелязан от нашите партньори в Алианса и извън него, е най-вече в нашия принос за световния мир и сигурност. Тук имам предвид приноса на нашата държава към мироопазващите операции. В момента Република Македония участва в четири миротворчески мисии, като нейният най-голям контингент е в мисията ИСАФ, която е операция под ръководството на НАТО в Афганистан. 
						Ние показахме висока степен на участие - около 3 % участие на нашите сухопътни войски, което е наистина голям процент за много държави от самия Алианс. Ние обаче вярваме, че това е наше задължение като държава, равна на останалите наши партньори. Не говорим за малка държава в големия Алианс. Говорим за равно поемане на задължения заедно с останалите държави от Алианса. Ние правим това сега като кандидат и ще продължим да го правим и като член. 
						
SETimes: Изпълнила ли е Македония всички критерии за членство в НАТО?
						
Срещата на държавите, членки на НАТО, в Букурещ започва в сряда (2 април). [Гети Имиджис]
						
Еленовски: Говорим за НАТО като организация, която се основава на определени ценности. Това е организация, в която основен критерий са постиженията на обществото и страната, или дори по-скоро организация, основаваща се на постиженията. В това отношение Македония е изпълнила основните критерии. Ние осъзнаваме, че всяка трансформация и всяка реформа не е път с крайна точка, този път продължава. Македония напълно осъзнава, че това, което бе направено, е наистина значимо и представлява един голям напредък, който отразява изпълнението на основните критерии. Затова ние като държава ще продължим да градим своите реформи и стратегически интереси като част от широката демократична общност.
						
SETimes: Може ли Македония успешно да избегне гръцкото вето? 
						
Еленовски: За съжаление въпросът за гръцкото вето се разрасна и в момента достига своята кулминационна точка. Както казахме и по-рано, имайки предвид, че НАТО се основава на ценности и постижения, гръцкото вето във връзка с въпроса за името просто не съответства на духа на Алианса и на това, което той символизира. Мнозинството от представителите на другите държави членки смятат, че въпросът е от двустранен политически характер и неговото място не е в НАТО, а в ООН, където процесът на преговори се води от посредника на ООН Матю Нимиц. Мисля, че гръцкото вето е инструмент, типичен за Студената война, но не и за новата НАТО. Това просто не е решение. Надявам се, че не само Македония, но най-вече нашите съюзници и онези, които подкрепят Алианса в региона, ще успеят да намерят оптимистично решение. Ние вярваме, че намереното решение не трябва да застрашава бъдещата интеграция на региона, в който се намират трите държави. 
						
SETimes: Какво е въздействието от обявяването на независимост от Косово върху регионалната стабилност, по-специално в Македония? 
						
Еленовски: Както знаете, Македония официално прие плана на Ахтисаари. Смятахме, че това бе добро решение и преди всичко едно демократично и далновидно решение за бъдещата интеграция на региона. Ще подчертая още веднъж, че нашата крайна цел и интерес е интеграцията на целия регион в НАТО и ЕС. Затова планът на Ахтисаари бе приемлив за нас. Сега от решаващо значение за гражданите и за демократичното общество в Косово е да се навлезе в етап на ускорено изпълнение на плана, с което да докажат себе си и да спечелят доверието и уважението на международната общност в процеса на изграждане на модерно и демократично общество. Особено важно е да се пристъпи към бързо изпълнение точно поради причините, които самият вие подчертахте в своя въпрос, а именно сигурността в региона. Това е един от двата въпроса, който бе изведен като приоритет за 2008 г. от самия Алианс - приключването на косовския въпрос и отправянето на три покани за държавите от "Адриатическата харта". Както виждаме, от обявяването на независимостта до момента не е имало по-сериозни рискове за сигурността. От друга страна, трябва да знаем, че в Косово се намират 16 000 войници на НАТО и КФОР, като гарантират сигурността и стабилността на страната. Сега е много важно не само останалите държави, но най-вече Република Сърбия да продължи своя път на евро-атлантическа интеграция, тъй като всички държави и народи в региона принадлежат към Европа и са европейци. Това ще бъде вярното решение за окончателната интеграция на региона.

Гърция предприема стъпка в образователната реформа 
					12/11/2009
					Правителството заявява, че ще промени настоящото законодателство, което се стреми да задържа студентите в държавните колежи.
					От Христос Рингас за Southeast European Times от Атина -- 12/11/09
 
					 
						
Студенти в Атина демонстрират за образователни реформи. [Гети Имиджис]
						С решение, което е пробив в гръцката образователна реформа, правителството смята да даде на възпитаниците на частните колежи в страната същите професионални права като на техните колеги от държавните университети, в съответствие с правото на ЕС, съобщиха източници от правителството в сряда (11 ноември). 
						Мярката ще елиминира заплахата от налагане на глоба от 600 000 евро, следвана от ежедневни санкции по 15 000 евро, от страна на Съюза. 
						Според местните медии министърът на образованието Анна Диамантопулу е получила отсрочка от два месеца, за да се съобрази с нареждане на ЕС, съгласно което завършилите чуждестранни колежи да получават същия професионален статут като завършилите държавните университети. Според съобщенията Диамантопулу е заявила, че намирането на решение на безизходицата с частните колежи е приоритет за правителството. 
						Тя изказа безпокойство във връзка със заплахата с глоби от Брюксел по време на среща в сряда с декани на университети. Тя апелира към академичната общност да се обедини, за да отговори на острите реакции, които по всяка вероятност ще провокира признаването на частните колежи. 
						"Трябва да установим строги критерии за проверка на частните колежи," каза Константинос Муцурис от Националния технически университет в Атина пред "Катимерини". Иначе не можем да пристъпим към нова законодателна рамка," добави той. 
						От години гръцката образователна система е подлагана на натиск да признае дипломите от частни учебни заведения. Понастоящем Гърция признава дипломи само от държавни колежи. 
						Колежът "Дерий", най-голямата частна институция за висше образование в Гърция, подразделение на "Американски колежи в Гърция", предлага учебна програма, която се признава от Асоциацията на училищата и колежите в Ню Ингланд. 
						Някои работодатели биха предпочели да назначат възпитаник на "Дерий", защото той или тя може да имат повече опит в приспособяването към многонационална работна среда. 
						Въпреки че една диплома от "Дерий" може да даде на потенциалния служител първоначално преимущество, неговата диплома е невалидна според Гръцкия национален информационен център за академично признаване и според публичния сектор в Гърция. 
						"Пълното признаване на извъндържавните образователни дипломи в Гърция по мое мнение може само да бъде от полза за обществото. То ще отговори на огромната потребност от висше образование, ще укрепи ролята на страната като културен и образователен център в Югоизточна Европа и ще способства за модернизирането и по-голямата конкурентоспособност на държавните университети," каза възпитаникът на колежа "Дерий" Константинос Дякумис.

Кипър и стабилността на Балканите бяха водещи теми в дневния ред на посещението на Бакоянис в САЩ
					24/03/2006
					Кипър, турската кандидатура за ЕС и събитията в Западните Балкани бяха сред въпросите, обсъждани в четвъртък във Вашингтон по време на срещата на гръцкия външен министър Дора Бакоянис с американския държавен секретар Кондолиза Райс. 
					(Атинска новинарска агенция, Скуп - 24/03/06; AП, Атинска новинарска агенция, Македонска пресагенция, Reporter.gr, АБХабер, Търкиш Дейли Нюз - 23/03/06; AП - 22/03/06)
 
					 
						
"Бъдещето на Западните Балкани е в Европа," каза Бакоянис след срещата си в четвъртък (23 март) с колегата си от САЩ Кондолиза Райс. [AФП]
						Основни теми на разговорите между гръцкия външен министър Дора Бакоянис и американския държавен секретар Кондолиза Райс във Вашингтон в четвъртък (23 март) бяха двустранното сътрудничество и решаването на международни проблеми. 
						Определяйки Гърция като "верен партньор в разпространението на демократичните ценности," Райс заяви, че е имала "много полезна дискусия" с гръцкия външен министър, в която са били засегнати широк спектър от въпроси. 
						"Обсъдихме събитията в Западните Балкани -- район от стратегическо значение за Гърция, където имаме силно политическо и икономическо присъствие," каза Бакоянис след половинчасовата си среща с Райс. "Бяхме единодушни, че бъдещето на Западните Балкани е в Европа," добави тя, отбелязвайки, че и двете споделят възгледа, че каквото и да е решението на въпроса за статута на Косово, то трябва да гарантира регионалната стабилност. 
						Между другите разисквани въпроси бе и кипърският проблем, който според Райс трябва да бъде решен "на базата на демократичните ценности". 
						"Ние вярваме в обединен, двуобщностен Кипър," каза Бакоянис. "Както имах възможността да подчертая пред колегата си, решението на кипърския проблем би било възможно единствено ако се основава на съответните резолюции на Съвета за сигурност, пакета от предложения на генералния секретар на ООН и нормите на ЕС, към който Кипър принадлежи." 
						Кипърските гърци отхвърлиха плана за обединение на острова на генералния секретар на ООН Кофи Анан на референдум през април 2004 г. Макар че мнозинството от кипърските турци подкрепиха споразумението, само международно признатата гръцка част на средиземноморския остров бе приета в ЕС на 1 май 2004 г. 
						Полагат се усилия за възобновяване на преговорите за обединение.
						Изразявайки твърдата подкрепа на Вашингтон за всички стъпки по посока на подобряване на отношенията между Турция и Гърция, Райс даде като пример, доказващ, че страните "са извървели дълъг път в своите отношения", помощта, която двете държави си оказаха взаимно след земетресенията през 1999 г. 
						Бакоянис каза, че Съединените щати и Гърция еднакво подкрепят стремежите на Турция за членство в ЕС. 
						"Трябва обаче да заявя, че европейското бъдеще на Турция е в собствените й ръце, в прилагането на европейските норми и практики както в Турция, така и в отношенията й с нейните съседки Гърция и Кипър," добави тя. 
						Първите дипломати обсъдиха и ролята на Гърция в инициативата за разпространяване на демокрацията в Близкия изток, борбата с тероризма, операциите на НАТО в Афганистан, образователната програма на ЕС за Ирак и дебата в ООН относно иранската програма за производство на ядрено оръжие. Понастоящем Гърция е член на Съвета за сигурност. 
						Разговорите на Бакоянис с Райс бяха предшествани от 45-минутна среща с помощник държавния секретар по политическите въпроси Никълъс Бърнс. По-късно тя се срещна със сенатор Пол Сарбанес, който е от гръцки произход, и присъства на прием в нейна чест, чийто домакин бе директорът на националното разузнаване Джон Негропонте. Бакоянис и американският президент Джордж У. Буш се срещнаха в петък след специална церемония в Белия дом по повод Деня на независимостта на Гърция. 
						Гръцкият външен министър ще отпътува по-късно за Ню Йорк за разговори с посредника от ООН в преговорите по въпроса за наименованието на Македония, Матю Нимиц. Бакоянис, която ще присъства в понеделник на дискусията в Съвета за сигурност относно ситуацията в Хаити, може също така да се срещне и с Анан, според някои съобщения.

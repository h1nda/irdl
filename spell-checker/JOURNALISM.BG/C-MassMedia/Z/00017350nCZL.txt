Член на сръбските военизирани отряди не се призна за виновен по обвинения, свързани със Сребреница
					24/01/2006
					 
						БЕЛГРАД, Сърбия и Черна гора -- Бранислав Медич, един от петимата бивши членове на "Скорпионите", които бяха изправени пред Специалния съд за военни престъпления в Белград, в понеделник (23 януари) не се призна за виновен по обвинения, свързани с екзекутирането на шестима пленници -- босненски мюсюлмани -- край Сребреница през юли 1995 г. Медич призна, че е бил на местопрестъплението, но каза, че не е стрелял. Той и останалите четирима бяха арестувани през юни, след като се появи видеофилм с екзекуциите. 
						Също в понеделник Окръжният съд в Мостар осъди босненеца Миралем Оманович на 14 години затвор за военни престъпления срещу цивилни хървати. Оманович бе осъден за убийството на трима души в лагера Поточи през 1993 г. 
						В понеделник Съединените щати съобщиха, че ще депортират босненски сърбин, обвинен, че е излъгал имиграционните власти, когато е кандидатствал за статут на бежанец. Райко Нинкович е сред 13-те сърби, живеещи в района на Финикс, които през септември бяха обвинени, че не са уведомили властите за службата си в босненската сръбска армия по време на конфликта от 1992-1995 г. (Данас, ААП - 24/01/06; ПБС БиХ, НТВ Хаят, АП - 23/01/06)

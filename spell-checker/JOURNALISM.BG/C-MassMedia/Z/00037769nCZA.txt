Авариите на АЕЦ в Япония подклаждат тревогите относно безопасността на атомната енергетика в Европа
					14/03/2011
					Ситуацията предизвика безпокойство сред европейците, които добре помнят бедствието в Чернобил от 1986 г.
					(Киодо, Дойче Веле, Euobserver, EurActiv, Euroalert.net, Dnevnik.bg, Информационна агенция ФОКУС, Стандарт - 14/03/11; Дойче Веле, РСЕ/РС, Агенция София нюз, Медиапул, Dnevnik.bg, Емпортал - 13/03/11; Гласът на Америка, Би Би Си - 12/03/11; Международна агенция по атомна енергия -- 11/03/11 - 14/03/11)
 
					 
						
Експлозиите в атомна електроцентрала северно от Токио предизвикаха опасения на Балканите. [Ройтерс]
						Очаква се в понеделник (14 март) министрите на околната среда от ЕС да обсъдят евентуалните последици за Европа след възникналата ядрена криза в Япония вследствие на опустошителното земетресение и цунами миналата седмица. 
						Малко преди срещата в Брюксел Международната агенция по атомна енергия (МААЕ) потвърди втора експлозия за два дни в АЕЦ "Дайичи", гр. Фукушима, на около 250 км североизточно от Токио. Позовавайки се на сведения от японската Агенция по ядрена и промишлена безопасност, МААЕ съобщи, че водородна експлозия е станала по-рано в понеделник в трети реактор на централата и че са пострадали шестима души. Ден след като земетресението с магнитуд 8,9 по скалата на Рихтер разтърси Япония в петък, пораждайки вълни цунами с височина 10 м, подобен взрив изби покрива на Първи реактор в същата АЕЦ. 
						Докато японските експерти се надпреварват с времето, за да предотвратят пълно стопяване на реакторите, сред европейците нараства безпокойството относно безопасността в атомните електроцентрали на Стария континент. Те не са забравили ядрената катастрофа в Чернобил през 1986 г., в резултат на която почти цяла Европа бе покрита от радиационен облак. 
						Отговорността за гарантирането на безопасната експлоатация на атомните електроцентрали се носи основно от 14-те членки на ЕС, които ползват атомна електроенергия, е казал в понеделник по радио "Дойчландфунк" еврокомисарят по енергетиката Гюнтер Йотингер, цитиран от софийския всекидневник "Дневник". 
						Ядрената криза в Япония, втората по величина след катастрофата в Чернобил, промени света, отбеляза още той. 
						Непосредствено след огромния антиядрен митинг в Щутгарт в събота, когато протестиращите оформиха човешка верига с дължина 45 км, германският еврокомисар не отхвърли евентуалното затваряне на някои от по-старите реактори в собствената му страна. 
						В неделя министърът на околната среда на Австрия Николаус Берлакович каза, че ще повдигне въпроса за безопасността на европейските атомни електроцентрали на срещата в понеделник в Брюксел. Той каза още пред репортери, че ще поиска тези съоръжения да бъдат подложени на "изпитания в утежнен режим", за да се прецени издръжливостта им на земетресения, както и "състоянието на охладителните им системи и херметичността на реакторите им". 
						България има една работеща атомна електроцентрала в Козлодуй на р. Дунав и възнамерява да построи втора на около 100 км източно от нея, в Белене. Експертите се опитват да опровергаят страховете, че страната може да бъде изправена пред криза, подобна на тази в Япония. 
						Докато съществуващата АЕЦ с мощност 2000 MW се намира в активна сеизмична зона, мястото на бъдещото съоръжение се смята за още по-изложено на земетресения. 
						Български експерти обаче подчертаха, че евентуалното стопяване на реакторите и водородните експлозии в АЕЦ "Дайичи" във Фукушима не са били причинени от земетресението в петък, а от предизвиканите от него вълни цунами, предаде Агенция "София нюз". 
						Министърът на икономиката и енергетиката Трайчо Трайков заяви пред репортери в края на седмицата, че АЕЦ "Козлодуй" е проектиран да издържа на земетресения с магнитуд до 7 по скалата на Рихтер, а тази в Белене - ако бъде построена - ще има същия капацитет на устойчивост.

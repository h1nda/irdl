Македония работи за запазване на междуетническото съжителство
					28/02/2011
					Според анализатори зад инцидентите в крепостта „Скопско кале” стоят политически интереси.
					От Мишко Талески за Southeast European Times от Скопие – 28/02/11
 
					 
						
Поддръжници на Демократичния съюз за интеграция (ДСИ) в Македония направиха на 13 февруари опит да разрушат конструкцията на музей, изграден на територията на крепостта. [Томислав Георгиев]
						Македония показа, че може да се справи с междуетническите предизвикателства, по време на инцидента в средновековната крепост „Скопско кале” по-рано този месец, но сега мнозина призовават да се предприемат повече действия за предотвратяване на политизирането на религиозни и културни въпроси. 
						На 13 февруари около 100 албанци, водени от председателя на община Скопие и депутат от Демократичния съюз за интеграция (ДСИ) Изет Меджити, се опитаха да разрушат стоманената конструкция на музей, който се изгражда в рамките на крепостта. 
						Крепостта е археологически обект, към който албанците имат претенции, опитвайки се да докажат своя илирийски и следователно местен произход, а Меджити е известен с това, че оглави овладяването на пет джамии от уахабити и изграждането на три джамии със съмнителна законност. 
						Опитът за събаряне беше последван от мирен протест, предимно на млади македонци, в подкрепа на изграждането на музея. Албански неправителствени организации, които също планираха протест, видяха провокация в присъствието им и се конфронтираха с тях, при което бяха ранени осем души. 
						 Президентът Георге Иванов и други длъжностни лица заявиха, че насилието трябва да бъде прекратено, и призоваха властите да санкционират нарушителите. Иванов каза за SETimes, че присъствието на много непълнолетни по време на инцидентите „буди тревога” и „показва, че родителите трябва да бъдат отговорни по отношение на заниманията на своите деца”. 
						 Иванов също така призна политическото измерение на размириците. „Това е призив да не се позволява да се стигне до подобни събития, защото дори само когато се обмисля възможността за избори, политическата сцена сякаш достига точка на кипене.” 
						Като цяло предпазливата реакция на полицията и на заместник-министъра на вътрешните работи и член на ДСИ Джевад Бучи, вследствие на която арестуваните албанци бяха освободени, подхрани гнева на обществеността поради съмнения в равенството пред закона. 
						„Имаше безпокойство и напрежение. Трябваше да успокоя ситуацията”, заяви Бучи. 
						Председателят на държавната комисия за отношенията с религиозните общности Валентина Божиновска заяви, че погрешното възприемане на паметници на културата като обекти за поклонение е претекст за създаването на инциденти, и определи опита за разрушаване като акт на вандализъм. 
						 „Това не е църква, а музей на македонското културно наследство, изграден върху 13-вековните основи на църква, в който ще бъдат изложени всички артефакти, открити в средновековната крепост – нещо, което правителството е длъжно да направи съгласно македонските закони и международните конвенции”, заяви Божиновска за SETimes. 
						Бившият министър на външните работи Слободан Чашуле каза за SETimes, че инцидентите пораждат допълнителен натиск за отслабване на управляващата коалиция. 
						Според привържениците на противоположната позиция партиите от управляващата коалиция, ВМРО-ДПМНЕ и ДСИ, се опитват да активизират своите избиратели. 
						Впоследствие коалицията направи съвместно изявление, в което призова за открит политически диалог в рамките на политическите институции и заяви, че институциите имат капацитета да решат този чувствителен въпрос. 
						 „Трябва да покажем с поведението си, че сме достойни граждани на нашата държава Македония и сме готови да пожертваме нашите по-тесни партийни или етнически интереси в името на стабилността на страната и мира и благополучието на гражданите”, заяви за SETimes Лиляна Поповска, председател на партия "Демократично обновление за Македония".

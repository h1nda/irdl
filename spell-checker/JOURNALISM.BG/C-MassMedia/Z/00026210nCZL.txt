Съветът за сигурност на ООН обсъди доклад за Косово
					22/04/2008
					 
						ПРИЩИНА, Косово -- Съветът за сигурност на ООН обсъди тримесечния доклад за Косово, представен от ръководителя на ЮНМИК Йоахим Рюкер в понеделник (21 април). Обсъждането бе съсредоточено върху намаляването на ролята на ЮНМИК в новата независима държава, предстоящите избори в Сърбия и постиженията на местните институции, но в същото време като че ли подчерта дълбокото разделение в позициите на членовете на Съвета за сигурност. Посланиците на САЩ и Великобритания разкритикуваха решението на Сърбия за провеждане на местни избори в Косово, като предупредиха, че това "няма да бъде от полза". Руският посланик Виталий Чуркин обаче настоя, че "сърбите имат пълното право да провеждат своите парламентарни и местни избори, когато намерят за добре."
						Сръбският президент Борис Тадич присъства на обсъждането, както и министър-председателят на Косово Хашим Тачи, който за пръв път присъства в тази си роля, откакто неговата страна обяви независимост на 17 февруари. (Експрес, Коха Диторе - 22/04/08; Б92, Бета, Танюг, АП - 21/04/08)

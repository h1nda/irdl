Култура: Концерт на легендарния състав "Леб и сол" в Битоля 
					12/07/2006
					Музикантите от групата за фюжънджаз от времето на Югославия "Леб и сол" се събраха след десетгодишно прекъсване и започнаха регионално турне. Още в културните новини: хървати и сърби почетоха Никола Тесла; бразилецът Зико бе избран за треньор на турския отбор "Фенербахче"; български археолози откриха древно селище.
					
 
					 
						
Членовете на "Леб и сол" Кокан Димушевски, Гарабет Тавитян, Бодан Арсовски и Влатко Стефановски. [Гети Имиджис]
						"Леб и сол", най-известният състав в бивша Югославия, започна регионално турне с концерт в Битоля, Maкедония. Над 3000 души се събраха да чуят виртуозния китарист Влатко Стефановски и другите членове на състава -- Бодан Арсовски (баскитара), Никола Димушевски (клавишни) и Гаро Тавитян (ударни) -- които изсвириха 25 от най-големите си хитове. Основан през 70-те години, "Леб и сол" бе известен с комбинирането на рок, фюжънджаз и етническа музика. Те са печелили многобройни награди на музикални фестивали през 70-те и 80-те години и многократно са избирани за най-добра група на годината.
						*** 
						Стотици хървати и сърби забравиха различията си и отпразнуваха 150-ата годишнина от рождението на световноизвестния учен и изобретател Никола Тесла, етнически сърбин, роден в Хърватия. Тържеството се проведе в родното село на Тесла, Смилян, и включваше откриването на нов мултимедиен център. Официални лица казаха, че Тесла символизира общото минало между двете страни; той е казвал, че еднакво се гордее със сръбския си произход и с хърватската си родина. 
						*** 
						Бразилската фурболна звезда Зико ще бъде треньор на турския отбор "Фенербахче", съобщи ръководството на турския футболен клуб миналата седмица. Зико, бивш треньор на японския национален отбор, ще замени германеца Кристоф Даум, който се отказа от поста по здравословни причини. 
						*** 
						Музеят "Дж. Пол Гети" в Лос Анджелис съобщи, че ще върне на Гърция две важни находки -- барелеф от 6-и век пр. Хр. от северния егейски остров Тасос и стела с надпис от 4-и век от Беотия. Атина твърди, че тези два антични предмета, заедно с мраморна статуя на момиче и златен македонски венец, са изнесени от страната незаконно.
						*** 
						
Български археолози съобщиха миналата седмица, че са открили древно тракийско селище от 5-и век пр. Хр. в община Карлово в Централна България. При разкопките е намерена сграда отпреди 3000 години с покрив от декоративни плочки -- вероятно дворецът на местния владетел. 
						*** 
						Първият сборник с разкази от съвременни албански автори, преведени на английски език, бе публикуван във Великобритания под заглавието "Балканска красота, балканска кръв: Съвременни албански разкази". Антологията от 143 страници, издадена от "Нортуестърн Юнивърсити Прес", е съставена от Робърт Елси. Тя включва произведения на 11 автора: девет от Албания и по един от Косово и Македония. 
						*** 
						57-ият фестивал "Дубровнишко лято" бе открит на 10 юли в Хърватия. Програмата включва над 80 театрални, балетни и оперни представления, концерти, литературни вечери и художествени изложби с участници от над 20 страни. 
						
(Различни източници – 05/07/06-12/07/06)

СВП предупреждава РС да ускори реформите и да престане да блокира процеса на интегриране в ЕС
		04/12/2005
		 
			САРАЕВО, Босна и Херцеговина (БиХ) -- Службата на върховния представител (СВП) предупреди Република Сръбска (РС) в петък (2 декември), че трябва да ускори осъществяването на определените реформи и да спре да блокира процеса на интеграция на БиХ в ЕС. На пресконференция, заместник върховните представители Лорънс Бътлър и Мартин Ней отбелязаха, че преди един месец те са съставили списък с мерки за осъществяването на реформи, които е трябвало да бъдат приети незабавно, но въпреки това все още никакви действия не са били предприети. Бътлър и Ней заявиха, че или правителството на РС трябва да действа бързо, или рискува да си навлече "политическо самоубийство"..
			Други новини - По време на посещението си в Баня Лука в петък американският посланик в БиХ Дъглас Макелхани потвърди значението на сътрудничеството на БиХ с трибунала на ООН за военни престъпления за присъединяването на страната към евроатлантическите структури . Макелхани се срещна с председателя на парламента Душан Стойчич и с други официални лица. (Независне новине - 03/12/05; Източници на СВП, Фена, РТРС - 02/12/05)

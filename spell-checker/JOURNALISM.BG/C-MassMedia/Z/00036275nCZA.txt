Засилени бяха мерките за сигурност в Северно Косово
					07/10/2010
					ЮЛЕКС, КФОР и косовската полиция пуснаха в изпълнение нов план за укрепване на върховенството на закона в Митровица и околните райони.
					От Линда Карадаку за Southeast European Times от Прищина -- 07/10/10
 
					 
						
Косовската полиция обедини сили с ЮЛЕКС и КФОР за прилагане на мерки за сигурност на север. [Ройтерс]
						ЮЛЕКС, правоналагащата мисия на ЕС в Косово, арестува тази седмица двама братя в операция срещу организираната престъпност. 
						Сърджан Вулевич, сърбин от Лепосавич, бе задържан в сряда (6 октомври), когато се яви, за да плати гаранцията на брат си Деян, който пък бе арестуван по-рано през седмицата по подозрения в извършване на няколко престъпления, включително опит за убийство. 
						Обвиненията, заради които е арестуван Сърджан Вулевич, включват заплаха на държавен служител, незаконно притежание на оръжие и възпрепятстване на длъжностни лица да изпълняват задълженията си. 
						 Говорителят на ЮЛЕКС Блерим Красничи каза, че мисията разследва 25 души в Северно Косово, като шест от тях се смятат за приоритетни случаи. 
						Лидери от община Митровица настояват за по-строги мерки за налагане на върховенството на закона. Честотата на инцидентите "създава проблеми за изпълнението на различни проекти на север," каза заместник-кметът Риза Хазири за всекидневника "Експрес". 
						Командващият на КФОР генерал Ерхард Бюлер, началникът на полицията на ЮЛЕКС Удо Карл-Хайнц Мьолер и директорът на Косовската полиция Бехар Селими обясниха плановете си пред медиите. 
						Според Бюлер броят на военнослужещите от КФОР в двете части на града е бил увеличен, като ще бъдат разположени контролни постове и ще има пешеходни патрули. 
						 "Мерки ще се вземат както на север, така и на юг. Съвместните операции... имат за цел да преодолеят тези предизвикателни ситуации за сигурността на север," каза той за "Експрес". 
						Мьолер каза, че някои от мерките са били приложени в понеделник. "Действията, които започнахме в Митровица, ще продължат," каза той пред репортери. 
						От името на Косовската полиция Селими каза: "Наш дълг е да предлагаме сигурност, да свиваме кръга на престъпниците и със сигурност ще направим това". Ръководителят на ЮЛЕКС Ив дьо Кермабон, който миналата седмица разговаря с представители на властите в Сърбия, заяви пред медиите, че и Белград е заинтересован да се бори с организираната престъпност. 
						 "Правим опити да установяваме отношения със съседните страни, [като Сърбия е] една от тях... [страните] трябва да работят заедно без политическа намеса, защото това е единственият начин да бъдем ефективни," каза Дьо Кермабон за "Коха Диторе". 
						Координаторът за прилагането на стратегията на Прищина за Северно Косово, Юлбер Хюса, казва, че всяка стъпка, предприета там, е от значение, предвид факта, че през последните десет години Северът не е бил под контрола на косовските институции. 
						"Не съм участвал в проектите напоследък, но се надявам, че те ще доведат до резултати и няма да бъдат част от медийни кампании, както се е случвало неведнъж през миналите години, когато ЮНМИК не направи нищо, за да промени нестабилното статукво на север," каза Хюса за SETimes. 
						 "Мисля, че проблемите, [които са се] насъбирали на север в продължение на близо едно десетилетие, не могат да се решат за един ден," каза Хюса.

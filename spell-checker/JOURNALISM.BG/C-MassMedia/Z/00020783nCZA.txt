Нови данни сочат, че много сърби все още живеят в крайна бедност
					28/11/2006
					Макар че работните заплати и други икономически показатели показват значителни подобрения, повече от 10 % от населението преживява ден за ден.
					От Давор Коникушич за Southeast European Times от Белград - 28/11/06
 
					 
						
Разселени хора, бежанци, инвалиди, жени и роми са сред най-застрашените от бедност групи. [Гети Имиджис]
						Независимо от подобрените икономически показатели крайната бедност все още съществува в Сърбия. Тя обхваща значителна част от населението и е разпространена най-вече в югоизточната част на страната, според официални данни. 
						"Това е проблем, който трябва да решим, и ние ще го решим, като създадем нови работни места," заяви президентът Борис Тадич по-рано тази година по случай Световния ден на ООН за преодоляване на крайната бедност. 
						По време на открита парламентарна дискусия по проблема председателят на Комисията за намаляване на бедността, Снежана Стоянович-Плавшич, заяви пред депутатите, че ситуацията се подобрява. Нивото е спаднало малко през последните три години - от над 10 % на 9,8 %. 
						Ленс Кларк, постоянен координатор на ООН в Сърбия, заяви, че един на всеки 14 души в страната живее под границата на бедността и че цифрата е двойна за селските райони. Около 70 % от сръбските инвалиди са застрашени от бедност и само 13 % могат да си намерят работа. 
						Бежанци, разселени лица, роми, хора със специални нужди и хора, които са загубили работата си в периода на прехода, са сред най-уязвимите, твърдят експерти. Нивото на бедност сред хората от ромската общност е шест пъти по-високо от това във всяка друга група - главно защото едва 19 % от ромите завършват средно образование, казва Кларк. 
						Групите, изложени на риск от крайна бедност, често биват изолирани от придобивките на подобряващата се икономика във време, когато условията за обществото като цяло се подобряват. 
						Заплатите например се повишават. По данни на Статистическото бюро средната нетна месечна работна заплата през 2002 г. е била 9 208 динара (равни на 121 евро). През 2003 г. тя е била 11 500 динара, през 2004 г. - 14 108, а миналата година - 17443 динара (или 229 евро). 
						Трудовата заетост обаче остава непроменена. Малко повече от 2 милиона граждани имат работа - брой, който по същество не се е променял от 2002 г.

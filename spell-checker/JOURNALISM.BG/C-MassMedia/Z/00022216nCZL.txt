Новият румънски кабинет ще се съсредоточи върху борбата с корупцията и използването на фондовете на ЕС 
					12/04/2007
					 
						БУКУРЕЩ, Румъния -- Министър-председателят Калин Попеску Търичану очерта борбата с корупцията, доброто усвояване на фондовете на ЕС и ефективната работа в екип като основни приоритети на неговото ново правителство по време на първото му заседание в Букурещ в сряда (11 април). Търичану добави, че кабинетът ще продължи изпълнението на програмата за интегриране в ЕС и реформи, одобрена от парламента през 2004 г. Новият кабинет се състои от членове на НЛП и етническата унгарска партия ДСУР. 
						Междувременно президентът Траян Бъсеску обеща да следи отблизо дейността на кабинета за прояви на корупция. В интервю за всекидневника "Котидианул" от сряда той добави, че няма начин противоречията му с Търичану да се изгладят. 
						Други новини -- Бившият министър на икономиката Кодрут Серес отново има неприятности, този път във връзка с държавната компания за производство на хидроелектроенергия "Хидроелектрика". Прокурори разследват него и още осем други души, въпреки че подробностите са откъслечни. Той вече е разследван за предполагаеми нередности в приватизационни сделки в енергийния сектор, но отрича да е вършил закононарушения. (Найн о’клок - 12/04/07; Медиафакс, Ромпрес, Реалитатя TВ, Фокус - 11/04/07)

Външните министри на ЕС одобряват разполагането на сили на Съюза в БиХ
13/07/2004
 
БРЮКСЕЛ, Белгия -- По време на срещата си в понеделник (12 юли) външните министри на ЕС официално оторизираха разполагането на 7-хиляден контингент в Босна и Херцеговина (БиХ), който ще поеме функциите на НАТО до края на тази година. Мисията на ЕС под британско командване би била по-скъпа от тези, които в момента се осъществяват в Македония и Конго, въпреки че продължителността на нейния мандат остава неясна. НАТО приветства това решение по време на Срещата си на върха преди две седмици в Истанбул.
Външните министри повториха в понеделник и предупреждението си към Република Сръбска (РС), в което те я призовават да сътрудничи пълноценно на Трибунала на ООН за военни престъпления. Те изразиха подкрепа за действията на Върховния представител Пади Ашдаун, с които той санкционира отказа на РС да сътрудничи и подчертаха, че пътят на БиХ за интеграция в ЕС зависи от задържането на обвинените. (Файненшъл Таймз, Независне новине - 13/07/04; НТВ Хаят - 12/07/04)

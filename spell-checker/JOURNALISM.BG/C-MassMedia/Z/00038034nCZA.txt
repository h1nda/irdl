Затвор за сръбската певица Цеца?
					04/04/2011
					Срещу турбофолк дивата Светлана Ражнатович са повдигнати обвинения, заради които тя може да се окаже в затвора. Някои обаче подозират, че се подготвя сключването на споразумение.
					От Игор Йованович за Southeast European Times от Белград – 04/04/11
 
					 
						
Срещу сръбската звезда на турбофолка Светлана (Цеца) Ражнатович са повдигнати обвинения в притежание на оръжие, както и за незаконно присвояване на средства от нейния футболен отбор. [Ройтерс]
						С 13 албума, оглавили класациите за продажби, и след изцяло разпродадени билети за концерти на Балканите и в чужбина тя е една от най-известните сръбски звезди. Името й е синоним на жанра „турбофолк”, преопаковал традиционни мелодии в нов денс-поп формат. 
						С красивата си фигура, голям бюст и лишен от морални задръжки стил Светла (Цеца) Ражнатович беше модел за подражание на хиляди момичета, израснали през 90-те години на ХХ век, когато жанрът беше в своя апогей. Сватбата й през 1995 г. с известния паравоенен лидер Аркан – застрелян пет години по-късно във фоайето на белградския „Интерконтинентал” – беше излъчена на живо по телевизията. 
						Сега Цеца е обвинена в присвояване на средства и незаконно притежание на оръжие - обвинения, заради които тя може да влезе в затвора за срок до 15 г. 
						„Никой в Сърбия не е недосегаем”, заяви министърът на правосъдието Снежана Малович, когато обяви обвинителния акт миналата седмица. Обяснявайки защо за разследването са били необходими осем години, преди да бъдат повдигнати обвинения, говорителят на прокуратурата Томо Зорич посочи, че обхватът на делото е бил широк. 
						„Трябваше да се съберат документи и данни за трансфери и банкови сметки в няколко държави, като например Русия, Гърция, Турция, Словения и Франция”, каза Зарич, като обясни, че прокурорите са искали да имат неопровержими доказателства, преди да пристъпят към действие. 
						Обвиненията за присвояване са свързани с трансфера на звезди от футболния клуб „Обилич”, който тя наследени от Аркан след смъртта му. Смята се, че Цеца е отклонила за себе си големи суми от продажбите – 4,1 млн. германски марки и още 3,1 млн. щ.д. 
						Тя също така е обвинена във връзка с 11 оръжия, открити в дома й през 2003 г. след убийството на премиера Зоран Джинджич. Певицата е виждана в компанията на лидерите на „Земунския клан”, престъпната група, организирала убийството. Впоследствие Цеца прекара четири месеца в ареста, но беше освободена, без да й бъдат повдигнати обвинения. 
						Обвинителният акт от миналата седмица предизвика полемика, като защитниците на Цеца я обявиха за невинна, а много други се чудеха защо разследването е продължило толкова дълго. Според Милош Джорелиевски, журналист, пишещ по въпросите на организираната престъпност, периодът е необичайно дълъг и много по-сложни наказателни дела са били обработвани по-бързо. 
						„Целият случай говори за връзките между политиците и хората от света на развлеченията и спорта”, заяви Джорелиевски за SETimes. „Светлана Ражнатович е имала близки хора във всяко правителство след 2000 г.” 
						Ивица Дачич, министър на вътрешните работи на Сърбия, признава, че има дългогодишни лични отношения с певицата. „С Цеца сме приятели от деца и не мога да кажа, че някой вече не ми е приятел, защото е подведен под отговорност”, каза той за белградските медии. 
						„Фактът обаче, че съм приятел с някого, не означава, че той ще бъде оправдан за каквото и да е. Нека съдът вземе окончателното решение”, добави Дачич. 
						Не всички обаче смятат, че това ще се случи. Белградските медии вече прогнозират, че Цеца ще сключи споразумение, като ще предаде част от спорните средства и ще излежи кратка присъда в затвора. 
						„Разбира се, добре е, ако публични личности нарушат закона, да отговарят за това”, казва Джорелиевски. „От друга страна обаче, вече се говори за сделка с Ражнатович, затова мисля, че в този случай няма да се стигне до съдебен процес. Затова гражданите няма да получат отговори на много интересни въпроси.” 
						Адвокатът на певицата Горан Петрониевич отказа коментар, докато не получи официален препис от обвинителния акт. 
						Сърбите в Белград, които разговаряха с репортерите на SETimes, реагираха по различни начини. „Мисля, че е добре да се покаже, че от всекиго трябва да се търси отговорност, когато нарушава закона, а не само от обикновените хора без защита”, казва Сладжана, на 36 г., продавачка. 
						Никола, на 30 г., който работи на строителен обект, смята, че зад всичко стоят политически мотиви. „Разследването е продължило осем години, а обвинителният акт се предявява сега, когато парламентарните избори наближават. Не е ли странно?”, каза той за SETimes.

Анан: "Постигнато е широко съгласие за интегрирана стратегия за Косово" 
					23/09/2004
					Генералният секретар на ООН Кофи Анан каза, че по време на консултации с основни държави членки и партньорски организации е постигнато широко съгласие за интегрирана стратегия за Косово. 
					(ООН - 22/09/04; РСЕ/РС, ЮНМИК, Гласът на Америка - 21/09/04; АП - 20/09/04 
 
					 
						
Генералният секретар на ООН Кофи Анан каза в сряда (22 септември), че тази седмица е постигнат общ консенсус за интегрирана стратегия за Косово. [АФП] 
						След разговори в Ню Йорк с представители на международната общност генералният секретар на ООН Кофи Анан каза в сряда (22 септември), че тази седмица е постигнат общ консенсус за интегрирана стратегия за Косово. 
						"Бе постигнато широко съгласие относно необходимостта от съсредоточаване на усилията върху икономиката и сигурността, необходимостта да се работи с Белград и да се осигури участието на косовските сърби в този процес, както и важността на процеса на изпълнение на стандартите", е казал Анан, цитиран в съобщение на ООН за пресата. 
						В понеделник той е провел две отделни срещи с представители на основни страни членки на ООН и с ръководствата на ЕС, НАТО и ОССЕ. В консултациите са участвали и ръководителят на ЮНМИК Сьорен Йесен-Петерсен, както и посланикът на Норвегия в НАТО, Кай Ейде, който по поръчка на ООН направи оценка на политическата ситуация в Косово след размириците, избухнали там в средата на март. 
						Докладът на Ейде, представен на Анан през юли, препоръчваше да се ускори прехвърлянето на властта на косовските представители и да се ускори подготовката за преговорите за бъдещия статут на провинцията. 
						По време на срещите си в понеделник Анан е запознал участниците с възможните корекции в плана на ООН за реформите в Косово. Планът, известен като "стандарти преди статут", посочва целите, които Косово трябва да постигне в осем области - включително демократични институции и върховенство на закона, свобода на придвижването, завръщане на бежанците и промени в областта на икономиката, преди да започнат преговорите по окончателния му статут. За средата на 2005 г. е планиран преглед на напредъка на провинцията в постигането на тези цели. 
						Румънският министър на външните работи Мирча Джоана каза, че участниците в срещите са подчертали необходимостта от по-големи усилия от страна на международната общност при подготовката на Косово за прегледа догодина. 
						"Не можем просто да седим безучастно и да чакаме да мине времето, и накрая да вземем решения по различните въпроси", каза Джоана пред РСЕ/РС, като добави, че дискусиите са се съсредоточили главно върху процеса на децентрализация на Косово и прехвърлянето на правомощия върху временните институции на самоуправлението. 
						Анан предложи ООН да разгледа и други области, в които отговорностите биха могли да се прехвърлят на временните институции, но добави, че "една по-последователна политика за изграждане на техните компетенции" би била от съществено значение. "Тази политика за прехвърляне на отговорностите не може да успее без отчетност и еднообразно прилагане" от страна на временните институции, каза той. 
						Междувременно едномесечната кампания преди парламентарните избори на 23 октомври в Косово започна в сряда. 
						"Вероятно това ще бъдат най-важните избори в Косово досега", каза Йесен-Петерсен в специално обръщение, което отбеляза началото на кампанията. "Ще бъдат избрани парламент и правителство, които ще управляват Косово през периода до прегледа на прилагането на стандартите, планиран за средата на 2005 г. Ако резултатът от този преглед е положителен, ще бъде открит пътят към преговорите за определяне на бъдещия статут на Косово, в които изключително важна роля ще играят избраните от вас представители." 
						Също в сряда сегашният председател на ОССЕ, българският външен министър Соломон Паси, призова всички гласоподаватели от провинцията да гласуват, като подчерта, че международната общност "се опитва да направи всичко възможно да подкрепи демократичния процес в Косово". Той помоли също сръбския премиер Воислав Кощуница да "призове" косовските сърби да не бойкотират изборите. 
						"Изключително важно е всички слоеве на обществото да бъдат представени в новия парламент, който ще бъде избран на 23 октомври", каза Паси в телефонен разговор с Кощуница.

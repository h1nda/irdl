Белград се превръща в потенциална "гореща точка" за инвеститорите
					21/04/2006
					Списанието ЕфДиАй, издание на лондонския "Файненшъл Таймс", наскоро номинира сръбската столица за един от своите "Европейски градове на бъдещето" за 2006-2007 г.
					От Георги Митев-Шантек за Southeast European Times от Белград -- 21/04/06
 
					 
						
"Градът продължава да работи за създаването на необходимите условия за привличане на чуждестранен капитал," каза кметът на Белград Ненад Богданович. [Гети Имиджис]
						
Списанието ЕфДиАй, издание на "Файненшъл Таймс", неотдавна обяви първия кръг от номинации за своя списък на "Европейски градове на бъдещето" за 2006-2007 г. Белград бе избран в категорията "Югоизточна Европа/Югоизточна Централна Европа". 
						Обосновавайки избора си, списанието се позова на икономическия растеж и повишаващия се инвеститорски интерес. 
						"Растежът на сръбската икономика бе 8,6 % през 2004 г., а ръстът на БВП се очаква да надхвърли 6 % за 2005 г.," се казва в него. "Общите инвестиции в Сърбия през 2005 г. се изчисляват на 1,65 милиарда евро, а сред по-важните нови инвеститори са италианската "Банка Интеса", американското дружество "Бол Пакиджинг" и немската "Метро Кеш &amp; Кери". Магазинът на "Метро" в Белград бе най-голяма инвестиция на зелено в Югоизточна Европа за 2004 г. 
						"Освен това "Майкрософт" установи своя първи център за развитие на софтуер в Югоизточна Европа в Белград," отбелязва ЕфДиАй. 
						Според кмета на Белград Ненад Богданович признанието ще привлече допълнителни нови инвестиции и ще помогне за разкриването на работни места, което на свой ред ще доведе до по-добри условия за живот в сръбската столица. 
						"Това, от което Белград и Сърбия имат нужда, е чуждият капитал да започне да навлиза с по-голяма скорост. Без това няма да има нови работни места и нови програми. В страната има недостиг на пари, а парите са в чуждите инвеститори и по тази причина те са ни необходими. Градът продължава да работи за създаването на необходимите условия за привличането на чуждестранен капитал," каза Богданович. 
						През последните няколко години Белград претърпя значително развитие. Сериозни средства бяха инвестирани не само в построяването на търговски центрове и вериги от магазини, но и в ремонтирането на старата и изграждането на нова инфраструктура -- енергийна, ВиК и пътна.
						След свалянето на режима на Милошевич през 2000 г. работните заплати са се увеличили неколкократно, а 15-процентното увеличение на заетостта върна работна сила до нивата й от предвоенната 1990 г. 
						През 2000 г. Белград спечели около 10 млн. евро от отдаването под наем на общинска земя в регулация за застрояване, а тази година сумата е десет пъти по-голяма. Инвестиции за подготвяне на парцели за строеж са запланувани по протежението на паневропейския Коридор № 10, който преминава през града, заедно с инвестиции за развитието на бреговата ивица на реките Сава и Дунав, които са част от Коридор № 7. 
						Богданович изчислява, че до 2009 г. Белград може да очаква да бъдат застроени до 1,5 млн. кв. метра търговски и жилищни сгради. Сегашната средна месечна заплата от 288 евро се очаква да нарасне на 500 евро, а работната сила се очаква се увеличи с 15 % от сегашните 620000 души. 
						Освен Белград в списъка на ЕфДиАй са включени още Баку, Барселона, Берлин, Бърно, Копенхаген, Дъблин, Лондон, Маниса, Париж, Виена, Вилнюс и Цюрих.

Дипломатически дневник: Полша подкрепя евроинтеграцията на Сърбия 
					09/11/2010
					Полша отново потвърди подкрепата си за евроинтеграцията на западнобалканските страни. Още в дипломатическите новини: Сърбия и Словения приветстват по-близките двустранни отношения.
					 
						
Полският външен министър Радослав Сикорски проведе разговори със сръбския си колега Вук Йеремич. [Ройтерс]
						Полският външен министър Радослав Сикорски посети в понеделник (8 ноември) Белград, където се срещна със сръбския си колега Вук Йеремич. Разговорите им се съсредоточиха върху кандидатурата за евроинтеграция на Сърбия, тема, която Сикорски ще обсъжда и в Македония. Обиколката му на Балканите цели да потвърди отново интереса на Варшава към евроинтеграцията на Западните Балкани, преди да дойде ред на Полша да поеме ротационното председателство на ЕС следващото лято.
						*** 
						
						Сръбският премиер Мирко Цветкович и гостуващият му словенски колега Борут Пахор бяха единодушни на 2 ноември, че политическите и икономическите отношения между страните им се подобряват. Цветкович благодари на Пахор за подкрепата на страната му за кандидатурата на Сърбия за членство в ЕС.
						*** 
						Еврокомисарят по разширяването Щефан Фюле ще посети Подгорица в сряда (10 ноември), ден след като Европейската комисия (ЕК) публикува доклада си за напредъка на Черна гора. Очаква се, че ЕК ще препоръча на Черна гора да бъде даден кандидат-членски статут, но и че ще предупреди страната във връзка с усилията й за борба с организираната престъпност и корупцията, както и че ще призове за подобряване на реформите в правосъдието с цел откриване на присъединителните преговори. Черна гора подаде официално заявлението си за членство в ЕС през 2008 г. 
						*** 
						
						Сръбският външен министър Вук Йеремич каза на 3 ноември в Баня Лука, че Сърбия ще продължи да подкрепя новото ръководство на Република Сръбска (РС). Йеремич пристигна в РС ден след като Централната избирателна комисия на Босна и Херцеговина (БиХ) потвърди резултатите от общите избори на 3 октомври. Той поздрави сегашния премиер Милорад Додик за победата му в президентската надпревара в РС. Двамата се съгласиха, че Белград и Баня Лука трябва да засилят икономическото си сътрудничество.
						(Различни източници – 02/11/10-09/11/10)

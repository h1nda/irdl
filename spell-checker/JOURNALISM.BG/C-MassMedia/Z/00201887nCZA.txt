Гърците изправени пред допълнителни строги мерки
					22/09/2011
					Гърция одобри нова група болезнени мерки в сряда в опит да си осигури още финансова помощ.
					(Би Би Си, Айриш Индипендънт - 22/09/11; еКатимерини, АП, АФП, Ройтерс, ДПА, Блумберг, ФТ, Евронюз, Ню Йорк Таймс, Лос Анжелис Таймс, Дау Джоунс, АГИ - 21/09/11)
 
					 
						
Протестиращи се събраха пред парламента в Атина в сряда (21 септември) заради планираните нови мерки за затягане на коланите. [Reuters]
						В сряда (21 септември) гръцкото правителство обяви, че в рамките на няколко дни ще поиска от парламента да одобри нов пакет от мерки, целящи да намалят раздутия бюджетен дефицит на затъналата в дългове страна. 
						Предвижданите стъпки целят да убедят международните кредитори на Гърция, че Атина прави всичко по силите си да постигне стриктните финансови цели по спасителното споразумение на стойност 110 милиарда евро, договорено с ЕС и МВФ през май 2010 г. 
						Но най-важната цел на правителството е да осигури бързото отпускане на нов транш от 8 милиарда евро по спасителния пакет, за да се избегне нарушение на страната по отношение на огромните ѝ дългове. През последните седмици официални лица предупреждават, че до средата на октомври Гърция ще е останала без средства. 
						В допълнение към серия от болезнени стъпки, одобрени след договарянето на спасителния пакет миналата година, сега гърците ще бъдат изправени пред нови намаления на пенсиите и заплатите и нови данъчни увеличения, ако законодателите одобрят новите мерки. Вероятно хиляди работници ще изгубят препитанието си, след като десетки държавни предприятия бъдат затворени до края на тази година. 
						Разкривайки плана след седемчасова среща на кабинета в сряда, правителственият говорител Елиас Мосиалос каза, че броят държавни служители, които ще бъдат поставени в специален трудов резерв през следващите три месеца е бил увеличен с 50% до 30 000 души. Те ще получават само част от заплатата си, докато правителството реши дали да ги съкрати или преназначи. Според Мосиалос тази мярка ще засегне 3% от над 750 000 гърци, които работят в обществения сектор.
						Кабинетът също така реши допълнително да намали прага от 8 000 евро за необлагаем доход, който беше въведен по-рано тази година. От 2012 г. всички доходи, надхвърлящи 5 000 евро, ще бъдат облагани с данък, каза говорителят. 
						Новите мерки за затягане на коланите ще засегнат и много гръцки пенсионери. Тези, чиито месечни държавни пенсии надхвърлят 1 200 евро, ще понесат орязване с 20% на сумите над този праг. Пенсионерите под 55-годишна възраст, които взимат над 1 000 евро на месец, ще получават с 40% по-малко от сумите, надхвърлящи тази цифра. 
						В сряда правителството също реши, че новият данък върху недвижимите имоти, обявен по-рано този месец, който се очакваше да бъде налаган само 2 години, ще остане в сила поне до 2014 г. 
						Други мерки, които бяха обявени без допълнителни подробности, включват въвеждането на унифицирана схема на заплащане за гръцкия обществен сектор, както и няколко структурни реформи и приватизации, обяви атинският ежедневник "Катимерини". 
						Новите мерки бяха обявени ден след края на две фази на конферентни разговори между гръцкия финансов министър Евангелос Виницелос и висши представители на т.нар. "тройка" - Европейската комисия, Европейската централна банка и МВФ. 
						"Така направеният избор изпрати послание до нашите партньори и до пазарите, че Гърция иска и може да изпълни своите задължения, като не престава да бъде в централното ядро на еврото и ЕС", се казва в становище, оповестено след срещата на кабинета в сряда.
						Тройката ще изпрати нова мисия инспектори в Гърция, които да проверят спазването на условията на спасителния пакет, преди да бъде одобрено отпускането на следващия транш с финансова помощ. 
						В обръщение към парламента преди правителствената среща в сряда Веницелос обясни нуждата от допълнителни строги мерки. 
						"Ако не бяхме под наблюдението на тройката... за съжаление отново щяхме да се отклоним от верния курс", каза министърът. "Това не е въпрос на намерение, а на манталитет, липса на способности, управленска структура, методи, навици, както и въпрос на инерция"

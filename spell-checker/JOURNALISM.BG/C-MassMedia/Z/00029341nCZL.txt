Косово празнува годишнината от независимостта си
					18/02/2009
					 
						ПРИЩИНА, Косово -- Страната отбеляза първата годишнина от своята независимост във вторник (17 февруари). Липсват съобщения за каквито и да било инциденти. Парламентът проведе спокойна сесия, а представителите на акредитираните дипломатически служби в Косово поздравиха президента Фатмир Сейдиу и министър-председателя Хашим Тачи. "От обявяването на независимост Косово предприе разумни, решаващи стъпки към изграждането на демократични институции и доказа, че нашата страна допринася значително за мира и стабилността в региона", каза Сейдиу.
						Други новини от вторник -- Специалният представител на ЕС в Косово Питер Фейт каза за радио "Дойче Веле", че би било нереалистично да се мисли, че косовските власти биха подновили преговорите по въпроса за статута със Сърбия. "Мисля, че би било възможно да се обсъждат технически въпроси," каза Фейт.
						Междувременно във вторник представителите на сръбските общини - подкрепени от членове на сръбския парламент - одобриха изявление срещу независимостта на Косово. На среща в Звечан паралелното Събрание на сръбските общини в Косово прие декларация, потвърждаваща конституционния статут на Косово в рамките на Сърбия и отхвърляща всички актове, свързани с независимостта, предприети от косовските институции. Правителството на Косово определи декларацията като "илюзия" на "група луди хора, които живеят във времената на [Слободан] Милошевич". (Зери, Коха Диторе, Косова Сот, Експрес, Лайм, Б92 - 18/02/09; Дойче Веле - 17/02/09)

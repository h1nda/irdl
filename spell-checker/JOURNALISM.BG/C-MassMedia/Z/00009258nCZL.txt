Членове на "17 ноември" получават присъди в последната фаза на процеса срещу тях
08/12/2003
Гръцки съд осъди 15 от обвинените 19 члена на терористичната група "17 ноември" в заключителната фаза на продължителния процес срещу тях. Някои от ключовите членове на групата се очаква да получат по няколко доживотни присъди.
(АП, Ройтърс, Би Би Си, Си Ен Ен - 08/12/03)
 
 
В понеделник (8 декември) гръцки съд за борба с тероризма осъди 15 члена на терористичната група " 17 ноември", обвинени в убийства, бомбени нападения и въоръжени грабежи в периода на почти 30-годишната терористична дейност на групата. Сред осъдените лица е и ръководителят на групата Александрос Ятопулос, както и главният "килър" Димитрис Куфодинас. Осъдителните присъди бяха обявени в края на 9-месечен процес срещу 18 мъже и една жена. Много от осъдените се очаква да получат по няколко доживотни присъди, когато тричленният съдийски състав произнесе присъдите по-късно тази седмица.
Терористичната група започна да налага своето царство на страха през 1975 г. с убийството на американския официален представител в Атина Ричард Уелч. "17 ноември" е обвинена в убийството на 22 души през последните 28 години, вкл. изтъкнати личности от Гърция, както и британски, американски и турски дипломати. Последната й жертва бе британското военно аташе в Атина Стивън Сондърс през юни 2000 г.
Пробивът в усилията да се неутрализира терористичната група настъпи миналата година, когато провалилият се опит за бомбено нападение доведе до арестуването на Савас Ксирос, първият задържан заподозрян за членство в "17 ноември", както и до залавянето на още 18 лица.
Процесът срещу тях бе открит през март и се провеждаше в специална съдебна зала в затвор, подобен на бункер. Повече от 2000 обвинения бяха предявени срещу заподозрените в рамките на това, което бе определено като най-големия процес от десетилетия насам. Процесът протече без цивилни съдебни заседатели и процесуалните действия бяха в съответствие със специалното законодателство за борба срещу тероризма, прието през юни 2001 г. Предвид обаче действащите в Гърция ограничения за давността, процесът третираше единствено престъпления, извършени през последните 20 години.
Стотици свидетели бяха призовани да дадат показания в хода на процеса. В понеделник съдиите постановиха няколко присъди срещу Ятопулос в качеството му на предполагаем "архитект" на марксистката бойна група, въпреки че той отричаше всякаква връзка със "17 ноември".
Куфодинас, осъденият главен убиец в групата, заяви пред съдиите, че поема "политическата отговорност" за действията на "17 ноември" от 1975 г. до днес. В хода на процеса и други признаха участието си в актовете на групата. Четирима обвиняеми, вкл. единствената жена, бяха оправдани.
"Гръцкото правосъдие се произнесе днес и решенията му се уважават от всички, " каза кметът на Атина Дора Бакуяни, чийто съпруг бе сред жертвите на групата. "Пътят напред е все още дълъг и за нас това е само първата отсечка. Разбира се, любимите хора не могат да се върнат при нас."

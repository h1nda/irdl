Пратеник на ЕС предупреди, че политиците водят БиХ към налагане на санкции
					26/09/2007
					 
						САРАЕВО, Босна и Херцеговина (БиХ) -- Димитрис Куркулас, ръководител на делегацията на Европейската комисия в БиХ, предупреди във вторник (25 септември), че като забавя подписването на Споразумението за стабилизация и асоцииране с ЕС, БиХ фактически сама си налага санкции. Куркулас се срещна с президента на Република Сръбска Милан Йелич, за да обсъди напредъка на преговорите за реформа в полицията, като отправи призив за постигане на споразумение преди края на месеца. Йелич каза, че се надява да има споразумение до края на следващата седмица. 
						Както бе съобщено по-късно същия ден обаче, представители на сръбските партии отново са потвърдили позицията на РС по всички основни въпроси. Преговорите продължават вече две години.
						Други новини -- Представителна делегация на Парламентарната асамблея на Съвета на Европа (ПАСЕ)посети Сараево във вторник и посочи, че БиХ е постигнала минимален прогрес в осъществяването на следприсъединителните ангажименти към Съвета на Европа. Наблюдаващият екип на ПАСЕ се срещна с върховния представител Мирослав Лайчак и се солидаризира с мнението му, че БиХ трябва да се концентрира върху финализирането на процеса на реформа в полицията, за да придвижи напред своята кандидатура за интеграция в ЕС.
						Също във вторник Лайчак се срещна с Алмир Джуво, генерален директор на Агенцията за разузнаване и сигурност на БиХ. Лайчак настоя за изработването на по-ефективна стратегия за борба с престъпността, като заяви: "Корупцията, организираната престъпност и военнопрестъпниците продължават да разрушават тъканта на обществото". (Дневни Аваз, Независне Новине - 26/09/07; РТРС, ПБС, Фена, АФП, Уебсайт на СВП - 25/09/07)

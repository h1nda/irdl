ЮЛЕКС не успя да проведе съдебно заседание в Северно Косово
					03/03/2009
					 
						ПРИЩИНА, Косово -- Малка група сърби се събра пред входа на Районния съд в Северна Митровица в понеделник (2 март) и блокира работата на съдиите и прокурорите на ЮЛЕКС през първия им ден в сградата. Комисия от трима съдии на ЮЛЕКС искаше да разгледа наказателно дело, свързано с обира през октомври 2007 г. в района Лепосавич в северната част на страната. Протестиращите заявиха, че са против прилагането на косовските закони и използването на печати на Косово в официални съдебни документи. Съдът не е пренасрочил заседанието си. 
						В други новини от понеделник се съобщава, че здравните работници са прекратили седемдневната си стачка след среща с премиера Хашим Тачи. Според представители на федерацията на профсъюзите на здравните работници в Косово стачкуващите са се споразумели с Тачи да създадат комитети, които да преразгледат исканията им. (Зери, Експрес, Би Би Си, Гласът на Америка, Коха Диторе, Косова Сот, Teлеграфи - 03/03/09; РТК, Кохавижън - 02/03/09)

Бизнес: Албания е водеща в региона по фискален растеж
					19/11/2010
					Според ЕБВР Албания е на път да заеме челното място в Югоизточна Европа тази година. Още в деловите новини: Летище Прищина планира да увеличи броя на изпълняваните полети.
					 
						
Албания е с най-добра икономическа перспектива за 2010 г. в Югоизточна Европа. [Архив]
						Европейската банка за възстановяване и развитие (ЕБВР) прогнозира, че през тази година Албания ще постигне най-висок икономически растеж в Югоизточна Европа. Прогнозата за 3 % икономически растеж се дължи на редица фактори, като например относителната макроикономическа стабилност на страната и фискалните ограничения, се посочва в публикувания в сряда (17 ноември) годишен доклад на ЕБВР. 
						*** 
						Нова фериботна линия, свързваща българския гр. Свищов и румънския Зимница на отсрещния бряг на река Дунав, беше открита този месец. Инвестицията от 6 млн. евро е направена от румънски инвеститор. Фериботът има капацитет да превозва до 250 пътници, 12 камиона и 40 леки автомобила. 
						*** 
						Международното летище в Прищина привлича все повече авиокомпании, които ще осигурят нови връзки с големи европейски градове. Летището обяви във вторник (16 ноември), че от началото на следващата година „Луфтханза” ще изпълнява четири полета седмично до Германия. „Изиджет” планира да започне полети до Обединеното кралство и Швейцария, а унгарската „Малев” ще удвои полетите си до 14 седмично. Полетите до Италия и Белгия вероятно също ще се увеличат. Очаква се тази година единственото летище в Косово да регистрира рекордните 1,3 милиона пътници. 
						*** 
						
						Българското правителство е избрало „Ейч Ес Би Си” за консултант за изграждането на втората атомна електроцентрала на страната в Белене, съобщи във вторник (16 ноември) министърът на икономиката Трайчо Трайков. Консултантът ще изготви доклад за икономическата ефективност на проекта, която вероятно ще бъде ключов фактор за привличането на стратегически европейски инвеститор. 
						*** 
						
						Турската „Медисин Хоспитал Груп” официално откри своята първа международна инвестиция в Косово. Кардиологичната болница в Прищина е с капацитет 70 легла и ще създаде 110 работни места. 
						 *** 
						Рейтинговата агенция „Стандард енд Пуърс” понижи във вторник (16 ноември) оценката на кипърската икономика с една степен до „А с отрицателна перспектива” поради високата експозиция на банковия сектор към обременената с дългове Гърция. Според агенцията понижението отразява „нарастващата уязвимост от вътрешен кредитен риск, дължащ се на външните активи и вътрешната задлъжнялост на кипърската финансова система, както и влиянието, което те в крайна сметка може да окажат върху държавните финанси”. 
						*** 
						В сръбското село Драгачица, близо до Чачак, е открита първата миниелектроцентрала, захранвана с биомаса, съобщиха местните медии на 12 ноември. Централата, която има годишен капацитет от 600 000 kWh, ще се захранва с царевичен силаж. Инвестицията в проекта е в размер на около 200 000 евро. 
						*** 
						
						Хърватският парламент започна във вторник (16 ноември) обсъждането на проектобюджета за 2011 г. Проектът предвижда бюджетен дефицит в размер на 4,3 % от БВП, като се приема, че растежът на икономиката през 2010 г. ще бъде 1,5 %. Разходите включват 270,6 млн. евро за процеса на присъединяване към ЕС. 
						*** 
						МВФ е ревизирал прогнозата си за растежа на БВП на Босна и Херцеговина (БиХ) за 2011 г. до 2,2 %, в сравнение с предвижданите по-рано 3 %, съобщи в понеделник (15 ноември) представителят на МВФ Костас Христу. Христу оглавяваше мисията на Фонда, която бе в страната в продължение на две седмици за четвъртия преглед на стендбай споразумението за 1,2 млрд. евро. След отпътуването си от БиХ мисията заключи, че като цяло стендбай споразумението се изпълнява съгласно планираното. 
						
						(Различни източници – 12/11/10-19/11/10)

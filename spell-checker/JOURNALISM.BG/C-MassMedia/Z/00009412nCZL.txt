SEE Legal работи за създаване на по-добри инвестиционни възможности в ЮИЕ
22/12/2003
SEE Legal, група водещи адвокатски фирми, се стреми да предлага качествени правни услуги на онези, които искат да инвестират в страни от региона.
От Мария Лазарова за Southeast European Times в Скопие - 22/12/03
 
 
Водещи юридически фирми от няколко страни в ЮИЕ създадоха "The South East Legal Group". Целта на групата е да гарантира широк диапазон от висококачествени юридически услуги за клиенти с делови интереси в региона или за онези, които искат да разширят операциите си, обхващайки и други държави от ЮИЕ.
Взети заедно, партньорите в "SEE Legal" -- "Кало и съдружници" в Тирана; "Борислав Боянов и съдружници" в София; "Нестор Нестор Дикулеску Кингстън Питърсън" в Букурещ; "Каранович и Николич" в Белград и "Юридически офис Поленак" в Скопие обединяват 200 юристи. Очаква се клонове в Молдова, Турция, Гърция, Босна и Херцеговина и Хърватия да се присъединят скоро към групата.
Според председателя на "SEE Legal", българинът Борислав Боянов, основните принципи, върху които функционира групата, са независимост, съвместни действия, равнопоставено третиране и взаимно уважение. " ЮИЕ вече не е само регион, съставен от много държави," казва Боянов. " Сега имаме SEE Legal. Когато клиенти търсят юридическо представителство в която и да е държава от ЮИЕ, те могат да изберат юрист, член на тази група, в когото да имат пълно доверие."
"SEE Legal има за своя търговска цел предоставянето на висококачествени услуги на чужди инвеститори," заявява Никола Поленак, старши партньор в "Юридически офис -Поленак". " Макар че покриваме всяка област, поставяме акцент върху търговския закон заради инвеститорите, които искат да вложат капитали в региона. Обикновено, когато чужденци искат да инвестират в дадена страна, те непременно събират информация на юридическата база в страната, за данъците, за условията за наемане на работна сила. Нашата група е създадена именно за да улеснява този процес." Той добавя, че друга цел е осъществяването на директивите на ЕС за регионално сътрудничество.
Симеон Гелевски, председател на Върховния съд в Македония, приветства създаването на "SEE Legal" като предвестник на регионалното взаимодействие в сферата на правото. "Обмяната и оттам обогатяването на правния опит на всички практикуващи юристи ще им позволи да изучат по-бързо законодателството на западноевропейските държави и да използват усвоените знания, като ги прилагат в македонското законодателство и в законодателствата на другите държави от ЮИЕ."
Областите на правото, които членовете на групата покриват, са банково дело, несъстоятелност, търговско право, конкурентно право, финанси, чужди инвестиции, застрахователно дело, приватизация и придобиване на собственост.

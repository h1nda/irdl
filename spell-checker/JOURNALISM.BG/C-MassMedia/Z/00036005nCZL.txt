Гръцкият премиер Папандреу се опасява, че национализмът може да навреди на връзките с Албания 
					13/09/2010
					 
						АТИНА, Гърция -- В събота (11 септември) гръцкият министър-председател Георгиос Папандреу изрази загриженост, че инспирираните от национализъм актове срещу гръцкото малцинство в Албания може да създаде сериозни проблеми в отношенията между двете държави. След ежегодната си реч в Солун по въпросите на икономиката той беше запитан за неотдавнашен инцидент в Химара. Гърция го определя като етнически мотивирано убийство на член на гръцкото малцинство. Папандреу отбеляза, че Гърция може да наложи условия за евентуалното интегриране на Албания в ЕС, ако Тирана не защити правата на своето гръцко малцинство. „Национализмът винаги е създавал големи проблеми”, заяви Папандреу. (Би Би Си, Топ Ченъл, Balkan Web, Телеграфи - 12/09/10)

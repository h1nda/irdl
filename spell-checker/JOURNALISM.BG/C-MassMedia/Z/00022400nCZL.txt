Русия: Косово не успява да изпълни стандартите
					30/04/2007
					 
						МОСКВА, Русия -- Според руското външно министерство проучвателната мисия на Съвета за сигурност в Косово е установила, че провинцията не успява да изпълни международните стандарти и разпоредби на Резолюция 1244 на Съвета за сигурност. В изявление, публикувано в неделя (29 април) министерството цитира този неуспех като причина планът на Ахтисаари да не бъде приет. Москва обаче призна, че е постигнат известен напредък в социалната и административната сфера.
						Междувременно в интервю, публикувано в неделя премиерът на Косово Агим Чеку призна, че независимо Косово може да не бъде признато от някои членове на международната общност, ако планът на Ахтисаари не успее да получи одобрението на Съвета за сигурност. Подобно развитие на събитията ще бъде лошо за Косово, заяви Чеку. Коментирайки позицията на Сърбия, премиерът заклейми "политиците, които използват Косово като средство за пропаганда". 
						"От друга страна съществуват умерени млади хора, на които са омръзнали всички стари истории за Косово. Те искат да гледат напред и да се присъединят към Европа", заяви Чеку. "Сърбия е блокирана от своето минало"." (Tanjug, RTS, AP, AFP, UPI - 29/04/07)

Руският премиер Путин изрази задоволство от подобрените отношения с България
					15/11/2010
					След като прекара съботния ден в София, руският премиер Владимир Путин отпътува обратно със споразумения за ключов проект за газопровод и с кученце.
					(EUobserver, София Ехо, Москоу Таймс - 15/11/10; Агенция София Нюз, Dnevnik.bg, Медиапул - 14/11/10; АФП, Ройтерс, Блумбърг, ДПА, Агенция София Нюз, Информационна агенция Фокус, Dnevnik.bg, БГНЕС, Официален уебсайт на българското правителство - 13/11/10)
 
					 
						
Благодарение на усилията на българския министър-председател Бойко Борисов (вдясно) Москва и София развиха своите отношения в няколко ключови сектора, заяви руският премиер Владимир Путин в София. [Ройтерс]
						По време на еднодневното работно посещение на руския премиер Владимир Путин в София в събота (13 ноември) България и Русия подписаха две споразумения за проекта за газопровод „Южен поток” и трето във връзка с прилагането на спогодба за социалното осигуряване. 
						Акционерното споразумение за създаването на съвместно предприятие с равно участие на двете страни за изграждането и експлоатацията на българската отсечка от газопровода за пренос на руски природен газ към Европа и уставът на дружеството бяха подписани от главния изпълнителен директор на „Газпром” Алексей Милер и директора на "Български енергиен холдинг" (БЕХ) Мая Христова. 
						Очаква се новата фирма, наречена „Южен поток България”, да бъде регистрирана до края на този месец. Тя ще бъде със седалище в София и „ще съхранява средствата си в [съвместното предприятие], което е 100 % държавна собственост”, обясни премиерът Бойко Борисов. 
						Съгласно договорената по-рано тази година пътна карта, която има за цел да се ускори работата по проекта на „Газпром” и италианската „Ени”, съвместното предприятие трябваше да бъде създадено до февруари 2011 г. Поради тази причина газопроводът „Южен поток” може да бъде пуснат в експлоатация четири месеца по-рано от планираното, заяви Милер в София. 
						Според първоначалните планове строителството трябва да започне през 2013 г. и да приключи до 31 декември 2015 г. Тръбопроводът, който включва 900-километров участък по дъното на морето, свързва черноморските пристанища Новоросийск в Русия и Варна в България и трябва да транспортира руски природен газ до Европа, заобикаляйки Украйна. Първоначално той ще пренася 30 млрд. куб. м газ годишно. Миналата година „Газпром” и „Ени” се договориха да увеличат годишния капацитет на „Южен поток” до 63 млрд. куб. м до 2018 г. 
						 Според Путин след като това стане, България ще получават 2,4 млрд. щ.д. годишно от транзитни такси от газопровода. 
						 „Материалната изгода за България е очевидна”, заяви руският премиер, определяйки решението от събота като „важна стъпка към изграждането на газопровода”. Очаква се разходите за проекта да бъдат изчислени до края на март. Според някои източници може да бъдат между 19 и 24 млрд. евро. 
						На съвместна пресконференция с българския си колега Путин посочи, че към „Южен поток” може да се присъединят и други европейски компании. Освен френската компания ЕДФ, която се е съгласила да придобие дял от най-малко 10 % в проекта, интерес са проявили и някои германски фирми, съобщи „Газпром” по-рано. 
						„Южен поток” е смятан за конкурентен на проекта „Набуко”, който се подкрепя от САЩ и ЕС и трябва за пренася 31 млрд. куб. м природен газ годишно от Каспийския регион и Близкия изток до Европа, намалявайки зависимостта на ЕС от руските доставки на газ. 
						Борисов, чиято страна участва и в този проект, посочи в събота, че България смята и двата проекта за еднакво важни. 
						„Разбира се, ние работим със същите темпове и по „Набуко”..., така че България наистина да се превърне в енергиен център на Балканите”, заяви той. 
						По време разговорите Борисов също така призова Русия да понижи цените на природния газ за неговата страна. Според съобщения в руските медии „Газпром” може да предложи на България намаление от 5 до 7 % до края на 2012 г. 
						Двете делегации обсъдиха и активизирането на отношенията в други области, включително търговията, културата и туризма. Путин, който получи българско овчарско куче като подарък от Борисов, изглеждаше доволен от резултатите от работното си посещение и изрази „задоволство” от преговорите. 
						Борисов, чието правителство заплаши при встъпването си в длъжност през юли 2009 г., че ще спре всички големи енергийни сделки с Русия, в събота подчерта, че отношенията между двете страни „вече са прагматични” и се ръководят от взаимната изгода.

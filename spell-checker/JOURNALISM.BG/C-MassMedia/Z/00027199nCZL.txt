Съветът за сигурност на ООН не успя да постигне единодушие по новия план на Бан Ки Мун за Косово
					27/07/2008
					 
						НЮ ЙОРК, Съединени щати -- Членовете на Съвета за сигурност на ООН не успяха да постигнат единодушие на заседанинето в петък (25 юли) по новия план за Косово на Генералния секретар на ООН Бан Ки Мун. Той предвижда реконфигуриране на ЮНМИК, за да се дадат повече правомощия на новата мисия на ЕС ЮЛЕКС. Освен това той задължава ръководителя на ЮНМИК Ламберто Заниер да проведе диалог с Белград по няколко главни теми - полицията, съдебната система, митниците, транспорта, инфраструктурата, границите и сръбското културно и религиозно наследство. 
						От своя страна в петък външният министър на Косово Скендер Хисени заяви, че е готов за преки преговори със Сърбия. "Прищина е готова да започне практически преговори с Белград по широк кръг от въпроси. Ние сме готови да преговаряме пряко с Белград", заяви Хисени пред журналисти. Сръбският му колега Вук Йеремич обаче твърди, че Белград никога няма да преговаря с едно "отцепническо" правителство. (Б92, Блиц - 26/07/08; Ройтерс, AП, МИА, БТА - 25/07/08)

Трима пациенти в Гърция с отрицателни резултати за птичи грип
					16/02/2006
					 
						АТИНА, Гърция -- Двама млади мъже, хоспитализирани в Солун със симптоми на птичи грип по-рано тази седмица, както и 65-годишен фермер от Серес, не са болни от грипа, съобщиха властите в сряда (15 февруари). Докато изследванията успокоиха тревогите за тези трима души, в Едеса се появи нов съмнителен случай. Пациентката е 78-годишна жена. 
						Междувременно в Босна и Херцеговина ветеринарната служба на Баня Лука съобщи в сряда, че изследванията на мъртъв лебед, открит в източната част на БиХ по-рано тази седмица, не са показали наличие на вирус на птичия грип. 
						Македония съобщи в сряда, че подобни изследвания се правят и на проби от мъртъв лебед, открит в окръг Струга близо до Охридското езеро. Също в сряда президентът Бранко Цървенковски и семейството му си стояха вкъщи, докато дворът им бе подложен на дезинфекция. Умрял в двора орел е дал отрицателни резултати за птичи грип. (Катимерини, Независне новине - 16/02/06; АНА, Телма ТВ, Ройтерс - 15/02/06)

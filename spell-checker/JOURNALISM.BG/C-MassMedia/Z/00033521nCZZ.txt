Наука и технологии: Румъния получи нов радар за следене на пътното движение
					22/02/2010
					За шофьорите, които се движат с превишена скорост, може да се окаже по-трудно да избегнат румънските полицаи. Още новини от областта на науката: правителството на Черна гора проведе първото си електронно заседание; Босна и Херцеговина и Сърбия подписаха споразумение за сътрудничество. 
					 
						
Сигналите на новата радарна система в Румъния не се улавят от радарните детектори. [Гети Имиджис]
						Пътната полиция в Румъния въвежда ново поколение радари, чийто сигнал не се улавя от радарните детектори, които някои водачи използват. Полицейските служители в цялата страна са получили повече от 100 радарни системи „Аутовижън”, като се очаква общият им брой да достигне 449. Повечето от тях ще бъдат използвани в Букурещ. 
						*** 
						Правителството на Черна гора проведе първото си електронно заседание в четвъртък (18 февруари). Целта на проекта е да се повиши ефективността на дейността на кабинета. Изградената ИТ система ще ускори процеса на вземане на решения и ще увеличи прозрачността. 
						*** 
						
						Босна и Херцеговина и Сърбия подписаха на 16 февруари в Сараево споразумение за сътрудничество в областта на образованието, културата и спорта. Договорът има за цел да засили сътрудничеството между образователните институции на двете страни и да подобри обмена на експерти, преподаватели и студенти. 
						*** 
						В четвъртък (18 февруари) и петък Ниш, Сърбия, бе домакин на двудневна конференция, посветена на тенденциите и условията, в които се развива международното сътрудничество в областта на културата и науката. Градският съвет постави началото на инициатива за създаване на Служба за международно сътрудничество в областта на науката, образованието и културата. 
						*** 
						Повече от 70 % от хърватите използват интернет всеки ден, според проучване на компанията „ГфК”, публикувано в сряда (17 февруари). Според резултатите 66 % от хърватските домакинства имат компютри, което е увеличение спрямо 54 % през миналата година. Около 13 % от интернет потребителите посочват, че са пристрастени към световната мрежа. 
						*** 
						
						Сръбското министерство на науката и технологичното развитие обяви конкурс за най-добро технологично изобретение за 2010 г. с награден фонд от над 120 000 евро. Лицата, които проявяват интерес към конкурса, могат да кандидатстват до 31 март. 
						*** 
						
						Турският министър на правосъдието Садула Ергин заяви в петък (19 февруари), че решението за отмяна на забраната върху ЮТуб зависи от местните съдебни власти. Уебсайтът беше забранен през май 2008 г., след като основателят на Турската република Кемал Ататюрк беше осмян в анимационен филм. Обидата срещу Ататюрк е престъпление в Турция. 
						*** 
						
						Българските участници в Шестата международна Жаутиковска олимпиада по математика, информатика и физика се завърнаха у дома с девет медала. Състезанието се проведе в Алмати, Казахстан. България беше представена от два отбора от общо 14 ученици. 
						
						(Различни източници -- 15/02/10-22/02/10)

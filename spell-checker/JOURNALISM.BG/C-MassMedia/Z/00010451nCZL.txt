Атинската Олимпиада се открива след четири месеца
13/04/2004
Атина интензифицира усилията си за завършване на проектите преди старта на Лятната Олимпиада на 13 август. Официални представители изразиха увереност, че всичко ще бъде готово навреме.
(ФТ, The Age - 13/04/04; Вашингтон Пост, Knight Ridder, АФП - 12/04/04; Си Би Ес - 11/04/04; АП - 10/04/04; Би Би Си -- 29/03/04 - 08/04/04)
 
 
След повече от един век Олимпиадата се завръща това лято в своята родина Гърция. Само четири месеца преди церемонията по откриването на 13 август в Атина продължават усилени строителни работи в много части на града.
"Повече приказки не ни трябват. Нуждаем се от много работа, " заяви наскоро заместник-министърът на културата Фани Пали-Петралия, обещавайки "да работим ден и нощ, за да бъдем напълно готови".
След избора й за домакин на Летните игри през 2004 г., Гърция започна бавна подготовка през следващите три години. Предупреждението обаче от страна на Международния олимпийски комитет (МОК) през 2000 г., че Игрите могат да се преместят в друга държава, пришпориха страната към действие.
Кметът на Атина Дора Бакуяни изрази увереност, че всичко ще бъде готово навреме. "В Гърция ние сме като танца сиртаки. Започваме много бавно, а след това ускоряваме темпото. И накрая човек дори не може да следи колко бързо го правим," цитира Си Би Ес думите на Бакуяни.
Някои критично важни проекти обаче все още не са завършени. Те включват ж.п. линия от летището до северните предградия, трамвайна линия от центъра на столицата до крайбрежните олимпийски обекти, както и основния Олимпийски стадион.
16-тонният купол на стадиона от стомана и стъкло, проектиран от световно известния испански архитект Сантяго Калатрава, тепърва трябва да бъде положен. Предстои полагането и на атлетическите писти, което кара някои представители да изразяват съмнения, че работата ще приключи до 20 юли.
Обещавайки да интензифицира усилията, премиерът Костас Караманлис пое лично контрола върху хода на подготовката, след като встъпи в длъжност през март.
Първоначалният бюджет от над 4 млрд. евро бе увеличен с почти 1 млрд. Признавайки потенциалната терористична заплаха след нападенията от 11 септември, Гърция отпусна над 660 млн. евро за гарантиране на сигурността. Това е почти три пъти повече от сумата, която похарчи Австралия за сигурност по време на Олимпиадата през 2000 г. в Сидни.
Цяла армия от 55 000 служители по сигурността отговаря за безопасността на 15 000 спортисти, 20 000 официални представители, 1,5 млн. зрители и 4 млн. жители на Атина и още пет града, в които ще се провеждат специални прояви. Гърция ще разчита и на помощ от служители по сигурността и експерти от няколко други държави, вкл. САЩ, Израел, Франция и Великобритания. Ден след бомбените атентати на 11 март в Мадрид, Гърция поиска и помощ от НАТО с оглед сигурността на Олимпиадата.
Фокусирайки се върху строителството и мерките за сигурност на Игрите, официални представители заявяват, че задачата да се разкраси Атина ще бъде оставена за последните седмици на подготовката. Те планират да украсят забележителните постройки с големи фотографии на древна Олимпия и да издигнат 1 000 гигантски знамена из града. В кореспонденция на Файненшъл Таймз се казва, че алеите из историческите обекти ще бъдат обточени с гигантски балони и че ще бъдат създадени специални светлинни ефекти на археологическите забележителности.

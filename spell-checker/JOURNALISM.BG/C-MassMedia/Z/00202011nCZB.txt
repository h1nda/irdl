Трафик на хора в Румъния - нискорисков и високодоходен бизнес
					31/10/2011
					Яна Матей, психолог по образование, е водеща фигура в борбата на Румъния срещу трафика на хора. В интервю с кореспондента на SETimes Пол Чокою тя описва усилията си да спаси млади момичета на фона на една дефектна законодателна система.
					От Пол Чокою за Southeast European Times в Букурещ - 31/10/11
 
					 
						
Основателката на "Протегната ръка" Яна Матей. [Виктор Барбу/SETimes] 
						
						SETimes: Разкажете ни как бе създадена организацията ви "Протегната ръка". 
						
						Яна Матей: Тя бе основата през 1999 г. и стана първата организация, която пряко защитава жертвите на трафик на хора по време, когато все още не бе подписан Протоколът от Палермо, нито ние в Румъния имахме специални закони за това. Първите жертви, с които работих бяха непълнолетни - наричахме ги малтретирани деца - и бяха отвеждани в страни от бивша Югославия, където бяха примамени с обещания за добре платена работа. 
						
						SETimes: Този метод все още се използва, нали? 
						
						Maтей: Така е, но сега ние също имаме т.н. метод "приятел", при който трафикантите избират бъдещите си жертви една по една, след като се срещат няколко месеца с момиче, докато го убедят, че искат да се оженят за него. По-лошото е, че при подобни случаи те започват да примамват момичета на 12 и 13 години, когато те са лесно манипулируеми и контролируеми. 
						
						SETimes: Повечето от жертвите малолетни ли са? 
						
						Maтей: В този момент, да. За разлика от първите години на нашата дейност през 1999-2003, когато 70% от жертвите бяха над 18-годишни, а 30% бяха непълнолетни. Сега е обратното. Точно в този момент най-малката жертва, за която се грижим, е 13-годишна. 
						Първите средства дойдоха от Държавния департамент на САЩ. После от американска партньорска организация ... германска правителствена организация, УНИЦЕФ, и след това дойдоха и европейски средства. Напоследък получихме средства от американската организация "Make Way Partners". 
						Отначало започнах с информационна кампания сред жени и момичета в цялата страна за това какво точно представлява трафикът на хора. Използвах филм, който самата аз бях заснела със скрита камера в Македония и го показвах в училищата. Филмът показваше целият маршрут от наемането, транспортирането до експлоатацията, на основата на показанията на момичетата, които бях спасила. 
						
						SETimes: Колко служители имате в организацията? И колко момичета сте спасили досега? 
						
						Maтей: Осем служители, включително с мен. Успели сме да спасим около 460 момичета досега. 
						
						SETimes: Защо решихте да работите с жени, жертви на незаконен трафик? 
						
						Maтей: Започнах с превенция в сиропиталищата, където убеждавах децата да не бягат. Един ден ме извикаха от полицията и ми казаха, че са задържали три проститутки и се нуждаят от помощта ми, за да ги заведат на медицински преглед. Но когато отидох, видях три изплашени момичета, които плачеха, а лицата им бяха изпоцапани с размазан грим. Те бяха на 14,15 и 16 години. 
						
"Протегната ръка" изисква от момичетата да ходят на училище и да усвоят някакъв занаят. [Виктор Барбу/SETimes] 
						Когато ги попитах как са се озовали на улицата, те направо ми казаха, че са били продадени [от родителите си]. Помня, че гневът, че подобно нещо може да се случи в Румъния, не ме напускаше през следващите няколко месеца, . 
						Когато започнах да търся място за момичетата, разбрах че никой не ги иска, дори Агенцията за защита на детето, откъдето ми казаха ,че момичетата трябва да бъдат настанени в сиропиталище. Така започнах програмата си. 
						
						SETimes: Как момичетата стигат до вашата организация? 
						
						Maтей: Водят ги от полицията, от НПО, идват и момичета, които успяваме да откъснем от трафикантите. Сега имаме 12 момичета в центъра, като най-голямото е на 19 години. 
						
						SETimes: Това е малък брой в сравнение с мащабите на това явление. 
						
						Maтей: Съгласна съм, но помощта, която им даваме, представлява сложен процес и не може да бъде осъществен бързо, както това става в държавните институции. Тези деца имат проблеми, имат специални потребности; нуждаят се от внимание. Излизат на улицата, защото им липсва обич, грижи в семейството; оттук трябва да се започне. 
						
						SETimes: Колко време прекарва една жертва във вашия център? 
						
						Maтей: Това зависи от възрастта им. Момичетата над 18-годишна възраст се интегрират по-бързо; работим с тях по-лесно, защото са по-зрели. Малолетните прекарват средно по една година тук, тъй като иначе рискуват отново да станат жертви на трафика на хора. 
						
						SETimes: Какво точно правят тук по време на този процес на реинтеграция? 
						
						Maтей: Първо, оказва им се медицинска помощ. След това психологическа помощ, подлагаме ги на индивидуална и групова терапия. 
						Научават се и на всякакви битови умения: онова, което не са научили в семействата си. Всеки ден различно момиче е дежурно, готви или чисти за останалите от групата. Ние също имаме и шивашко ателие, осигуряваме и професионално обучение и училище. 
						Ако са малолетни, ходят на училище, независимо от степента на образование. Настоявам да завършат поне начално училище (8-ми клас) и да получат професионално обучение. Много държим на образованието, защото те трябва да знаят, че могат да правят нещо в този живот и че са се озовали в това положение, защото у дома са им казали, че не стават за нищо. 
						
Maтей твърди, че дисфункцията на семейството е ключов проблем и че законите за борба срещу трафика на хора са дефектни. [Ройтерс]
						
						SETimes: Колко от тях в крайна сметка се реинтегрират? 
						
						Maтей: Около 86%. Тези момичета завършват училище, намират си работа и след това продължават да поддържат връзка с нас. 
						
						SETimes: Кой е главният проблем, който пречи на реинтеграцията? 
						
						Maтей: Дефектната система, липсата на сътрудничество между държавните агенции. И после дори училището. Ние трябва да крием истинските истории на тези момичета, когато ги записваме отново в училище, защото иначе рискуват да бъдат дискриминирани и дори тормозени. 
						
						SETimes: Какво става със семействата им? Връщат ли се вкъщи? 
						
						Maтей: Винаги започваме с презумпцията, че децата се раждат добри. Занимаваме се и със семейни консултации, обсъждаме взаимоотношенията между родители и деца, и ако всичко върви добре, детето се връща у дома, а ние все пак продължаваме да следим как вървят нещата. По-често обаче проблемът е в самите родители и това е главната пречка за реинтегрирането на децата. 
						
						SETimes: Като цяло каква е главната причина за трафика на хора? 
						
						Maтей: Дезорганизирани семейства, липса на образование и информация за трафика на хора, системи на образование и здравеопазване, които не функционират добре, защита на децата, която не функционира добре. И всички тези страни прехвълят отговорностите една на друга. 
						
						SETimes: Какво конкретно правят държавните власти, за да решат този проблем? И какво още трябва да се направи? 
						
						Maтей: Закони за борба срещу трафика на хора, национална стратегия и план за действие, но всичко това е направено набързо, непоследователно, тъй като тези мерки са наложени от ЕС и Държавния департамент на САЩ. Всичко е само на хартия, за да изглежда добре за Запада, но ние осъзнахме, че написаното там не действа. 
						Имаме и противоречиви закони. Например що се отнася до малолетните жертви, според един закон ние трябва да ги реинтегрираме в семействата им. Но как можем да го направим, ако една майка е продала дъщеря си за бутилка водка и пакет цигари? 
						Друга пречка е Член 44 от Конституцията на Румъния, според който всички средства са законно придобити. Имаме интерес от конфискуването на парите на трафиканта, защото по този начин му нанасяме сериозен удар. Той извършва трафик на хора само заради парите. 
						Но в Румъния прокурорът е този, който трябва да докаже, че тези пари са придобити незаконно, за разлика от законодателството в много западни страни, където обвиняемият трябва да докаже, че е получил парите по законен начин. 
						В Румъния трафикът на хора е нискорисков и високодоходен.

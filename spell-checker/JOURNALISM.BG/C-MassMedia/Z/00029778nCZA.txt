Балканските страни получиха уверения за перспективите си за членство в ЕС
					31/03/2009
					Външните министри от ЕС увериха седемте страни от Западните Балкани, че са на път да се присъединят към Съюза, независимо от неотдавнашните призиви на държави, членки на ЕС, процесът на разширяване да бъде временно преустановен.
					(Euobserver, EurActiv - 30/03/09; ДПA - 29/03/09; AФП, Ройтерс, Евронюз, Б92, МИА, Чешко председателство на ЕС - 28/03/09)
 
					 
						
(От ляво на дясно) Върховният представител на ЕС по въпросите на сигурността Хавиер Солана, чешкият външен министър Карел Шварценберг и еврокомисарят по разширяването Оли Рен дадоха пресконференция в събота (28 март) след срещата. [Гети Имиджис]
						Външните министри от ЕС се срещнаха в събота (28 март) в Хлубока над Вълтавоу, Чехия, и дадоха уверения на седемте страни от Западните Балкани в перспективите им за членство в Съюза. 
						"Европейските перспективи на Западните Балкани ... остават съществени за стабилността, помирението и бъдещето” на региона, заявиха министрите.
						Те отбелязаха също, че установеният Процес на стабилизация и асоцииране остава основната рамка за присъединяването на западнобалканските страни към ЕС, и ги призова да продължат с политическите и икономически реформи, които биха довели до интеграция в ЕС. 
						"Напредъкът на всяка страна към ЕС трябва да бъде основан на индивидуалните й заслуги и строга обусловеност,” се казва в изявлението. 
						В него се призовава още за „солидарност и тясно сътрудничество между ЕС, международните финансови институции и западнобалканските страни” по време на глобалната икономическа криза. 
						Освен това в изявлението се призовава за установяване на безвизов режим веднага щом западнобалканските страни постигнат основните параметри, определени в техните индивидуални пътни карти.
						От седемте страни Хърватия е най-напреднала в процеса на присъединяване. Тя обаче трябва да реши граничния си спор със Словения, която блокира отварянето на редица нови преговорни глави. Македония е единствената друга страна, която може да получи кандидат-членски статут, но все още няма дата за започване на присъединителните преговори.
						Другите пет страни – Албания, Босна и Херцеговина, Косово, Черна гора и Сърбия – са в различни фази на присъединителния процес.
						Няколко страни от ЕС и по-специално по-големите сили Франция и Германия неотдавна призоваха за временно спиране на процеса на разширяване, докато Съюзът не преодолее институционалната криза, възникнала след отхвърлянето на Лисабонския договор от Ирландия миналата година.
						"Ясно е, че разширение няма да има, докато не бъде одобрен Лисабонският договор,” каза френският външен министър Бернар Кушнер след срещата, потвърждавайки становището на германския канцлер Ангела Меркел. 
						Върховният представител на ЕС по въпросите на външната политика Хавиер Солана и еврокомисарят по разширяването Оли Рен обаче настояха, че процесът на разширяване трябва да продължи. На региона все още му предстои да види „края на историята” или „вечния мир”, каза Рен след срещата в Хлубока. 
						Шведският външен министър Карл Билд, чиято страна ще поеме шестмесечното ротационно председателство на ЕС от Чехия на 1 юли, предупреди, че затварянето на вратата на блока пред западнобалканските страни „би имало бедствени последици за региона".

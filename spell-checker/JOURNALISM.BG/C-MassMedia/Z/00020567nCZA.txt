Македония получи похвали и критики в доклада на ЕК
					09/11/2006
					Макар и да дава висока оценка на напредъка в няколко области, последният мониторингов доклад на ЕК критикува администрацията на Груевски за масовите политически назначения и уволнения, както и за липсата на сътрудничество с опозицията.
					От Зоран Николовски за Southeast European Times от Скопие - 09/11/06
 
					 
						
Докладът на ЕК трябва да се разглежда като предупредителен сигнал, заяви лидерът на СДСМ Радмила Шекеринска. [Томислав Георгиев]
						Република Македония "продължи да отбелязва напредък през 2006 г., макар и с по-бавни темпове", според последния редовен доклад на Европейската комисия, публикуван в сряда (8 ноември). 
						Докладът дава висока оценка на Македония за нейната "конструктивна позиция по преговорите за статута на Косово," както и за усилията й да създаде информационно общество. Похвален е и напредъкът в заетостта, безопасността на хранителните продукти, ветеринарната и фитосанитарната политика, социалната политика и някои аспекти на транспортната политика, като се отбелязва и законодателният напредък в посока към митническия съюз. 
						Същевременно ЕК изразява загриженост за редица области. В частност тя критикува администрацията на премиера Никола Груевски, че е извършила твърде много политически мотивирани кадрови промени след победата си на юлските избори. "Назначенията и уволненията в администрацията продължават да бъдат повлияни от политиката. Мащабни промени настъпиха в администрацията след смяната на правителството," се казва в доклада. 
						ЕК е критична и към т. нар. от нея липса на комуникации и сътрудничество с опозицията и по-специално с Демократичния съюз за интеграция (ДСИ) на Али Ахмети. 
						Година след получаването на кандидатски статут за ЕС Македония още не е получила дата за започване на преговорите за членство. Груевски и правителството му бяха заявили, че не очакват в доклада да бъде спомената дата, макар и да твърдят, че е реалистично преговорите да започнат някъде през 2007 г. 
						Докладът е "пътен знак за движение напред, [посочващ] върху какви слабости трябва да се съсредоточим. И ние ще направим това," каза Груевски. 
						Радмила Шекеринска, новият лидер на социалдемократите, заяви, че е била пропусната възможност. Докладът трябва да се разглежда като последно предупреждение, каза тя. 
						Успоредно с доклада ЕК публикува и документ за капацитета на блока да интегрира нови членове. 
						"Вероятно е да се осъществят нови присъединявания в средносрочен до дългосрочен план, като се има предвид сегашното състояние на предприсъединителната подготовка," се казва в него. Медийни репортажи цитираха източници от Брюксел, които са завили, че Македония може да се надява на членство между 2012 и 2014 г. 
						В документа също се казва, че е "малко вероятно" в бъдеще да се присъединяват едновременно големи групи държави. По-скоро страните ще бъдат оценявани и ще напредват поотделно въз основа на система за засилен мониторинг.

Ръководителката на делегацията на ЕП Дорис Пак заяви, че Косово има шансове за интеграция в ЕС
					23/02/2006
					Европейският парламент (ЕП) е ангажиран с ролята си в Косово и очаква преговорите за статута да доведат до положителен резултат, откривайки пътя към траен мир в региона, каза ръководителката на делегацията на ЕП Дорис Пак.
					От Блерта Фоничи за Southeast European Times от Прищина – 23/02/06
 
					 
						
Ръководителката на делегацията на ЕП за Югоизточна Европа Дорис Пак (вляво) и косовският президент Фатмир Сейдиу разговарят с представители на пресата след срещата си във вторник (21 февруари). [Лаура Хасани]
						Дорис Пак, ръководителка на делегацията на Европейския парламент (ЕП) за Югоизточна Европа, пристигна в Прищина във вторник (21 февруари). Тя изрази своята убеденост, че преговорите за статута във Виена ще доведат до положителен резултат и ще открият пътя към траен мир в региона. 
						В разговори с косовския премиер Фатмир Сейдиу и с други официални лица г-жа Пак заяви, че ЕП е ангажиран с ролята си в провинцията, но също така "носи отговорност пред членовете си с право на глас да покаже къде отиват осигуряваните от него финансови средства". 
						Тя говори още за шансовете на провинцията за евроинтеграция след уреждането на въпроса за статута. Членството е възможно, каза тя. Все пак е "много трудно да се преценят" перспективите в момента, заяви тя пред репортери. 
						Сейдиу каза, че Пак е обещала подкрепата на ЕС за институциите и народа на Косово да продължи. Той призова ЕП да окаже помощ в процеса на определяне на окончателния статут на провинцията и интегрирането й в европейските структури. 
						Пак се срещна и с косовския премиер Байрам Косуми, като даде висока оценка на работата му за изграждане на доверие сред всички общности в Косово. Косуми заяви, че е убеден, че процесът на определяне на статута ще приключи тази година. 
						Пак обаче се изрази ясно: "Интеграцията в ЕС ще бъде невъзможна без регионално сътрудничество. Военните времена отминаха и сега е време да се гради. Страните от Балканите и Косово ще имат подкрепата на ЕС за постигане на необходимите цели, но никой няма да свърши вашата работа. Ето защо вашата съдба е във ваши ръце," каза тя.

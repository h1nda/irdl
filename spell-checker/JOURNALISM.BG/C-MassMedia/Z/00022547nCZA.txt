Призив към Македония да ускори реформите, за да получи покана за НАТО през 2008 г.
					14/05/2007
					Македония ще трябва да побърза с необходимите промени, за да получи покана за членство на срещата на върха на НАТО догодина.
					От Зоран Николовски за Southeast European Times от Скопие – 14/05/07
 
					 
						
Македонският министър на отбраната Лазар Еленовски (в средата отдясно) и външният министър Антонио Милошоски водиха разговори в Брюксел в сряда (9 май) с генералният секретар на НАТО Яп де Хоп Схефер (в средата отляво). [НАТО]
						Министрите на външните работи и на отбраната на Македония -- Антонио Милошоски и Лазар Еленовски -- се срещнаха миналата седмица в Брюксел с генералния секретар на НАТО Яп де Хоп Схефер и с посланиците на страните, членки на НАТО. Основна тема на разговорите бе очакваната покана за членство в НАТО за страните от "Адриатическата харта" -- Албания, Хърватия и Македония -- която мнозина очакват през 2008 г. Групата обсъжда какво трябва да свърши Македония за целта. 
						"Генералният секретар на НАТО и посланиците приветстваха постигнатия досега напредък и призоваха министрите да продължат работата си в определени области," каза Джеймз Апатурай, говорител на Де Хоп Схефер. 
						Според някои източници ръководителят на НАТО е казал, че поканите за групата са запланувани за догодина, но няма гаранции, тъй като и трите страни трябва да осъществят реформи. 
						В случая с Македония има неразбирателство между правителството и опозицията. Демократичният съюз за интеграция (ДСИ), втората по големина опозиционна партия в Македония, напусна парламента през януари. Политическият диалог между правителството и партията започна през април с надеждата, че трудностите ще бъдат преодолени и ДСИ ще се завърне в институциите. 
						Отношенията между правителството и опозицията трябва да продължат да се подобряват, каза Апатурай. Алиансът изисква тези промени да бъдат необратими и постигнатият напредък да бъде траен, добави говорителят. 
						НАТО призова още Македония да покаже напредък в борбата с корупцията, върховенството на закона, незаконния трафик на хора и децентрализацията. Реформите в полицията и съдебната система се смятат за особено важни. 
						Представители на македонското правителство казват, че борбата с корупцията и незаконния трафик на хора в страната се е засилила през последните шест месеца. Много държавни служители, заподозрени в приемане на подкупи, са арестувани и съдени, а съдебното преследване на случаите на незаконен трафик на хора се е засилило, казват те. 
						Според Милошоски Македония има добри шансове да получи покана за членство и няма да ги пропилее. "Имаме положителна оценка. Това не е гаранция [за членство], но [увеличава нашето] задължение да продължим да напредваме в три области -- борбата с корупцията и организираната престъпност, децентрализацията и политическия диалог."

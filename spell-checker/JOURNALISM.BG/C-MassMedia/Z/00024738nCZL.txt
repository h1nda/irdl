Международната тройка ще направи последните си посещения в Белград и Прищина 
					03/12/2007
					 
						БЕЛГРАД, Прищина -- Международната тройка, която посредничи в преговорите за окончателния статут на Косово - Волфганг Ишингер от ЕС, Александър Боцан-Харченко от Русия и Франк Уизнър от САЩ - отпътува за Белград и Прищина в понеделник (3 декември), за да запознае и двете страни с доклада, който възнамерява да представи на генералния секретар на ООН Бан Ки Мун следващата седмица. Документът ще бъде изпратен най-напред до Контактната група за Косово във Виена на 9 декември, десет дни преди очакваното начало на дебатите по въпроса в Съвета за сигурност на ООН. Не се очаква в документа да се отчете компромис между Сърбия и косовските албанци. 
						Междувременно "Интърнешънъл Хералд Трибюн" съобщи, че ЕС подготвя план за Косово. Той включва създаване на администрация на ЕС на мястото на ЮНМИК, която да изпълнява плана на бившия специален пратеник на ООН Марти Ахтисаари за контролирана независимост и да убеди лидерите на Косово да отложат едностранното обявяване на независимост. Неназован дипломат от ЕС е заявил пред вестника, че Брюксел иска повече време, за да убеди Русия да оттегли възраженията си срещу независимостта на Косово и да подкрепи плана. (Данас, Блиц - 03/12/07; РТК, Телеграфи, Бета, Б92, Интърнешънъл Хералд Трибюн - 02/12/07)

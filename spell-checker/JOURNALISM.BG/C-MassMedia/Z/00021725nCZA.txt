ЕС и НАТО обещаха да работят заедно в Косово
					27/02/2007
					ЕС и НАТО ще работят в тясно сътрудничество, за да гарантират сигурността в Косово след решението на Съвета за сигурност за бъдещия статут на провинцията, казаха в понеделник високопоставени представители на двете организации.
					(Блиц - 27/02/07; ДПА, АФП, АП, Синхуа, Б92 - 26/02/07; Ройтерс - 25/02/07) 
 
					 
						
"Смятам, че разформироването на Корпуса за защита на Косово (КЗК) е необходимата първа стъпка за изграждането на Сили за сигурност на Косово, институция, която ще води Косово напред към бъдещето," каза Улрих. [НАТО]
						ЕС и НАТО обещаха в понеделник (26 февруари) да работят в екип, за да гарантират сигурността в Косово след определянето на бъдещия статут на провинцията. 
						"Ще имаме максимално тясно сътрудничество," е казал генералният секретар на НАТО Яп де Хоп Схефер в Брюксел след среща с върховния представител на ЕС по въпросите на сигурността Хавиер Солана, цитиран от немската информационна агенция ДПА. 
						Алиансът, който в момента има 16000 войници в Косово, ще продължи да играе "много важна роля" в бъдещето на провинцията, е добавил ръководителят на НАТО. 
						Срещата между двамата високопоставени ръководители на ЕС и НАТО се състоя само няколко дни, след като във Виена започна последният кръг от преговорите между представители на Белград и Прищина по плана на пратеника на ООН Марти Ахтисаари за окончателния статут на Косово. Очаква се преговорите да завършат на 10 март със среща на високо равнище между сръбски лидери и лидери на косовските албанци. 
						НАТО каза, че ще помогне за създаването и обучението на Силите за сигурност на Косово (ССК), предложени от Ахтисаари, който ще финализира плана си и ще го представи в Съвета за сигурност на ООН до края на март. 
						Според плана едни нови професионални и многоетнически ССК ще имат максимум 2500 активни члена и резерв от 800 души и няма да са въоръжени с тежко оръжие. Членове на ССК ще се набират в цяло Косово чрез официален процес на подбор, разработен съвместно от Косово и международното военно присъствие, ръководено от НАТО. 
						ССК първоначално ще отговарят за реагиране на кризи, обезвреждане на експлозивни боеприпаси и гражданска защита. Освен това Ахтисаари предложи ССК да бъдат така организирани и подготвени, че да изпълняват и други функции в областта на сигурността, които са извън сферата на действие на полицията или други правоохранителни организации. 
						НАТО ще помогне при създаването и обучението на ССК, каза пред репортери адмирал Хари Улрих, командващ на Съвместното командване на силите на НАТО в Неапол, по време на посещение в Прищина в събота. 
						В същото време във Виена се водят тежки преговори между Белград и Прищина. Косовските албанци, които съставляват 90 % от населението на Косово, настояват за независимост от Сърбия. Настоявайки вместо това за значителна автономия на Косово в рамките на Сърбия, Белград отхвърли плана на Ахтисаари, защото смята, че той проправя пътя към постигане на държавност. 
						Двете страни са в задънена улица и едва ли ще постигнат компромис през следващите дни, каза Солана в понеделник, като добави, че решение на Съвета за сигурност по въпроса за окончателния статут на Косово е от основно значение. "Не виждаме друг изход от този процес освен решение на Съвета за сигурност," каза той на съвместна пресконференция с Де Хоп Схефер. 
						Очаква се по-късно тази година Съветът да приеме и решение за закриване на ЮНМИК и замяната й с Международна гражданска служба, ръководена от международен граждански представител (МГП), който ще бъде и специален представител на ЕС. 
						Задачата на МГП ще бъде да наблюдава и гарантира успешното изпълнение на споразумението за статута на Косово. Освен това МГП ще работи заедно с КФОР, които ще продължат да действат като Международно военно присъствие, за да осигуряват безопасна и сигурна среда в провинцията до момента, в който нейните институции ще бъдат в състояние да поемат отговорността за сигурността на Косово. 
						Солана каза, че след като Съветът за сигурност приеме резолюция, ЕС ще финализира плановете си за своята роля в Косово, която -- според предложението на Ахтисаари -- включва и мисия на Европейската политика за сигурност и отбрана, която да съдейства за развитието на ефективни, справедливи и представителни законови институции.
						Сегашната криза обаче доведе до все повече призиви на сепаратисти в Косово за едностранно обявяване на независимост. Групи, които се противопоставят на всякакви преговори със Сърбия, неотдавна организираха протест, при който загинаха двама души, а десетки бяха ранени. Нова демонстрация е насрочена за 3 март и ръководителят на НАТО предупреди в понеделник да не се правят опити да се използва насилие в провинцията.
						
Тази статия е написана със съдействието на 
сътрудника на Southeast European Times Беким Грейчевчи.

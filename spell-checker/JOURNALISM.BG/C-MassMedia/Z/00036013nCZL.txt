Гърция е обхваната от нова вълна от протести 
					14/09/2010
					 
						АТИНА, Гърция -- Собственици на камиони паркираха в понеделник (13 септември) стотици автомобили по протежение на основните автомагистрали в знак на протест срещу плановете на правителството да отвори техния сектор за по-голяма конкуренция. Акцията предизвика дълги опашки по бензиностанциите в страната, тъй като шофьорите се опасяват от нов недостиг на гориво, какъвто имаше през юли, когато беше проведен подобен протест. Тогава правителството се намеси със заповед шофьорите на автоцистерни за гориво да прекратят протеста. Тъй като заповедта остава в сила, шофьорите на могат да обявят ефективна стачка. Техният профсъюз заяви, че вместо това ще се провеждат ежедневни протестни действия. 
						Междувременно във вторник работещите в държавните железници започнаха 24-часова стачка, протестирайки срещу планираните съкращения на заплати и персонал в сектора. Министър-председателят Георгиос Папандреу каза в понеделник, че симпатизира на протестиращите. „Разбира се, ние не желаем насилие и трябва… да поддържаме този диалог жив, така че хората да почувстват, че работим заедно за намирането на решение на този проблем”, каза Папандреу на конференция в Осло, организирана от МВФ и Международната организация по труда. (АП, АФП, АНА-МПА - 13/09/10)

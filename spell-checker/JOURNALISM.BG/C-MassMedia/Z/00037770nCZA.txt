Терористични групи вземат кюрди на прицел
					14/03/2011
					Защо екстремистите отправят смъртни заплахи към кюрдски интелектуалци?
					От Алакбар Рауфоглу за Southeast European Times -- 14/03/11
 
					 
						
ПКК се стреми да възстанови контрола си върху турските кюрди. [Ройтерс]
						Четиридесет и един кюрдски интелектуалци публикуваха съвместна декларация в края на седмицата, осъждайки заплахите срещу изтъкнати кюрдски писатели и хора на изкуството, отправяни от "Соколи за свободата на Кюрдистан" (ТАК), терористична организация, свързана с ПКК. 
						 Шиван Первер, Мухсин Къзълкая и Мехмет Метинер бяха сред предупредените от екстремистката група да си мълчат. Заплахите дойдоха дни след като ПКК обяви края на едностранното прекратяване на огъня, заявявайки, че правителството не е отговорило на исканията на кюрдите.
						В своето изявление интелектуалците призовават кюрдските политици, включително лидерите на Партията на мира и демокрацията (ПМД) и Конгреса на демократичното общество (КДО), да заемат ясна позиция срещу подобно сплашване. 
						 "Ние, долуподписаните, смятаме тези заплахи за сериозна атака срещу свободата на мисълта и решително ги осъждаме. Приканваме [лидера на ПКК Абдула] Йоджалан и ръководителите на СКО [Съюза на кюрдските общности, градското подразделение на ПКК] и ПКК да променят своя подход," се казва в декларацията. 
						Междувременно някои анализатори смятат, че войнствеността на ПКК е свързана с предстоящите избори в Турция. 
						 "Те се опитват да станат водеща новина," каза Таяр Аръ, професор в Университета "Улудаг" в Бурса. "С улични боеве и заплахи кюрдските екстремисти се опитват да съберат повече гласове за политическите си партии." 
						Инициативите на някои кюрди да популяризират идеята за мирно решение са подразнили ПКК, каза той за SETimes. "С употребата на сила те се опитват да контролират кюрдската общност," каза той. 
						Илтер Туран, президент на Турската асоциация по политология, също вижда в последните събития игра за надмощие от страна на терористите. 
						"Заплахите на ПКК са насочени срещу онези, които имат влияние върху общественото мнение по въпросите на кюрдите в цялата страна," каза той. "Това доказва още веднъж, че терористичните действия на ПКК са насочени повече срещу кюрдското общество отколкото срещу турското правителство." 
						 В интервю за SETimes представителят на парламентарната група на ПМД Хасип Каплан заяви, че неговата партия "няма никаква връзка с тероризма или смъртните заплахи". 
						"Ние сме демократичната опозиция в страната, с конкретни цели, насоки и идеология," каза той. 
						 Същевременно обаче той настоя, че кюрдите са обединени по въпросите, засягащи тяхната общност. Когато става дума за техните свободи и права, кюрдите има само "един глас", каза той. 
						"Нашият общ противник е правителството, което действа против нас, арестува наши членове и ръководители на местните самоуправления с цел да получи подкрепата на националистите по време на предстоящите избори," каза той.

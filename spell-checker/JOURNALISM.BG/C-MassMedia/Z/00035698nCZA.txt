Турци празнуват Рамазан, припомнят си миналото
					18/08/2010
					Aнкара и други градове правят усилия да възкресят истинския дух на ислямския свещен месец.
					От Езра Ердуран за Southeast European Times в Анкара -- 18/08/10
 
					 
						
Турци присъстват на петъчни молитви по време на Рамазана в Анкара. [Гети Имиджис]
						Времето е с различен ритъм по време на свещения месец Рамазан, често наричан "султанът на месеците". Пиковият час в градовете се адаптира към Ифтар, края на постите за Рамазан при залез слънце. 
						Tрадиционните барабани разбуждат хората за Сахур - ядене преди зазоряване - и за последната чаша вода до Ифтар. 
						Разговорите в Турция, страна, чието население е 99% мюсюлманско, варират от политика до ежедневни проблеми, религия и носталгия по Рамазан от минали години. 
						"Когато бях дете, излизах с баща си по улиците и биехме барабана, за да будим хората. Към края на месеца посещавахме хора, за да получим бакшиш за работата си. Тогава хората бяха по-щедри и ни уважаваха", каза за SETimes Ибрахим Молла, който тръгна по стъпките на починалия си баща.. 
						Но през последните години Молла твърди, че хората не постят и дори не си правят труда да отварят вратите на къщите си. 
						Макар че биенето на барабана и други традиции са на отмиране, общини и организации се опитват да съживят спомените за минали чествания на Рамазан. Телевизионни канали и радиостанции подготвят дискусии и забавни програми. 
						Като част от тези усилия общините в големи градове като Анкара организират дейности в паркове и осигуряват безплатен транспорт. 
						"Духът на Рамазан не е само в радостта, а във взаимното разбиране и усещане чрез постене в продължение на един месец за страданията на нуждаещите се през цялата година. Време е да се помогне на онези, които не са имали късмет. Съжалявам, че този дух е на изчезване", заяви за SETimes Мустафа Курт, 62-годишен пенсиониран държавен служител. 
						Голямата община на Анкара съобщи, че осигурява безплатна храна за около 18 000 души в 30-те палатки за Ифтар в града. Освен това тя също ще раздаде пакети с храна за бедните, които живеят около столицата. Във всеки град, окръг и село има подобни благотворителни организации. 
						 "Това е друга традиция и е хубаво, че тя не е изчезнала, но се чудя защо общините не извършват подобни дейности за бедните през цялата година", казва Курт. Той вярва, че общините имат достатъчен бюджет и капацитет, за да осигурят храна за бедните и благотворителните организации би трябвало да действат през цялата година и да включват и немюсюлмани. 
						Припомняйки си детството си в Анкара, Курт добави, че съседи от други вероизповедания са проявявали голямо уважение към мюсюлманския празник в миналото. 
						 "Най-близкият ми приятел Ертан бе един от многото евреи, които живееха в Анкара... Спомням си, че майка му Роза му забраняваше да яде и да пие вода на улицата или близо до мюсюлманските му приятели по време на Рамазан. Не можехте да видите никой от еврейски семейства да яде или да пие по време на Рамазан от уважение. Те посещаваха своите мюсюлмански приятели по време на празника Аид-ул-Фитр, който отбелязва края на едномесечния пост и проявяваха същото уважение към техните вярвания," добави Курт.

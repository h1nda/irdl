Напредъкът на Македония към ЕС е спрян заради спора с името и неизпълнени критерии
					08/09/2008
					Македонският вицепремиер Ивица Бочевски (вляво) и еврокомисарят по разширяването Оли Рен разговарят с репортери след срещата си в четвъртък (4 септември). [ЕК]
					(Ройтерс, МИА, Maкфакс - 05/09/08; AФП, ДПА, MИА, Maкфакс, Б92 - 04/09/08)
 
					 
						
Македонският вицепремиер Ивица Бочевски (вляво) и еврокомисарят по разширяването Оли Рен разговарят с репортери след срещата си в четвъртък (4 септември). [EК]
						Maкедонският премиер Никола Груевски заяви в неделя (7 септември), че неговата страна не може да очаква да получи дата за започване на присъединителни преговори с ЕС, докато не се реши спора с името с Гърция. 
						"Въпреки че изпълнихме изискванията, определени от Брюксел, ние не можем да се надяваме да получим дата тази година", заяви Груевски пред журналисти в Скопие. Той добави, че без този проблем, ЕС щеше да бъде готов да определи дата през юни. "Това не стана само поради спора с Гърция. Според онова, което чухме от словенските представители, главната причина са отношенията с Гърция и противопоставянето й на нашата кандидатура", каза той. 
						Междувременно в Атина гръцкият премиер Костас Караманлис заяви, че той не вярва, че спорът с името ще бъде решен скоро и отново заплаши, че Гърция ще блокира пътя на своята съседка, ако въпросът не бъде решен. 
						"Действията на Скопие не ме правят оптимист, че за сега ще се намери решение на въпроса," каза Караманлис пред репортери в Солун. Той потвърди, че Атина продкрепя европейската переспектива за страните от Югоизточна Европа, включително и на Македония, но предупреди, че "Скопие не ще може да се присъедини към ЕС докато не промени своето поводение." 
						Македония бе призната през декември 2005 г. като официална страна-кандидатка за членство в ЕС, но процесът бе спрян оттогава. Миналата седмица, двама високопоставени членове на правителството отидоха в Брюксел, за да убедят официалните представители там, че тяхната страна е готова да предприеме следващата голяма стъпка. 
						На тях обаче им бе казано, че страната не постига достатъчен напредък в някои от осемте критерии, поставени от Брюксел. 
						"Необходими са съществени по-нататъшни усилия, преди да можем да отметнем всичко по списъка", заяви еврокомисарят по разширяването Оли Рен пред репортери след срещата си с вицепремиера Ивица Бочевски и външния министър Антонио Милошоски в четвъртък. "Това са съществени условия за създаване на истинско европейско общество." 
						Критериите покриват области като прилагане на законите в полицията, антикорупционно законодателство, реформа в съдебната система и в държавната администрация, политика за трудовата заетост и подобрявяне на бизнес климата. 
						Цитирайки свободните и честни избори като "деветият критерий", Рен отбеляза, че е имало нередности "във всички избори", откакто той е поел своя пост преди четири години, включително и на последните през юни. 
						"Призовах правителството да гарантира правилното функциониране на демократичните институции и да стимулира политическия диалог," каза той. 
						ЕК ще оцени напредъка на Македония в тези приоритетни области в редовния си доклад през ноември. 
						Също в четвъртък Бочевски и Милошоски се срещнаха със заместник-председателя на ЕК Жак Баро като главна тема на разговорите бе либерализирането на визовия режим. Безвизов режим вероятно ще бъде въведен за македонските граждани, пътуващи за страни от ЕС през следващата година, заяви Баро, който също е и еврокомисар по въпросите на правосъдието, свободата и сигурността. 
						В петък Бочевски предупреди за потенциалните рискове за страната, ако кандидатурите й за членство в ЕС и НАТО продължават да бъдат блокирани особено след интервенцията на Русия в Грузия, което може да стимулира "маргинални сили" в Македония. 
						Според съобщение на Ройтерс, той е казал на семинар в Брюксел, че има два възможни сценария за Западните Балкани след кризата в Кавказ - разпространение на проевропейски идеи или възникване на несигурност. 
						"Трябва да започнем преговорите, трябва да видим началото на този процес и трябва да видим този процес да се придвижва напред", подчерта Бочевски. "Ако се проточи безкрайно перспективата за членство в ЕС и НАТО, много лесно оптимизмът може да бъде заменен от цинизъм."

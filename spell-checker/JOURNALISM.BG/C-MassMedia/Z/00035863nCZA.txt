Румъния отговори на критиките на ЕС
					01/09/2010
					Непосредствено след язвителна оценка от Брюксел румънският парламент реши да извади важна агенция от конституционната неопределеност.
					От Паул Чокою за Southeast European Times от Букурещ – 01/09/10
 
					 
						
Румънският парламент реши миналия месец да възстанови правомощията на НАП за разследване на високопоставени длъжностни лица. [Гети Имиджис]
						Румъния направи крачка към изпълнение на стандартите за правосъдие на ЕС, като прие нов закон за Националната агенция за прозрачност (НАП), държавен орган, натоварен да контролира активите на политиците и други важни публични фигури. Страната попадна под критиките на ЕС в доклада му за напредъка на съдебната реформа, публикуван през юли. 
						"Мога да характеризирам вота на сената като положително развитие," каза генералният секретар на НАП Хория Джорджеску за SETimes след гласуването миналата седмица. "Смятам, че последният доклад на ЕК за правосъдието оказа силно влияние върху вота на сенаторите." 
						НАП бе парализирана в продължение на няколко месеца след решението на конституционния съд през април, което отхвърли части от предишния закон, уреждащ работата на агенцията. В резултат на това повече от 4 000 дела бяха спрени. 
						Тъй като безизходицата продължи твърде дълго, Брюксел призова Румъния да предприеме действия и да поправи законодателството. 
						"Парламентът бе наясно с последиците от този доклад по отношение на неговата политическа отчетност пред гражданите, както и с външните последици, които засягат интересите на Румъния," каза Джорджеску. На 24 август горната камара на парламента гласува със 78 на 0 гласа за приемането на новия закон. 
						Сенаторите от Социалдемократическата партия обаче решиха да се въздържат. Според лидера на партията Виктор Понта преработеният закон не решава проблемите на стария закон. 
						 "Ще се въздържим от гласуване, [докато] румънското правителство... не излезе със законопроект, който зачита както исканията на Европейската комисия, така и решенията на Конституционния съд," каза Понта. 
						Макар че не гласуваха, сенаторите от СДП присъстваха на парламентарното заседание, за да се осигури кворум. 
						Новият закон възстановява поредица от разпоредби, които бяха премахнати по-рано. Между тях са създаването на разследващи комисии, подчинени на Апелативния съд, и единен формуляр за деклариране на имуществото с разделения за скъпоценности, сметки и недвижими имоти. 
						Той изисква също държавните служители да декларират всички договори, които имат с държавните власти, в декларациите си за интереси. И двете декларации - за имущество и за интереси - стават публично достояние. 
						Освен това законът дава възможност на НАП да разследва длъжностни лица три години след като са напуснали служебния си пост. 
						Законопроектът сега ще бъде предаден на президента Траян Бъсеску за подпис. 
						"Най-важните придобивки са, че декларациите за имущество и за интереси са все още публични, а параграфът, поискан от румънския президент, който задължава висшите чиновници да разкриват прозрачно публично финансираните си връзки, внася допълнителен инструмент за борба с конфликтите на интереси в държавните поръчки," каза Джорджеску. 
						Той добави, че НАП очаква законът да бъде оспорен отново. Що се отнася до делата, които бяха замразени от предишното решение на съда, те ще започнат отначало. 
						"Всички тези разследвания ще трябва да започнат отначало," каза той. "Две години работа бяха анулирани. Много разследвания ще бъдат загубени заради надхвърлянето на тригодишния срок."

Нови призиви за залавянето на Караджич и Младич
28/07/2003
Двамата най-издирвани от Трибунала на ООН за военните престъпления обвиняеми могат да бъдат арестувани и изпратени в Хага "веднага", според водещ всекидневник в Босна и Херцеговина, който призова САЩ да предприемат действия.
(Ройтерс, Служба на Върховния представител - 27/07/03; АФП - 26/07/03; Ройтерс - 18/07/03; AП - 01/07/03)
 
 
Един ден след публикуването на видеоматериала с телата на синовете на Саддам Хюсеин Удей и Кусей, водещ всекидневник в Босна и Херцеговина (БиХ) призова САЩ да открият и арестуват Радован Караджич и Ратко Младич.
"САЩ доказаха, че могат да открият и убият синовете на Саддам само за два месеца в такава голяма страна като Ирак", цитира АФП част от коментара на сараевския независим всекидневник Ослободение от събота (26 юли). Караджич и Младич могат да бъдат арестувани и изпратени "веднага" на Трибунала на ООН за военните престъпления, се казва във вестника.
Двамата най-важни заподозрени бяха два пъти обвинени от Трибунала за геноцид и за предполагаемата им роля в големите зверства по време на войната през 1992-1995 г. в БиХ, но вече осем години успяват да избегнат правосъдието. Смята се, че Караджич се укрива в планинските райони на босненско-сръбската общност Република Сръбска (РС) и често преминава в съседна Черна Гора. Главният прокурор по военните престъпления Карла дел Понте е уверена, че Младич се укрива в Сърбия.
Коментарът на Ослободение съвпадна с писмото от Службата на Върховния представител и представителството на ОССЕ в БиХ до ръководителите на РС, в което се изразява тревога от липсата на признаци, че общността ще изпълни определения през март срок за предоставянето на информация относно съдбата на жертвите от клането край Сребреница през 1995 г. и местонахождението на телата им. Международните служители също така напомниха на властите в РС за тяхното задължение да сътрудничат по другите въпроси, свързани с военните престъпления, в това число издирването на обвиняемите, най-важните от които са Караджич и Младич.
По време на неотдавнашното посещение в Баня Лука на главния прокурор на ООН Карла дел Понте ръководителите на Република Сръбска обещаха да подобрят сътрудничеството си с Трибунала в Хага и отново призоваха издирваните за военни престъпления лица да се предадат. Тези жестове не са достатъчни, каза дел Понте и допълни, че според нея РС остава "безопасно убежище за бегълците".
"Аз очаквам резултати", цитира я Ройтерс след срещата й с президента Драган Чавич и премиера Драган Микеревич. "Аз очаквам ясни мерки от страна на правителството на РС, които ще доведат до ареста на бегълците и предаването им в Хага".
С цел усилване на натиска върху Караджич международната общност замрази банковите сметки на членовете на неговото семейство и предполагаемите му съюзници. В началото на юли ЕС одобри "черен" списък, забраняващ на съпругата на Караджич Лиляна и сина му Александър, както и на други 12 души да влизат в страните-членки. Балканските анализатори обаче изглеждат скептично настроени относно възможността той да се предаде сам.
"Трудно е да се очаква, че Караджич ще се предаде, защото е останал без пари", цитира Ройтерс Маркус Кокс от изследователския институт Инициатива за европейска стабилност. "Аз не мисля, че нещо друго освен ареста ще постави Караджич на колене". В подобен дух Марк Уилър от Интернешънъл Крайсис Груп изрази мнение, че е необходимо предприемането на военни действия, за да се изправи Караджич пред съда.

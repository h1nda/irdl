Балканските и балтийските страни, членки на ЕС, може да бъдат следващите, които ще поискат финансова помощ, твърдят анализатори
					30/10/2008
					Анализатори казват, че -- след Унгария - България, Естония, Латвия и Румъния може да бъдат следващите, които ще поискат помощ от МВФ.
					(Уол Стрийт Джърнъл, Wall-Street.ro - 30/10/08; Ройтерс, Блумбърг, АП, АФП, Ю Ес Ей Тудей, Стратфор, Медиапул, София Ехо, МВФ - 29/10/08)
 
					 
						
Ако глобалната криза не отслабне, някоя от балтийските страни, членки на ЕС, или България и Румъния може да са следващите, които ще поискат помощ, твърдят експерти. [Гети Имиджис]
						България, Румъния балтийските страни биха могли да бъдат следващите, поискали защита срещу последиците от глобалната финансова криза, заявиха анализатори в сряда (29 октомври), докато основни институции потвърдиха огромен спасителен пакет за Унгария. 
						МВФ, ЕС и Световната банка заявиха, че ще предоставят общо 20 милиарда евро, за да подпомогнат връщането в релси на засегнатата от кризата унгарска икономика. МВФ ще осигури 12,5 милиарда евро по 17-месечно стендбай споразумение, докато ЕС и Световната банка ще участват съответно с 6,5 милиарда и с 1 милиард. 
						Изпълнителният директор на МВФ Доминик Строс-Кан каза, че споразумението е „предназначено да възвърне увереността на инвеститорите” и да смекчи стреса, който унгарските финансовите пазари изпитаха в последните седмици. 
						Растежът на реалния БВП на Унгария спадна от 3,9 % през 2006 г. на 1,3 % през 2007 г. Затормозени от голям бюджетен дефицит и повишаваща се задлъжнялост, унгарската валута и фондовите пазари бяха сред най-зле засегнатите от глобалната криза. 
						Съгласно програмата за подпомагане Унгария трябва да предприеме серия от мерки, насочени към подобряване на данъчната стабилност и укрепване на финансовия сектор. 
						Нейният спасителен пакет е най-големият, обявен от началото на разпространението на кризата по света. 
						Въпреки високите равнища на икономически растеж България, Естония, Латвия и Румъния са „на ръба” и биха могли да бъдат следващите, поискали помощ от МВФ, казаха анализатори в сряда. 
						"Мисля, че е въпрос на време МВФ да бъде повикан там,” каза Нийл Шиъринг, главен икономист за Европа, Близкия изток и Африка на консултантската компания “Кепитъл Икономикс”. 
						В България банките започнаха да ограничават ипотечното кредитиране през последните седмици, опасявайки се от евентуално обезценяване на лева. Анализаторите смятат, че дефицитът по текущата сметка на страната е опасно висок. 
						По-рано тази седмица агенцията за кредитен рейтинг „Стандард енд Пуър” понижи рейтинга на дълга на Румъния под инвестиционния рейтинг, но властите в Букурещ твърдят, че няма нужда да търсят помощ от МВФ на този етап. 
						"Все още разговаряме с [МВФ] за оценките," каза Кристиан Попа, заместник-управител на централната банка на страната.

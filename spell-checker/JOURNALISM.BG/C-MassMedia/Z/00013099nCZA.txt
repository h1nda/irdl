Македония ще стане една от страните с програма за защита на свидетелите 
					28/12/2004
					Македонското правителство подготвя законодателство, което ще въведе мерки за защита на свидетелите и ще създаде орган, който да следи за изпълнението на програмата. 
					От Мария Лазарова за Southeast European Times в Скопие -- 28/12/04
 
					 
						
"Прилагането на закон, който предвижда защита на ключови свидетели е част от реформата на съдебната система," казва Иджет Мемети. Този законопроект бе изработен по време на мандата му на правосъден министър. [Архив]
						В опит да подпомогне борбата срещу организираната престъпност македонското правителство изработи законопроект за създаване на специална програма за защита ва свидетелите. Свидетели, даващи показания по криминални дела, предполагащи лишаване от свобода за повече от четири години, биха могли да се възползват от набор защитни мерки, вкл. промени в местоживеенето и личните данни, а в някои особени случаи, прехвърляне в друга държава по силата на двустранни споразумения. 
						Специален петчленен съвет, известен като Съвет за защита на свидетелите, ще отговаря за прегледа на отделни случаи и за вземане на решения каква защита е необходима. Свидетелите, които се включват в програмата, следва да подпишат споразумение, което изисква от тях да дадат показания в съда срещу осигуряване на защита. Присъди лишаване от свобода най-малко четири години се предвижда за всеки, който разкрие самоличността на защитен свидетел. В случаи, когато разкриването на свидетел, води до убийство или самоубийство, наказанието може да бъде доживотна присъда. Средствата за програмата ще се осигурят от правителството и чуждестранни донори. 
						"Прилагането на закон, предвиждащ защита на ключови свидетели, е част от реформата на съдебната система," казва Иджет Мемети, бившият министър на правосъдието, по време на чийто мандат законопроектът е бил разработен. "Той е в съзвучие с мерките, които се вземат за борба срещу организираната престъпност."
						Ако бъде приет, законът, създаващ програма за защита на свидетелите, би разрешил спора за това, дали всъщност Македония се нуждае от такава програма. Предвид малката територия на страната, казват неговите критици, такава програма е ненужна и неосъществима. 
						Мемети обаче твърди, че е необходимо Македония да се приравни към международните стандарти. "Всички други държави от Западните Балкани са въвели такива закони, така че от Македония се очаква да направи същото предвид намерението й да стане някой ден член на ЕС." 
						Законът предвижда избор на членове ва Съвета за защита на свидетелите измежду представители на Главната прокуратура, съдилищата, администрацията на местата за изтърпяване на наказания и МВР. Те ще бъдат назначавани с петгодишен мандат. Съветът ще се оглавява от съдия от Върховния съд. Специален отдел на МВР ще прилага мерките, предвидени в рамките на програмата.

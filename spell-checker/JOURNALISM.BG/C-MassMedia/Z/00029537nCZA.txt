Косовският премиер Тачи предложи на Тадич "да си стиснат ръцете" 
					09/03/2009
					Време е да отворим нова глава в отношенията между Белград и Прищина, заяви косовският министър-председател.
					От Блерта Фоничи-Кабаши за Southeast European Times от Прищина - 08/03/09
 
					 
						
Косовският премиер Хашим Тачи. [Гети Имиджис]
						Косовският премиер Хашим Тачи покани в неделя (8 март) своя сръбски колега Борис Тадич да посети Косово, но само ако това е държавно посещение. 
						"Готов съм да посрещна Тадич като президент на Сърбия, ако той се съгласи да посети институциите на Република Косово," заяви Тачи. 
						 Неговото изявление бе направено по време на кръгла маса в Чаглавица, където той призова също разселените сърби да се завърнат в Косово. 
						"Както знаете, Белград всеки ден говори за белезници и затворническа килия за мен лично," заяви премиерът. "Каня президента Тадич да забрави за белезниците и за затворническата килия и да дойде в моя кабинет - в кабинета на премиера на Република Косово - за да си стиснем ръцете и да започнем междудържавно сътрудничество." 
						"Това е най-доброто и правилно решение, което Тадич може да направи с оглед на стабилността на Сърбия в региона, сръбската общност в Косово и нашето атлантическо бъдеще," заяви той, като призова за отварянето на нова глава в двустранните отношения. 
						Прищина винаги е готова да общува с Белград и да сътрудничи по въпроси, засягащи сърбите в Косово - при условие че това става в рамките на плана "Ахтисаари", допълни още премиерът. 
						Отправяйки апел към разселените сърби, той обеща, че правителството ще направи всичко по силите си, за да им гарантира сигурен и стабилен живот. 
						"Косово е родина на всички граждани, независимо от техните етнически различия. Правителството и аз сме поели ангажимент към просперитета на всички сърби и другите общности в Косово," заяви той, като обеща, че властите ще отпуснат допълнителна финансова помощ, за да помогнат за изпълнението на различни проекти. 
						Косовският министър на завръщането на бежанците и етническите общности Саша Рашич, заяви, че е поел личен ангажимент за увеличаване на броя на разселените лица, които се завръщат в Косово. 
						"Действително през 2008 г. са се завърнали по-малко хора", каза той. "В Косово са се завърнали общо 664 души, в това число 222-ма сърби." 
						Той обаче добави, че правителството очаква този месец около 20 сръбски семейства да се завърнат в село близо до Ново Бърдо, както и около 20 други семейства в региона на Истог. 
						Въпреки уверенията на правителството обаче напрежението в етнически разделения север продължава. В неделя станаха сблъсъци между протестиращи косовски сърби и местната полиция, в резултат на които според съобщенията са били ранени десетки сърби и осем полицейски служители. 
						Според съобщения в медиите безредиците са били предизвикани от продължили повече от седмица прекъсвания на електроснабдяването.

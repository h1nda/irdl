Гърция все още е без правителство, а страховете от напускане на еврозоната растат
					14/05/2012
					Президентът Каролос Папуляс не можа да постигне споразумение за коалиция, което налага подготовката на нови избори.
					От Анди Дабилис за Southeast European Times от Атина -- 14/05/12
 
					 
						
Повечето гърци желаят да останат в еврозоната, но мнозинството гласуваха за политически партии, които се противопоставят на мерките за строги икономии. Демонстрант скандира лозунги през президентския дворец в неделя (13 май). [Ройтерс]
						Гръцките политически лидери бяха поставени в трудното положение да се опитат да сформират коалиционно правителство, след като завършилите без категоричен победител избори на 6 май не дадоха мандат на нито една партия. Преговорите в последния час, ръководени от гръцкия президент Каролос Папуляс, не постигнаха резултат въпреки натиска от международните кредитори, които заплашиха, че ще спрат спасителните заеми и че страната може да бъде принудена да напусне еврозоната. 
						Папуляс се срещна с ръководителите на първите три партии - консерваторите от "Нова демокрация", спечелили 18,8 % от гласовете, излязлата изненадващо второ място Коалиция на радикалната левица СИРИЗА и социалистите от ПАСОК, които завършиха едва на трето място. 
						За разлика от "Нова демокрация" и ПАСОК, които подкрепят мерките за строги икономии, изисквани от "Тройката" ЕС-МВФ-ЕЦБ като условие за отпускане на два спасителни заема в размер на общо 239 милиарда евро, СИРИЗА и останалите четири партии, спечелили достатъчно гласове, за да получат места в парламента, им се противопоставят. 
						"Те търсят съучастници за мерките за строги икономии. Ние не можем да участваме в това престъпление," каза лидерът на СИРИЗА Алексис Ципрас, на 37 г.
						Лидерът на "Нова демокрация" Антонис Самарас заяви пред репортери, че коалиционните преговори ще продължат, докато новият лидер на ПАСОК Евангелос Венизелос каза, че има "ограничен оптимизъм", но че партията се готви за нови избори. 
						Официални представители на Германия, която плаща голяма част от сметката за спасителните заеми, отправиха сериозни предупреждения за икономически апокалипсис, ако Гърция не сформира правителство, подкрепящо допълнително намаляване на заплатите, увеличаване на данъците, орязване на пенсиите и масови съкращения на работници. 
						Ако Папуляс не успее да накара спорещите партийни лидери да сформират коалиция, избори ще се проведат на 17 юни. Засилвайки натиска, "Тройката" задържа 1 млрд. евро от плащането на заема от 5,2 милиарда за Гърция, като парите вместо това постъпиха в специална депозитна сметка за изплащане на суми, дължими на банки и инвеститори. 
						Хараламбос Царданидис, който оглавява Института за международни икономически отношения в Атина, каза, че е възможно Ципрас да е променил динамиката. "Той иска да предоговаря философията," каза той за SETimes. "ЕС иска да облекчи малко мерките за строги икономии." 
						Той каза, че враждебните гамбити между ЕС и гръцките партии, обявили се срещу мерките за строги икономии, са тревожни. Ако заемите спрат и Гърция напусне еврозоната, кретащият банков сектор може да рухне. 
						Докато няма изгледи за излизане от безизходицата, политическите лидери на страната тълкуваха различно резултатите от изборите. Ципрас, като бивш лидер на партията "Комунистическа младеж", каза, че те показват решително противопоставяне срещу мерките за строги икономии - въпреки че около 77 % от гърците заявиха, че все още искат да бъдат в еврозоната - а Самарас и Венизелос казаха, че тези резултати говорят за противоречива позиция "за" Европа, но "против" мерките за строги икономии. 
						"Гръцкият народ не просто отправи послание, той издаде заповед да се промени политиката, но да остане в Европа," каза Самарас. 
						Георгиос Цогопулос, научен сътрудник в Общогръцката фондация за европейска и външна политика в Атина, каза, че липсата на развитие е тревожна. "Изглежда е невъзможно да се сформира правителство," каза той за SETimes. 
						Той каза, че изборите, в които 68 % от гърците гласуваха против мерките за строги икономии, са отправили послание към "Тройката". "Проблемът не може да се предоговаря в степента, която искат политиците," каза той. 
						Мерките за строги икономии, наложени преди две години, отприщиха вълна от протести, стачки и бунтове, които свалиха от власт предишното правителство на бившия лидер на ПАСОК Георгиос Папандреу, който подаде оставка преди шест месеца. 
						Цогопулос каза, че повечето гърци смятат, че "Нова демокрация " и ПАСОК, които са се сменяли в управлението в продължение на 38 години, са отговорни за кризата поради това, че са претъпкали ведомостите за държавни заплати със стотици хиляди ненужни работници в замяна на гласове. 
						"Там, където ЕС може да упражни по-голям натиск, е в прилагането на повече мерки за строги икономии - но обществото е изтощено и можете да си представите какво ще стане," каза той. 
						Гърция дразни ЕС и подклажда страховете на световните пазари. "Това е разпадането на двупартийната система; Гърция създава нова политическа система," каза за SETimes Мариос Евривеавис, доцент по международни отношения в Университета "Пантеон" в Атина.
						"Тройката" разбира, че народът е казал думата си и че новите събития са против нейните предписания. Тя не може да приеме Гърция да бъде изгонена. Има много спекулиране със страха." 
						Гърците от работническата класа наблюдават ситуацията объркани. 
						Фризьорката Елени Димаки, на 44 г., каза, че работата й е намаляла силно. "Жените вече не идват да си правят косите толкова много. Това е луксозен навик," каза тя за SETimes. "Плаши ме идеята, че страната може да фалира, но не знам какво ще се случи, ако се върнем към драхмата. Политиците продължават да играят игри." 
					
				
			
					 
					
 
 

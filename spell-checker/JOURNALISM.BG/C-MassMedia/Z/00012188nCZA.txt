Местният вот в БиХ е крайъгълен камък в развитието на страната независимо от ниската избирателна активност 
					04/10/2004
					Представители на избирателната комисия и международни наблюдатели изразиха удовлетворение от местния вот в събота в Босна и Херцеговина. Избирателната активност бе обаче ниска - едва 45,52% от гласоподавателите се явиха пред урните. 
					От Антонио Пърленда за Southeast European Times в Сараево - 04/10/04
 
					 
						
Босненец подава гласа си в Баня Лука в събота (2 октомври) на местните избори . [АФП] 
						Общинските избори, проведени в събота (2 октомври) в Босна и Херцеговина (БиХ), бяха първите след конфликта от периода 1992-1995 г., които се организират и финансират изцяло от местните власти без международна подкрепа. Общо 2 322 687 регистрирани гласоподаватели имаха възможност да гласуват пряко за кмет и за общински съвети и събрания. 
						68 политически партии, 146 независими кандидати, 18 партийни коалиции и шест коалиции от независими кандидати взеха участие в изборите. Според мисията наблюдатели, изпратена от ОССЕ и Съвета на Европа, вотът се осъществи без значителни произшествия и бе администриран в съответствие с международните стандарти. 
						Публикуваният в неделя доклад на мисията приветства провеждането на изборите като стъпка по пътя към стабилната демокрация и правовата държава, но изразява и безпокойство относно ниската активност и доминантната роля на един етнос като фактор в кампанията. Тъй като едва 45,52 % от гласоподавателите се явиха пред урните, активността бе най-ниската в историята на изборите след края на конфликта. 
						Въпреки това, според представители на избирателната комисия, резултатите са задоволителни. "В нормалните, демократични държави 45 %-на активност би се определила като положителна," посочва Лидия Корач, член на Избирателната комисия. "В БиХ това не е така. Имайки предвид, че след войната са били организирани избори толкова често, тази ниска активност е разбираема." 
						Предварителните резултати, публикувани в неделя, потвърдиха победите на трите най-големи националистически партии. В Република Сръбска, Сръбската демократическа партия загуби в някои общини, които бе контролирала по-рано, но все пак спечели 37 кметски места. Алиансът на независимите социалдемократи бе единствената опозиционна партия, която подобри позициите си, удвоявайки на около 20 броя на общините, които контролира. Той спечели важна победа в столицата на босненско-сръбската автономна област Баня Лука. 
						В мюсюлманско-хърватската част на страната Хърватската демократична общност спечели в около 25 общини с преобладаващо хърватско население. Основната мюсюлманска Партия на демократичното действие си възстанови влиянието в някои от 15-те основни мюсюлмански града, където опозиционниата Социалдемократическа партия бе спечелила през 2000 г. По-малки партии се наложиха в едва 10 общини. Окончателните резултати ще бъдат обявени след 30 дни. 
						Върховният представител на международната общност в БиХ Пади Ашдаун каза, че вотът е демонстрирал зрелостта на местните власти и е бил важен крайъгълен камък по пътя на страната към членство в ЕС и НАТО. Шефът на мисията на ОССЕ Петер Айхер обаче предупреди, че някои от изборните процедури и регламенти трябва да се усъвършенстват. 
						"Независимо от напредъка обаче, тези избори са в крайна сметка с преходен характер," каза Айхер. "В уникалния конституционен контекст на БиХ върховната власт е все още в ръцете на международната общност."

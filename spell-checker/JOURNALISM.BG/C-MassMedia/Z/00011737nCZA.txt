Македония подготвя спешни реформи, за да изпълни европейските стандарти за селското стопанство
					
				
					24/08/2004
				
				
						Министерството на земеделието в Македония разработи стратегия за реформи в политиката, нормативната уредба и институциите, за да ги доближи до тези в ЕС.
					
				
						От Мария Лазарова за Southeast European Times от Скопие - 24/08/04
 
					
				 
					
Правителството на Македония се опитва да подготви аграрния сектор на страната за една по-конкурентна среда, която ще възникне в резултат на отварянето на границите и премахването на митническите бариери. [АФП]
					
							Министерството на земеделието на Македония изготви стратегия за аграрния сектор и хранително-вкусовата промишленост като част от подготовката на страната за евентуално членство в ЕС. Правителството съобщи, че от септември започва въвеждането на промени в аграрната политика, институции и нормативна уредба.
						
					
							"Стратегията се базира на три принципа: да не се инвестира при съществуващите условия в аграрния сектор, да се създадат нормативни документи, които да използват като модел правилата на ЕС, и преговорите с ЕС да се основават на партньорски взаимоотношения", каза министърът на земеделието Славко Петров.
						
					
							"Това е много важен документ, защото опитът е показал, че почти 60 % от реформите, проведени от страните членки на ЕС по време на приспособяването им към новите условия, са били в селскостопанския сектор", добави той.
						
					
							Според официални представители цялостният процес на преход в Македония е имал отрицателни последствия за земеделието. Целта на стратегията е да се подобри неблагоприятното положение на македонското селско стопанство чрез предоставяне на по-добро обучение за земеделските стопани, засилване на конкуренцията и насърчаване на държавата да насочи повече ресурси към аграрния сектор. Стратегията предлага също директни субсидии за някои отрасли. 
						
					
							"Трябва да осигурим редовни доставки на земеделски продукти и да запазим баланса между града и селото, а също и да подобрим ефективността на производството и защитата на околната среда", каза Петров.
						
					
							Необходими са основни преобразования, за да се подготви страната за отварянето на границите и премахването на митническите бариери, което е част от Споразумението за стабилизация и асоцииране на Македония с ЕС. В резултат на тези промени, предупреждава правителството, македонските продукти ще се сблъскат със силна конкуренция.
						
					
							"Макар отдавна да са известни реформите за приспособяване към условията в ЕС, в аграрния сектор ще трябва да се извърши радикална промяна", каза Петров. "Тя трябва да е бърза и ефективна, защото само по този начин селското стопанство ще получи достъп до фондовете на Общата селскостопанска политика на съюза, които възлизат на 43 милиарда евро и представляват 50 % от общия бюджет на ЕС."

Белград предлага сръбските военнопрестъпници да излежават присъдите си в Сърбия
					18/03/2009
					 
						БЕЛГРАД, Сърбия -- Правителството ще поиска от Трибунала в Хага да разреши сърбите, осъдени за военни престъпления, да излежават присъдите си в сръбски затвори, каза късно вечерта в понеделник (16 март) за РТС ръководителят на Съвета за сътрудничество с Трибунала Расим Ляич. Той добави, че въпросът ще се разгледа по време на визитата на главния прокурор Серж Брамерц в Белград следващата седмица. Ляич каза също, че правителството има нова информация относно местонахождението на укриващите се Ратко Младич и Горан Хаджич, като подчерта, че полицията ще арестува и двамата тази година.
						Междувременно Саша Вукадинович, директор на Сръбската разузнавателна агенция (БИА), каза във вторник, че арестите ще бъдат приоритет на БИА през 2009 г. Арестът на Младич е главното условие за прилагането на практика на Споразумението за стабилизация и асоцииране, подписано от Сърбия с ЕС преди една година. (Дневни Аваз, ОНАСА, Блиц, Танюг, Б92 - 17/03/09; РТС - 16/03/09)

Нарушенията на човешките права в региона пораждат загриженост
					30/05/2012
					Нарушенията на човешките права имат широк обхват - от междуетническо напрежение до домашно насилие. 
					От Линда Карадаку за Southeast European Times от Прищина -- 30/05/12
 
					 
						
В доклада на "Амнести Интернешънал" от 2012 г. гръцката полиция е обвинявана за грубите си действия. [Ройтерс]
						Според неотдавнашен доклад за човешките права миналогодишните арести на двама от най-известните заподозрени за военни престъпления са дали някаква надежда на жертвите от войните през 90-те години на миналия век в бивша Югославия, че един ден може да получат справедливост. 
						Петдесетият доклад на "Амнести Интернешънал" за човешките права, публикуван миналата седмица, отбелязва, че в региона все още е широко разпространена половата и етническата дискриминация и че някои правителства не полагат достатъчно усилия да решат проблемите. 
						"Арестите на Ратко Младич и Горан Хаджич изпратиха силно послание не само до потърпевшите, но и в целия регион. ...Твърде много хора в региона обаче усещат несъответствието между речите за човешките права и действителното им прилагане", обобщава базираната в САЩ организация. 
						Срещу Младич са повдигнати 11 обвинения за военни престъпления, включително геноцид, във връзка с войната в Босна между 1992 и 1995 г. Той е бил главнокомандващ на армията, която е извършила многобройни зверства по време на кампанията си за изгонване на хърватите и босненските мюсюлмани от областта, смятана от сърбите за тяхна територия. Процесът срещу него започна този месец, но беше забавен, след като прокурорите не успяха да предадат на адвокатите от защитата хиляди страници документация. 
						
							Области, предизвикващи загриженост, цитирани в доклада на "Амнести Интернешънал" от май:
							• Албания: домашно насилие, трафик на хора 
							• БиХ: националистически и подтикващи към разделение речи, отслабени държавни институции 
							• България: насилие над ромите; незаконно задържане на търсещи убежище 
							• Хърватия: преследване на военни престъпления, етническа и полова дискриминация 
							• Гърция: прекомерна полицейска сила, нападения с расов мотив 
							• Косово: правоприлагане, корупция, военни престъпления 
							• Македония: преследване на военни престъпления, ограничена медийна свобода 
							• Молдова: нечовешки условия в затворите, несправедливи процеси, дискриминация • Черна гора: присъдите за военните престъпления не съответстват на международното право 
							• Румъния: дискриминация от страна на местните власти; 
							• Сърбия: принудителни изселвания на роми, преследване на военни престъпления, лошо отношение към затворниците 
							• Турция: реформите в конституцията не са приложени, недостатъци в законите за борба с тероризма 
						
						Хаджич беше обвинен през 2004 г. за престъпления срещу човечеството и нарушения на законите и обичаите за водене на война заради предполагаемото си участие в гонения, изтребване, убийства, затваряне, нечовешки действия, жестоко отношение, депортиране, разрушаване и ограбване на държавна и частна собственост в особено големи размери. Бившият президент на т.нар. "Република Сръбска Краина" беше арестуван през юли 2011 г. 
						Докладът от 444 страници посочва многобройни проблеми в целия регион - сред тях са домашно насилие и насилствен трафик на жени в Албания, насилие над роми в България, отслабени държавни институции в Босна и Херцеговина (БиХ) и лошо отношение към затворници в Сърбия и Молдова. 
						В някои случаи правителството е определяно като част от проблема. Докладът специално посочва, че румънските власти допринасят за дискриминацията, обвинява Гърция за прекомерна полицейска сила, обвинява Турция за това, че не е изпълнила обещаните реформи в конституцията, и отбелязва, че съдилищата на Хърватия, БиХ, Македония и Черна гора не могат да се справят с делата за военни престъпления. 
					
						"Има голямо неразбиране дори сред политическия и обществения елит по въпроса защо трябва да спазваме човешките права", каза за SETimes анализаторът Драган Попович, председател на Политическия център в Белград. "Една част от обществото смята, че човешките права са част от изискванията за евроинтеграция и че изпълняваме обещанията си към ЕС, когато приемаме закон или наредба за човешките права. Това е най-сериозният проблем, който поражда всички останали." 
						"Правителствата трябва да подкрепят свободата на изразяване в държавата си и в чужбина, да приемат сериозно международните си отговорности и да инвестират в системи и структури, осигуряващи справедливост, свобода и равенство пред закона", заяви Салил Шети, генерален секретар на "Амнести Интернешънал". 
						Щракнете тук, за да се видите доклада. 
						
						
						
						
					
				
			
					 
					
 
 

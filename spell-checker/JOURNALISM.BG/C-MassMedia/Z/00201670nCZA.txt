Възстановяването на мост разпали проблем за човешките права
					22/07/2011
					Възстановяването на основна пътна артерия в Белград неочаквано се превърна в нещо съвсем различно.
					От Игор Йованович за Southeast European Times от Белград – 22/07/11 
 
					 
						
Над 150 000 превозни средства прекосяват моста "Газела" всеки ден. [Архив]
						Мостът "Газела", част от европейския Коридор №10, е една от главните пътни артерии в Белград. Той е построен преди 40 години и не е бил поправян или подсилван оттогава. 
						Тъй като ежедневно по него минават над 150 000 превозни средства, някои експерти предупреждават, че без реконструкция мостът ще рухне. 
						Градската администрация е взела заем от Европейската инвестиционна банка (ЕИБ) за възстановяване на пътя, който мнозина считат за главната артерия на белградската пътна инфраструктура. Целият проект е на стойност 60 млн. евро. 
						Започналата миналата година инициатива обаче неочаквано се превърна във въпрос за човешките права и за това доколко властите са способни да спазват международните договори. 
						От години близо 170 ромски семейства живеят под моста в бедняшки квартал без електричество и вода. Властите трябваше да ги изгонят, за да може да започне реконструкцията на моста. 
						Тъй като парите за реконструкцията бяха взети от ЕИБ, правителството трябваше да изпълни условията на банката относно разселените семейства. Някои от тези условия обаче бяха прекалено тежки за сръбската икономика, която е изправена пред икономическа криза и безработица, надхвърляща 20 %. 
						Андреа Чолак от НПО Център за права на малцинствата казва, че условията на ЕИБ за разселването на семействата по проектите, които тя финансира, са много ясни. 
						"Когато се осъществява разселване, основната грижа е за достойнството на онези, които ще бъдат разселени, подходящото им настаняване, особено ако въпросните групи вече са били изложени на някакъв вид дискриминация," каза тя за SETimes. 
						И така, планирано бе ромите, живеещи под "Газела", да бъдат преместени в масивни жилища, на възрастните членове на семействата да се осигури работа, а децата им да получат безплатно основно образование. 
						Ромите сега живеят в пет белградски общини и представители на Центъра за права на малцинствата казват, че само 12 семейства са получили настаняване в новопостроени оборотни апартаменти. 
						В началото на юли кметът на Белград Драган Джилас каза пред репортери, че плащането на транш от 25 млн. евро от заема на ЕИБ е било поставено под въпрос, защото банката била недоволна от ситуацията с ромските семейства. 
						Джилас каза, че по тази причина вероятно ще трябва да се вземе заем от местни банки, но добави, че белградските власти не са възнамерявали да спрат да подпомагат разселените семейства. 
						"Ще продължим да се борим, колкото можем, за тези наши съграждани и да има предоставим настаняване и образование, но не може да се очаква на някого - който е завзел парче земя - да се дават по 7,5 квадратни метра жилищна площ на член от семейството и работа за всички възрастни," каза Джилас. 
						Жика Митрович от НПО "Ромско сърце" е бил член на координационния орган, който е работил върху плана за преселването на ромските семейства. 
						"Мнозина грешат, като си мислят, че акцентът е върху разселването на ромите. Ние можем да ги настаним и в петзвезден хотел и пак да не сме решили проблема с това как ще живеят тези хора и как ще получават образование. Ето защо аз мисля, че ключът е в решаването на проблема с намирането на работа и образоването на тези хора, така че те да станат финансово независими," каза Митрович за SETimes.

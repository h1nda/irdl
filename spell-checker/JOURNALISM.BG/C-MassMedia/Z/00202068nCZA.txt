Дорис Пак: "ЕС ще помогне, но страните трябва да осъществят реформи"
					21/11/2011
					Лидерите в БиХ, Косово и Сърбия трябва да предприемат стъпки, за да вкарат страните си в релси и да не позволят регионът да изостане, каза парламентаристката от ЕС в ексклузивно интервю за SETimes.
					От Мухамет Брайшори за Southeast European Times от Прищина -- 21/11/2011
 
					 
						
"Не съм съгласна, че [разделянето на Косово] би било решение; промяната на границата ще даде начало на ефекта на доминото в района, както би трябвало да е известно на всички," каза Пак. [Ройтерс]
						Дорис Пак е член на блока на Европейската народна партия (Християндемократи) в Европейския парламент. Тя е член и на парламентарната делегация за отношенията с Албания, Босна и Херцеговина, Сърбия, Черна гора и Косово. 
						Кореспондентът на SETimes Мухамет Брайшори разговаря с Пак по ключови въпроси, засягащи региона. 
						
						SETimes: Какво мислите за събитията в Северно Косово? 
						
						Дорис Пак: Каквото би трябвало да мислят всички: това е стъпка назад, нещо, което нито е полезно за населението там, нито е в интереса на Сърбия, която очаква да получи кандидатски статут от ЕС. 
						Срамувам се, че виждам стени и барикади, издигани от престъпници. Нормалните хора искат по-добър живот, свободно движение и добро образование за децата си, те не се борят срещу ЮЛЕКС и КФОР. 
						
						SETimes: ЕС ще реши относно кандидатския статут на Сърбия на 9 декември. Какво очаквате от срещата на ЕС и каква ще бъде позицията на Германия? 
						
						Пак: Аз не съм в германското правителство, аз съм член на Европейския парламент, избран от Германия. Трябва да почакате или да питате правителството в Берлин какво ще бъде решението му. Има възможност Сърбия да получи кандидатски статут, но мога само да правя догадки. 
						
						SETimes: Постигнали ли са достатъчно напредък в диалога си Сърбия и Косово и как трябва да продължи той? 
						
						Пак: Не, още не са постигнали задоволителни резултати. Споразумението, което постигнаха миналото лято, не само не бе приложено, а бе посрещнато с агресия на север. 
						
						SETimes: Някои твърдят, че един възможен вариант е разделянето на Косово. Дори [бившият координатор на Пакта за стабилност] Ерхард Бузек неотдавна намекна за това. Какво е вашето мнение? 
						
						Пак: Не съм съгласна, че това би било решение; промяната на границата ще даде начало на ефекта на доминото в района, както би трябвало да е известно на всички. Планът на Марти Ахтисаари бе успешна основа за сърбите, живеещи в Косово. Защо трябва Северът да се третира различно от Юга? Нима сърбите под река Ибър са по-различни от онези на север? Трябва ли международната общност да награди престъпниците на север за нерационалното им и опасно поведение през последните години? 
						
						SETimes: Продължава ли Германия да настоява за премахването на паралелните структури от Северно Косово? 
						
						Пак: Всички в ЕС искат премахването на паралелните структури, защото те са причината, която позволява на сърбите в Северно Косово да се държат по начина, по който се държат, като винаги разчитат на подкрепата на Сърбия. 
						
						SETimes: Какво трябва да направят политиците в Босна и Херцеговина - страна все още без правителство - за да я доближат до ЕС? 
						
						Пак: Те трябва да работят като хора, които са избрани да управляват страната си сериозно, приемайки между другото да сформират демократични власти, като правителство. Всички те трябва да знаят, че БиХ може да влезе в ЕС само като държава и следователно тя трябва да функционира като такава. Конституцията трябва да се измени в светлината на делото "Финци". Имайки предвид колко време отне на кантоните да сформират своите управления, това трябва да ги накара да се замислят за по-функционална структура на автономната област ФБиХ. 
						
						SETimes: Има ли вече надежда за край на албанската политическа криза, след като социалистите и демократите се договориха да започнат реформи? 
						
						Пак: Доколкото разбрахме, опозицията се е върнала на работа и гласува в парламента. Това ни дава надежда, че политическият живот ще се нормализира и че общият интерес ще диктува политическия дневен ред повече от омразата и агресивните речи. 
						
						SETimes: Какво очаква ЕС от страните от региона през следващата година? 
						
						Пак: Страните от региона могат да разчитат на нашата помощ за присъединяването към ЕС както финансово, така и с работна сила. Все пак очакваме от политиците в различните страни от региона да направят всичко възможно да изпълнят задълженията си, да извършат необходимите реформи в съдебната система, администрацията, енергетиката и т.н. 
						Те трябва да се борят срещу корупцията и организираната престъпност. Те трябва да зачитат критериите от Копенхаген, които са основните стандарти за разширяването на ЕС.

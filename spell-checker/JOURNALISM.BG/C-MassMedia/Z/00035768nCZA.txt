Румъния подкрепя териториалната цялост на Молдова
					24/08/2010
					Румънският президент Траян Бъсеску каза, че Букурещ подкрепя Кишинев, на фона на подновените призиви на сепаратисткото Приднестровие да бъде признато от ООН.
					От Паул Чокою за Southeast European Times от Букурещ – 24/08/10
 
					 
						
Румънският президент Траян Бъсеску (вдясно) се срещна миналата седмица с молдовския премиер Влад Филат. [Румънско правителство]
						Румъния подкрепя възстановяването на териториалната цялост на Молдова, каза в четвъртък (19 август) президентът Траян Бъсеску след среща с молдовския премиер Влад Филат. "Нашите интереси са свързани с нещата, в които вярваме, че територията на никоя държава не може да се окупира," каза Бъсеску след разговорите. 
						 Коментарът на Бъсеску дойде няколко седмици след като властите в Тираспол помолиха ООН да признае Приднестровието, след като на 22 юли Международният съд излезе със становището си за декларацията за независимост на Косово. 
						 Приднестровието е отцепническа територия между река Днестър и източната молдовска граница с Украйна. Като цяло то се признава от международната общност като де юре автономен район Стинга Ниструлуи (Левия бряг на Днестър) в Източна Молдова. След декларацията си за независимост през 1990 г. де факто той се намира под управлението на непризнатата Приднестровска молдовска република (ПМР). 
						Молдова не признава отцепването му и смята териториите, контролирани от ПМР, за част от суверенната молдовска територия. 
						 Суверенитетът на Приднестровието не се признава от нито една членка на ООН. 
						"Приднестровската молдовска република отново стигна до заключението - и привлича вниманието на ООН към този факт - че републиката отговаря на всички международни критерии за независима държава и изпълнява всички необходими условия, за да бъде международно призната," се казва в писмо до ООН от сепаратисткото министерство на външните работи. 
						"Приднестровското министерство на външните работи призовава ООН, както и другите международни структури, активно да вземат участие в изготвянето на уникални критерии за признаване на държави, които през годините са доказали соята жизнеспособност." 
						Владимир Ястребчак, ръководител на приднестровската дипломация, каза, че [приднестровската столица] Тираспол не може да приеме принципа за териториална цялост на Молдова в преговорите за уреждане на конфликта. 
						Молдовското правителство отхвърля призива за признание от сепаратиските власти за втори път през последните две години. 
						"За нас това не е новина, те само използват Косово като претекст," каза вицепремиерът Виктор Осипов. "Призивът на Тираспол към ООН е абсолютно безразсъден - ООН не признава независимостта." 
						Според анализатори двете ситуации не могат да се сравняват. 
						 "Това не е конфликт на етническа основа, както беше в случая с Косово. Това е политически и геополитически спор," каза молдовският политически анализатор Виталие Чобану за SETimes. 
						"Приднестровието е останка от Студената война, поддържана изкуствено, за да удовлетворява империалистическите амбиции на Москва в постсъветската епоха, която с времето се превръща в черна дупка на картата на Европа, където се перат пари чрез контрабанда, оръжия и наркотрафик," каза той. 
						Със смяната на властта в Молдова Чобану вижда признаци на напредък в уреждането на продължилия две десетилетия конфликт. 
						 "Проевропейската ориентация на новата молдовска администрация влияе положително на процеса за уреждане на конфликта. Европеизирана, демократизирана Молдова означава създаването на силен полюс на привличане за хората от отцепническия район," обясни Чобану. 
						"Молдова може с основание да приеме -- за да подкрепи националните си интереси -- кипърския модел. Т.е. да помоли Брюксел за перспектива за европейска интеграция със или без Приднестровието, в замяна на енергично прилагане на множеството реформи, необходими за постигането на тази цел," каза той.

Македонските спортисти заминаха за Пекин
					05/08/2008
					Македония изпрати миналата седмица делегация от седем състезатели в Пекин за предстоящите Олимпийски игри. Страната храни големи надежди за представителите си в плуването, хандбала и каяка, наред с други дисциплини.
					От Георги Трайков за Southeast European Times от Скопие -- 05/08/08
 
					 
						
Македонецът Атанас Николовски тренира за кану слалома в Олимпийския парк по гребане и кану в Шуни в подготовката за игрите. [Гети Имиджис]
						Македонската делегация отпътува за игрите в Пекин миналата седмица. Борецът Мурат Рамазанов, стрелецът Сашо Несторовски и каякарът Атанас Николовски са между седмината състезатели, които ще представляват страната, участваща за пети път на олимпиада, откакто получи независимост през 1991 г. 
						Състезателите отпътуваха на 28 юли, придружавани от президента на Македонския олимпийски комитет Васил Тупурковски, генералния секретар Саше Поповски и директора Насе Насев. Групата ще има време да се запознае с „терена” в Пекин преди откриването на игрите в петък (8 август). 
						"Отборът, който ще представлява Македония на тези Олимпийски игри, се състои от млади спортисти. Надявам се, че всички те ще постигнат резултати, които да удовлетворят основно техните очаквания. Те са млади, обещаващи състезатели и аз очаквам добри резултати от тях в бъдеще,” каза Тупурковски при отпътуването на отбора. 
						"Това е първата ми олимпиада; всеки добър резултат ще бъде премия за следващите Олимпийски игри,” каза плувкинята Елена Поповска. 
						Плувкинята Моника Спасовска и състезателят по хандбал Дарко Георгиевски ще участват в лагера за млади спортисти в Пекин от 6 до 17 август. Те ще работят с младежи инвалиди от Китай на възраст между 16 и 18 години, за да и предадат „опит от първа ръка в олимпийските идеали за мир, предприемчивост, работа в екип, спортсменство, честна игра и участие". 
						Николовски, който се класира за игрите по време на Европейското първенство в Краков, Полша, ще бъде знаменосец на страната си по време на церемонията по откриването. „Имам честта да бъда избран да нося македонското знаме,” каза той. 
						Знамето обаче причини известно объркване в Пекин. Каякарът Сашо Поповски провеси няколко македонски знамена от своя балкон в олимпийското село, но китайските пазители на реда, които ги объркаха със забраненото тибетско знаме, го помолиха да ги махне. 
						"Охраната ме помоли да сваля знамената; аз обаче отказах и им обясних, че това са македонски знамена,” заяви Поповски пред местните медии. „Международният олимпийски комитет се намеси и обясни на китайците, че тези знамена не са тибетски. Представителите на сигурността бяха много смутени и се извиниха десетки пъти.” 
						"Голямо удоволствие е да общуваме със спортистите, които ще представляват Македония на Летните олимпийски игри в Пекин, и аз им желая много успехи. Моята страна е подготвена за предстоящото спортно събитие, което ще обедини света," заяви китайският посланик в Македония Донг Фу Фенг. 
						Македонските състезатели не спечелиха медали на Игрите в Атина през 2004 г., но Олимпийският комитет на страната предлага парични стимули на отбора в Пекин. За златен медал ще бъдат платени 50 000 евро, а за сребърен – 30 000 евро. Всеки бронзов медалист ще получи 20 000 евро.

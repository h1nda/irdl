БиХ ще ускори процедурите по депортиране
					17/03/2008
					 
						САРАЕВО, Босна и Херцеговина (БХ) -- Страната възнамерява да ускори процедурите по депортиране и да връща лицата, лишени от гражданство, в техните родни страни колкото може по-бързо, цитира в понеделник (17 март) вестник "Независне Новине" думите на директора на Службата за чужденците на БиХ Драган Мектич. Той е добавил, че нов закон за гражданството и бежанския статут понастоящем се обсъжда в парламента и че той значително ще съкрати времето от обжалването на решение за депортиране до произнасянето на съда по това обжалване. Това ще хармонизира практиката на БиХ по отношение на имиграцията и жителството в страната с практиките в ЕС, което е основно изискване за либерализиране на визовия режим със Съюза.
						Миналата година БиХ лиши повече от 660 души от босненско гражданство. Повечето бяха мюсюлмани от арабски произход, за които властите в БиХ заявиха, че представляват заплаха за националната сигурност. Неколцина от тях бяха депортирани, но другите остават в БиХ в очакване на края на продължителните процедури по обжалване. (Независне Новине, ПБС - 16/03/08)

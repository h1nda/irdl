Събирането на подписи може да доведе до референдума за териториалното деление на Македония
09/03/2004
Кампанията за събиране на подписи, която е в ход в Македония, може да предизвика провеждането на референдум за териториалното деление.
От Мария Лазарова за Southeast European Times в Скопие - 09/03/04
 
 
"Смятам, че необходимите подписи ще бъдат събрани до месец," каза Тодор Петров, председател на Световния македонски конгрес. [Томислав Георгиев]
Кампанията за събиране на подписи започна в Македония с цел да се предизвика референдум за териториалното деление на страната. Крайният срок, в който гражданите, трябва да положат подписа си, е 26 август; 150 000 подписа са необходими, за да се принуди парламентът да организира референдум.
Инициативата е лансирана от Световния македонски конгрес. Председателят на тази неправителствена организация Тодор Петров заяви, че кампанията за референдум ще позволи на гражданите да настояват за запазване на сегашното териториално деление. "Смятам, че необходимите подписи ще бъдат събрани до месец," посочи Петров. "Това е референдум за развитието и мира в Македония. Изпратили сме някои формуляри до местните си клубове и регионални организации, във всяка от които могат да се регистрират по 6000 подписа, като 125 наблюдатели ще следят за редовността на полаганите подписи."
Мира Илиевска, говорител на Министерството на правосъдието, казва, че подписите ще бъдат събрани в 34 регионални поделения на министерството и в 91 местни служби. "Актуализираме избирателните списъци и добавяме нови данни, за да позволим безпрепятственото полагане на подписите от гражданите," каза тя.
Гражданите могат да подават гласа си в работните дни и в събота между 8 и 16 часа местно време, а в сряда до 20 часа. Те трябва да носят със себе си лична карта или паспорт, за да докажат самоличността и статута си на гласоподавател.
Ако бъдат събрани 150 000 подписа, парламентът ще бъде задължен да организира референдум относно запазването на сегашните граници между общините. Половината от лицата, имащи право на глас, трябва да участват, за да бъде обявена инициативата за валидна.
Независимо от кампанията Световният македонски конгрес не може да възпрепятства парламентарния дебат по няколкото закона за децентрализацията. До този момент законите за финансиране на общините и за новото териториално деление са минали на първо четене и сега се очаква депутатите да обсъдят законопроекта за Скопие.
Въпреки това, ако парламентът приеме новите закони за териториалното деление до момента, в който подписите са събрани, той ще трябва да ги отмени незабавно. Законодателите ще трябва да приемат резултатите от референдума.

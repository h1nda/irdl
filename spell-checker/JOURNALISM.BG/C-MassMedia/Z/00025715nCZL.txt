Правителствената криза в Сърбия се задълбочава
					07/03/2008
					 
						БЕЛГРАД, Сърбия -- Кризата, обхванала сръбската управляваща коалиция, се задъбочи в четвъртък (6 март), след като членовете на коалицията се конфронтираха по въпроса за европейското бъдеще на страната и независимостта на Косово. Повечето от членовете на кабинета разкритикуваха резолюцията, предложена от опозиционната Сръбска радикална партия, която би замразила преговорите за интегриране в ЕС, освен ако Брюксел не признае суверенитета на Белград над Косово. Същевременно обаче министрите от Демократическата партия на Сърбия на министър-председателя Воислав Кощуница и от нейния партньор, "Нова Сърбия", застанаха зад резолюцията.
						След като правителството предаде тази информация на парламента, председателят му Оливер Дулич заяви, че прекъснатото по-рано заседание на парламента ще продължи след една седмица. (Блиц, Данас, Политика - 07/03/08; РТС, Бета, Танюг, АФП - 06/03/08)

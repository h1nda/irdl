Турция и Ирак призоваха за глобална борба срещу тероризма
					09/03/2008
					 
						АНКАРА, Турция -- Премиерът Реджеп Тайип Ердоган се срещна в събота (8 март) с иракския президент Джалал Талабани, който е на посещение в страната. На пресконференция след срещата и двамата са били единодушни за необходимостта от борба срещу тероризма. "Борбата срещу глобалния тероризъм е на първо място в световния дневен ред... Борбата на Турция срещу забранената Кюрдска работническа партия (ПКК) трябва да бъде оценена в това отношение", каза Ердоган. В петък Талабани се срещна със своя турски колега Абдула Гюл. Турският президент призова терористите от ПКК да сложат оръжие и окачестви групировката като проблем както за Турция, така и за Ирак. В същото време Талабани заяви, че автономното правителство на Северен Ирак се опитва да убеди ПКК да спре атентатите си срещу Турция. (Синхуа, AП, ЮПИ, Ройтерс, AФП, Хюриет - 08/03/08; Синхуа, Сабах - 07/03/08)

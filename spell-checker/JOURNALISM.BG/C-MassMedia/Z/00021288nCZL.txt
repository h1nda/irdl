Италия призова западнобалканските държави да вземат най-строги мерки срещу организираната престъпност 
					17/01/2007
					 
						РИМ, Италия -- Във вторник (16 януари) министърът на вътрешните работи Джулиано Амато призова западнобалканските държави да предприемат решителни действия срещу организираната престъпност и да засилят сътрудничеството между своите полицейски служби и Европол. Амато каза това на конференция, озаглавена "Перспективи за приемане на западнобалканските държави в ЕС и ролята на Италия", организирана от правителството в Рим. Той подчерта най-вече необходимостта да се засилят действията на институциите срещу престъпността в Албания и Черна гора. 
						Също във вторник Македония подписа споразумение за стратегическо сътрудничество с Европол. Споразумението ще доведе до по-ефективен обмен на стратегическа и техническа информация във връзка с борбата срещу организираната престъпност. (Виести, Утрински Весник - 17/01/07; Макфакс - 16/01/07)

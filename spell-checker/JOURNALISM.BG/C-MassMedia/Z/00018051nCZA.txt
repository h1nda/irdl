Лене: "Косово трябва да закриля всички малцинства" 
					28/03/2006
					Правата на малцинствата и прилагането на стандартите на ООН бяха сред основните въпроси, на които се спря специалният пратеник на ЕС за преговорите по статута на Косово, Щефан Лене, по време на двудневното си посещение в Прищина.
					От Блерта Фоничи за Southeast European Times от Прищина – 28/03/06
 
					 
						
"Без напредък в прилагането на стандартите няма да имаме истински напредък в преговорите," каза Лене. [Архив]
						Специалният пратеник на ЕС за преговорите по статута на Косово, Щефан Лене, пристигна в Прищина в четвъртък (23 март) на двудневно посещение. По време на разговори с премиера Агим Чеку, вътрешния министър Фатмир Реджепи и опозиционния лидер Хашим Тачи той открои необходимостта от подобряване на ситуацията с косовските малцинства и прилагане на установените от ООН стандарти за провинцията. 
						"Ако косовската страна успее да осигури по-добри условия за малцинствата, които живеят тук, процесът на преговори за статута ще бъде много по-лесен," каза Лене, който се срещна и с ръководителя на ЮНМИК Сьорен Йесен-Петерсен, както и с други официални представители на ООН. "Без напредък в прилагането на стандартите няма да имаме истински напредък в преговорите," добави той. 
						"Смятам, че всички в Косово -- президентът, премиерът, а също и опозицията -- трябва да работят заедно през идните месеци", за да изпълнят тези цели, каза Лене. 
						От своя страна Тачи, който оглавява преговарящия екип на Косово, подчерта, че провинцията иска "окончателен статут, който да е приемлив за международната общност". 
						Подчертавайки отново стремежа на своята страна към независимост и европейските перспективи на Косово, Тачи каза още и че политическите лидери в провинцията са поели ангажимент за демократизация. 
						Макар и юридически да е част от Сърбия и Черна гора, Косово е под управлението на ООН след края на конфликта от 1998-1999 г. Косовските албанци, които сътавляват 90 % от 2-милионното население на провинцията, настояват за независимост, докато Белград, който иска да запази поне някакъв суверенитет над Косово, предлага значителна автономия. Двете страни участваха в два кръга на преки преговори, чиито основни теми бяха децентрализацията и реформите в местното самоуправление. 
						Заместник специалният пратеник на ООН за преговорите по статута, Алберт Рохан, се очаваше да пристигне във вторник в Прищина, за да представи документ на ООН по въпроса за децентрализацията. Според съобщенията документът съдържа резюме на проведените досега преговори и излага подробно предложение, подготвено от преговарящите от ООН.

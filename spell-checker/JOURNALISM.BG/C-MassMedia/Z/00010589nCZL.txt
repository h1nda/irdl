Туризмът подобрява имиджа на Хърватия
26/04/2004
Развиващата се туристическа индустрия в Хърватия играе ключова роля в усилията за промяна на националния имидж след конфликтите от 90-те години на миналия век.
От Миранда Новак за Southeast European Times в Загреб - 26/04/04
 
 
Двойка на почивка в Хърватия се наслаждава на панорамната гледка на Дубровник. [АФП]
След балканските конфликти от 90-те години на миналия век Хърватия се насочи към туризма, за да изгради нов, положителен имидж. В рамките на относително кратък период от време страната успя да популяризира репутацията си на привлекателно място за посещение и бизнес.
Тази година Хърватия очаква от 3 до 5 %-но увеличение на броя на нощувките в хотелите, цифра, която се очаква да подобри финансовите резултати в туристическия бранш с цели 10 %. Хърватия вероятно ще привлече посетители независимо от продължаващото въздействие на терористичните заплахи върху европейската туристическа индустрия като цяло.
Според експерти обаче Хърватия трябва да надгражда над извоюваните досега успехи. Един от начините за това е ефикасната реклама, вкл. създаването на различимо лого, което ще популяризира "търговската марка" на страната по света. Често цитиран пример за това е Испания, която след смъртта на Франко през 1975 г., се зае да сложи края на международната си изолация. Тя проведе агресивна кампания под лозунга "Всичко под слънцето." Като млада демократична страна Хърватия днес е изправена пред сходни предизвикателства.
Междувременно официални представители подчертаха необходимостта да се гарантира капацитета на страната за осигуряване на съоръжения и услуги, за да се посрещне адекватно притокът от туристи. Министърът на туризма Божидар Калмета изрази неудовлетворение от нивото на подготвеност на някои хърватски общини, породено от забавяния при извършваните дейности.
Същевременно правителството се зае с решаването на проблема за неконтролируемото строителство по крайбрежието и нерегламентираното навлизане към бреговата ивица. Незаконното строителство процъфтява, проблем, породен от желанието да се правят лесни пари без адекватни инвестиции, посочват властите.
Президентът на "Ийст-Уест Комюникейшънс" Томас Кромуел счита, че изграждането на имидж е имало силно въздействие върху способността на държавите да успеят на международната арена. Той обаче предупреди, че "туризмът е само една от областите, която всяка страна трябва да развива и само един от секторите, който ще има полза от подобряване на имиджа."
Според анализатори, наред с хърватските усилия за популяризиране на имиджа чрез развитие на туристическата индустрия, успехите във външната политика, например неотдавнашното положително становище на Европейската комисия, също ще даде тласък на туризма.

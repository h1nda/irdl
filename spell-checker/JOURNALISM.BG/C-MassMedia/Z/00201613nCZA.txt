Косово се стреми да установи и възстанови собственост
					07/07/2011
					Според Косовската агенция по приватизация става въпрос за над 150 имота в региона.
					От Мухарем Нитай и Линда Карадаку за Southeast European Times от Прищина -- 07/07/11
 
					 
						
Нова междуведомствена група се стреми да установи косовските държавни имоти извън страната. [Ройтерс] 
						Междуведомствена група от външното министерство работи по установяването на косовските държавни имоти в чужбина с оглед на евентуалното упражняване на права върху тях. 
						Това обаче е двупосочна улица, казва директорът за международното икономическо сътрудничество в косовското външно министерство Агрон Малоку за SETimes. "Искаме списък [на имотите] от Косовската агенция по приватизация, която отговаря за въпросите със собствеността, и очакваме отговор относно евентуалната собственост на други [бивши югославски] републики в Косово." 
						"Всички имуществени въпроси се уреждат чрез международни конвенции и просто трябва да направим справка с тези документи, данни и други свързани показатели, които ясно показват приноса на Косово в бившата Югославска федерация," казва Малоку. Той добавя, че имуществените права се базират върху независимостта на една страна, получаваща правото да наследява имоти, в които е имала дял в миналото. 
						По данни на Косовската агенция по приватизация в бившите югославски републики съществуват 55 публични предприятия с повече от 155 имота. Почти една трета от активите са в Сърбия. 
						Говорителят на агенцията Юли Калоши казва, че тя е упражнила законния си мандат неколкократно, заемайки се да представлява и защитава интересите на публични предприятия и техните активи в чужбина. 
						"Но агенцията е срещнала трудности в прилагането на член 5.2 от закона за Агенцията по приватизация в Косово поради незаконните интереси на институции и лица в републиките, където се намират имотите," каза Калоши за SETimes. 
						Той добавя, че тенденцията за приватизиране на предприятия или техните активи не се подкрепя от косовското или международното законодателство. 
						"Косовската агенция по приватизация е изпратила официални съобщения до съседните страни, призовавайки гражданите на тези държави да не стават жертва на манипулации с косовски имоти и напомняйки, че подобни продажби са незаконни," каза Калоши. 
						Вицепремиерът Хайредин Кучи смята, че Косово не се нуждае от ново споразумение за правото на наследяване с бившите югославски републики, а само със Сърбия. 
						Той заяви за косовския всекидневник "Коха Диторе", че с Виенския договор Сърбия "е приела такова право, но също и задължение".
						Той обясни, че по време на процеса на уреждане на наследството във Виена през 2001 г. бившите югославски републики са приели, че Косово остава предмет на по-нататъшни косовско-сръбски въпроси, свързани с правото на наследяване. 
						Азем Власи, висш представител на администрацията на бившата югославска провинция Косово, каза за "Коха Диторе", че имуществените права е трябвало да бъдат уредени веднага след обявяването на независимостта на Косово през февруари 2008 г. и чрез международните органи.
						Министърът за Косово в сръбското правителство, Горан Богданович, заяви за сръбските медии, че Косово не може да предявява претенции към бившите югославски държави, защото не е било република в бившата федерация и Сърбия не го признава за независима държава. 
						"Връщането на собствеността на бившите публични и държавни предприятия от Косово в Централна Сърбия е невъзможно на база на модела на предприятията от Словения и Хърватия," каза Богданович за белградската агенция "Бета", добавяйки, че Сърбия е инвестирала около "18 милиарда долара за развитие" на Косово през последните три десетилетия.
						Албанският телевизионен канал "Топ Чанъл" съобщи за 172 имота на Косово в държави от бивша Югославия: 104 са в Сърбия, 42 в Черна гора, 15 в БИХ, шест в Хърватия, четири в Македония и един в Словения.

Законодателите на САЩ отложиха гласуването на резолюцията за арменския геноцид
					26/10/2007
					 
						ВАШИНГТОН, Съединени щати -- В четвъртък (25 октомври) вносителите на резолюцията, която окачествява убийствата на арменци в Турция по времето на Първата световна война като "геноцид", се съгласиха да отложат дебатите по нея в Камарата на представителите на САЩ. Белият дом предупреждаваше в продължение на седмици, че приемането на рзолюцията може да подкопае двустранните отношения с Турция, която е ключов партньор на САЩ в Ирак. Четирима от вносителите на проекторезолюцията изпратиха писмо до председателя на Камарата на представителите Нанси Пелоси, в което я молят да не насрочва дебат по въпроса, но подчертават, че отново ще поискат приемането на резолюцията догодина.
						Други новини -- Турският министър-председател Реджеп Тайип Ердоган посети в четвъртък Букурещ, където отново подчерта правото на своята страна да се защитава срещу атаките на терористичната Кюрдска работническа партия (ПКК). Той призна, че Вашингтон се противопоставя на всякакво нахлуване на иракска територия, но каза, че крайното решение ще вземе единствено Турция. Висши представители на САЩ поискаха от Анкара да не започва широкомащабна операция срещу ПКК в Ирак, опасявайки се, че тя може допълнително да дестабилизира страната.(Заман - 26/10/07; Ройтерс, Си Ен Ен, АФП, АП - 25/10/07)

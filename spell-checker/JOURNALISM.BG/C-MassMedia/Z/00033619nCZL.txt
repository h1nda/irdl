Доклад на САЩ твърди, че Балканите остават основен маршрут за наркотиците
					02/03/2010
					 
						ВАШИНГТОН, Съединени щати -- Балканите остават основен транзитен маршрут за контрабандата на наркотици от страните производителки към страните потребителки, въпреки усилията на местните правителства в борбата с контрабандата, заключава Държавният департамент на САЩ в своя годишен Стратегически доклад за международния контрол върху наркотиците, публикуван в понеделник (1 март). Според документа Румъния, Сърбия и Турция са основни транзитни държави за контрабандата на наркотици. В доклада се казва, че същото, но в по-малка степен, важи и за Албания, Босна и Херцеговина, България, Хърватия, Косово и Черна гора, които също са маршрути за трафик на наркотици. Албания се разглежда като страна доставчик на канабис, а България като производителка на стимуланти от типа на амфетамините. Докладът предупреждава за ръст на консумацията на наркотици в Хърватия, Кипър и Косово. Македония е посочена отделно като страна, която нито е производител, нито е основен маршрут на незаконния трафик на наркотици. (Уебсайт на Държавния департамент на САЩ - 01/03/10)

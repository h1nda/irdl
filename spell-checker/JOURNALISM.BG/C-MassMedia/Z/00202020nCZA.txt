Сърбия: разделението в ислямската общност е трудно преодолимо 
					03/11/2011
					Въпреки че сякаш предстоеше споразумение, сега изглежда, че дори посредничеството на Турция може да не е достатъчно.
					От Игор Йованович за Southeast European Times от Белград -- 03/11/11
 
					 
						
Ислямската общност в Сърбия е разделена на две отделни групи. [Архив на SETimes]
						Въпреки уговореното споразумение да оставят настрана различията си, двете ислямски общности в Сърбия продължават да имат противоречия. 
						Споразумението за помирение беше обявено в средата на октомври от министрите Расим Ляич и Сулейман Углянин. Представителите на партиите на бошнаците в сръбското правителство обявиха споразумение, включващо двете фракции - Ислямската общност на Сърбия и Ислямската общност в Сърбия. 
						Първата е ръководена от Реис Адем Зилкич, а втората от мюфтията на Санджак Муамер Зукорлич, който признава върховната власт на Риасета на ислямската общност на Босна и Херцеговина (БиХ). 
						"Ние по никакъв начин не сме замесени в преговорите за помирение и смятаме, че това е лошо за нашите вярващи. Няма да се съгласим с политиката на "приключила работа", заяви Зилкич за SETimes. 
						Самир Тандир обаче, който е представител на общността на Зукорлич, заяви, че преговорите се водят и членовете на общността са много доволни. 
						"Не мога да разкрия подробности за споразумението, но сме много доволни от него", каза Тандир. 
						Турция изигра водеща роля в посредничеството между двете спорещи страни. В средата на октомври Ляич посети Анкара, за да обсъди проблема, като след това заяви, че "споразумението за обединение е вече неизбежно." 
						На свой ред, турският външен министър Ахмет Давутоглу посети Белград на 24 октомври. След това той заяви пред медиите в Турция, че се е надявал "да започне нова ера за мюсюлманите в Санджак и други части на Сърбия". 
						Нито обаче президентът на Сърбия Борис Тадич, нито външният министър Вук Йеремич дадоха изявления пред медиите след срещата и през следващите седмици имаше много възражения. 
						"Няма да се съгласим с нито едно споразумение, което предвижда анулирането на риасета [най-висшия изпълнителен и административен орган] на нашата ислямска общност. Главната организация на мюсюлманите в Сърбия трябва да бъде в Сърбия, а не в някоя друга държава", каза Зилкич. 
						Скептицизъм по отношение на споразумението показаха и албанските мюсюлмани от Южна Сърбия, които заявиха, че няма да признаят споразумението, защото не са участвали в изготвянето му. 
						Ляич обвини и Зилкич, и Зукорлич за забавянето на помирението, казвайки че те са били по-загрижени за политиката и бизнеса, отколкото да ръководят последователите си. 
						"Не знам какво ще стане с него", казва той сега относно плана за помирение, добавяйки, че условията по него изглежда са се променили между неговото посещение в Анкара и визитата на Давутоглу в Сърбия. 
						Редакторът на Религиозната информационна агенция Живица Тучич каза за SETimes, че проблемът вероятно е, че Белград не се е намесил достатъчно в изготвянето на споразумението. 
						"Споразумението беше изготвено в Анкара, Сараево и Нови пазар, докато Белград беше изцяло отстранен. Това прави постигането на споразумение трудно и не е ясно също така защо държавите са се намесили в проблема", каза Тучич. 
						Докато има ислямски общности в региона, които не са под властта на Сараево, обосновката зад плана е слаба, заяви той. 
						"Центърът на черногорските мюсюлмани е в Подгорица, а на македонските мюсюлмани - в Скопие. Защо тогава центърът на мюсюлманите в Сърбия да бъде в Сараево?", каза Тучич.

Сръбският външен министър и делегация на косовските албанци посетиха Вашингтон
					30/07/2007
					Сърбия и Съединените щати смятат, че едно решение за Косово трябва да насърчи мира и стабилността, но продължават да са на различни позиции по конкретните въпроси. Междувременно косовските албанци остават оптимисти, че скоро ще получат независимост.
					От Игор Йованович и Блерта Фоничи-Кабаши за Southeast European Times – 30/07/07
 
					 
						
Белград е готов за новите преговори за статута на Косово, каза външният министър на Сърбия Вук Йеремич. [Гети Имиджис]
						Сръбският външен министър Вук Йеремич пристигна във Вашингтон в четвъртък (26 юли), като обеща да положи усилия за намаляване на напрежението по косовския въпрос. Той пристигна едва няколко дни, след като представители на косовските албанци се срещнаха с държавния секретар на САЩ Кондолиза Райс, която отново изтъкна подкрепата на САЩ за идеята да се даде суверенитет на управляваната от ООН провинция. 
						По време на двудневното си посещение сръбският министър разговаря с американските сенатори Ричард Лугър и Джордж Войнович, с лидера на мнозинството в Камарата на предствителите Стени Хойер и с председателя на Комисията по външни отношения Том Лантос. Той говори и пред Националния пресклуб. 
						В петък Йеремич се срещна с Райс и след това каза пред репортери, че все още съществуват големи различия. Той обаче добави, че и Сърбия, и Съединените щати смятат, че решението за статута трябва да доведе до траен мир и сигурност на Балканите. 
						Съединените щати искат предстоящият кръг от преговори между Белград и Прищина да продължи 120 дни, докато Сърбия е против "изкуствените" срокове, каза Йеремич. Определянето на времева рамка просто ще накара едната страна да седи и да чака да изтече крайният срок, добави той. 
						"Не виждам никакви стимули за албанската страна да прави каквото и да е през тези 120 дни," каза той. 
						Един въпрос, който Йеремич и Райс не обсъдиха, бе кога ще започнат преговорите, макар че те се съгласиха, че това трябва да стане възможно най-скоро. "Белград е готов," каза Йеремич. 
						Непосредствено преди отпътуването на Йеремич сръбският парламент прие нова резолюция, която упълномощава кабинета да предприеме неупоменати изрично действия срещу всяка държава, която признае независимостта на Косово. Сред възможните действия е и прекъсване на дипломатическите отношения. 
						Тази стъпка ще задълбочи разделението сред държавите, членки на ЕС, по въпроса как да бъде намерено решение за косовския статут, ако Съветът за сигурност на ООН не успее да реши въпроса. 
						"Все повече страни разбират, че налагането на решение извън Съвета за сигурност ще струва скъпо и затова започват да се питат дали няма по-добро решение," каза Йеремич пред АП, преди да отпътува за САЩ. 
						Американски лидери обаче намекнаха, че Вашингтон може да признае Косово едностранно, ако дипломатическият процес се провали. 
						По време на срещата си миналата седмица с делегацията на косовските албанци, която включваше косовския президент Фатмир Сейдиу и премиера Агим Чеку, Райс подчерта, че Съединените щати не искат повече да се отлага този въпрос. 
						"Пристигаме от Вашингтон изпълнени с оптимизъм, че след 120 дни ще имаме независимост," каза Сейдиу след преговорите. 
						Чеку каза, че целта на посещението е била да се покаже решимостта на Косово да създаде държава и да се настоява за по-бързо решение. 
						"Показахме, че Косово е готово за независимост. Показахме, че сме готови сами да се управляваме," каза Чеку. "Показахме, че сме готови да поемем всички компетенции от ЮНМИК, и накрая показахме, че народът на Косово все още вярва в Съединените щати."

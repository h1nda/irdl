Гръцкото правителство ще изплати 13,7 млн евро на бившия монарх
29/11/2002
 
АТИНА, Гърция -- Европейският съд по правата на човека постанови в четвъртък (28 ноември) гръцкото правителство да заплати 13,7 млн евро на бившия крал Константин, неговата сестра принцеса Ирена и неговата леля принцеса Екатерина. Тези средства покриват съдебните разноски и са обезщетение за национализирането на имоти и друга собственост на монархията от гръцкото правителство. Константин е в изгнание от 1967 г., когато в Гърция беше извършен военен преврат. В постановлението си съдът определи въпросната собственост да остане под властта на гръцкото правителство и да не се връща на наследниците на короната. Министър-председателят Костас Симитис заяви, че е доволен от резултата, тъй като първоначалният иск е бил за 494 млн евро. (Катимерини - 29/11/02; Атинска новинарска агенция, Македонска новинарска агенция - 28/11/02)

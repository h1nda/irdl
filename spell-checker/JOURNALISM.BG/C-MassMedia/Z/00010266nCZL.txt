Гръцкото правителство изложи целите си
25/03/2004
Две седмици след избирането й за управляваща партия "Нова демокрация" представи своя четиригодишен план. В него се набляга основно на непосредствените задачи, свързани с домакинството на Летните олимпийски игри и с разрешаването на кипърския проблем.
От Георгиос Анагностопулос за Southeast European Times от Атина - 25/03/04
 
 
Правителството на премиера Костас Караманлис представи четиригодишния си план пред парламента. [АФП]
Около 15 дни след идването си на власт министрите от "Нова демокрация" (НД) представиха своя четиригодишен план пред парламента по време на сесия, която продължи три дни. Като започна с държавната администрация, премиерът Костас Караманлис каза, че правителството му ще промени законите за държавните поръчки, за да даде повече възможности на кандидатите с по-ниски оферти, вместо да позволява на държавните служители да използват сложни формули с цел да решават в полза на предпочитани от тях доставчици. Той каза също, че НД ще създаде нов орган, който да упражнява контрол върху договорите за обществени поръчки и да надзирава успешното реализиране на проектите.
Стимулирането на националната икономика е една от основните цели на това правителство, каза Караманлис, като обеща ежегоден растеж от 5 % и намаляване на безработицата с 50 % до 2008 г. За да се постигнат тези цели, корпоративните данъци ще бъдат намалени и ще варират между 20 и 25 % в зависимост от вида на бизнеса.
Нов пакет от защитни мерки ще бъде създаден за фермерите, които ще могат да купуват освободено от данъци гориво, а ДДС върху селскостопанското оборудване ще бъде намален от 18 на 8 %, каза премиерът.
Караманлис каза, че правителството ще прилага открита и честна политика спрямо Олимпийските игри, за да бъдат хората информирани за напредъка на проектите. При поява на спънки в графика ще бъдат използвани алтернативни пътища - като например решението на заместник-министъра на културата Фани Пали-Петралия да отмени строителството на покрив над главния плувен басейн поради закъснения при изграждането му.
В момента страната е на важен кръстопът както в отношенията си с Турция, така и по разрешаването на кипърския въпрос и във връзка с това новото правителство посочи, че ще следва същата външна политика като своя предшественик.
Караманлис обяви също планове за намаляване на продължителността на военната служба на шест месеца, а не една година. Най-общо бюджетът за отбрана ще бъде намален за сметка на бюджета за образование и култура, който ще бъде увеличен до 5 % от БВП. Караманлис обеща да подобри нивото на здравеопазването в Гърция чрез бързо изграждане на болници и медицински центрове из цялата страна, като пациентите ще имат право сами да избират семейния си лекар.
По въпроса за обществената безопасност Караманлис каза, че от полицейските служители сега ще се изисква да са завършили университет по полицейски науки, а не просто да са получили обучение на ниво "полицейска академия".
Целите бяха посрещнати добре от мнозинството от депутатите в парламента. Лидерът на опозиционната партия Георгиос Папандреу поиска по-конкретна информация за това как правителството възнамерява да осигури необходимото финансиране, но се съгласи да даде подкрепата си.

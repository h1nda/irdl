Турски министър поясни свое изявление относно "расизма"
					04/02/2011
					Главният преговарящ на Турция с ЕС обясни направения от него коментар по-рано тази седмица в Освиенцим.
					(Заман - 04/02/11; АФП, ДПА, EurActiv, София ехо - 03/02/11; Блумбърг, Заман - 02/02/11)
 
					 
						
По-голямата подкрепа и по-нататъшното развитие на принципите на демокрацията и ценностите на ЕС са най-добрият отговор на засилващия се расизъм в Европа, заяви турският министър по европейските въпроси Егемен Багъш. [Ройтерс]
						Официални представители на ЕС заявиха в четвъртък (3 февруари), че са поискали главният преговарящ на Турция с 27-членния блок да изясни направената от него тази седмица забележка, че засилването на расизма в Европа може да доведе до повтаряне на „фашистките методи от 30-те години на ХХ век.” 
						Турският министър по европейските въпроси Егемен Багъш направи изявлението по време на церемония в памет на жертвите на холокоста, която се състоя във вторник в бившия нацистки концентрационен лагер в Освиенцим, Полша. 
						„ЕС, който беше създаден, за да се премахнат заплахите за мира от този период, днес е изложен на опасността да бъде завладян от расистки манталитет, който не може да създаде свои собствени ценности и имитира фашистките методи от 30-те години на ХХ век”, заяви турският представител. 
						 „За съжаление днес Турция и турският народ в Европа понасят последиците от това, че са различни... На турския народ, негласно или открито, му се казва: „Вие сте различни и нямате място сред нас”, се посочва в цитирания от медиите официален запис на изявлението. „Хората с расистки и изкривен манталитет нямат право да рушат демокрацията и философията на ЕС.” 
						Коментарът предизвика неодобрение в Брюксел и доведе до „незабавна” реакция от страна на еврокомисаря по разширяването Щефан Фюле, който поиска от Багъш да поясни направеното изявление. 
						„Багъш е обяснил на комисаря, че думите му са имали за цел да изразят неговата загриженост по отношение на нарастващата роля на някои екстремистки групи в ЕС и че... това може да допринесе за евентуално намаляване на толерантността към малцинствата”, посочи пред репортери в четвъртък говорителката на Фюле Наташа Бътлър. 
						 „Комисарят изрази своята благодарност за това пояснение”, допълни тя, но отбеляза, че изявлението на Багъш не би прозвучало толкова объркващо, ако беше формулирано по-добре. 
						„Ясно е, че използваните първоначално думи е можело да бъдат подбрани по-добре и това би предотвратило евентуално недоразумение, още повече като се има предвид времето и, разбира се, мястото на тяхното произнасяне”, заяви Бътлър. 
						Някои турци също смятат, че изявлението на министъра не е било уместно. 
						Според Кадер Севинч, представителка в ЕС на основната турска опозиционна партия, Републиканската народна партия, коментарът е бил „повърхностен”. 
						 „Не трябва да обобщаваме тези деструктивни тенденции в европейската политика”, е заявила тя, цитирана от независимия новинарски портал, посветен на ЕС, EurActiv. „Убедени сме, че Европа ще преодолее настоящите трудности и отново ще докаже универсалната стойност на своята демокрация. Ето защо мнозинството от държавите членки и широките политически кръгове във всяка държава, членка на ЕС, подкрепят членството на Турция въз основа на рационални аргументи.” 
						Според турския всекидневник „Заман” един ден след изявлението на Багъш в Освиенцим министърът на външните работи Ахмет Давутоглу също е изразил загрижеността на Анкара за евентуалните последствия от разпространението на расизма в Европа. 
						След като е разговарял с холандския министър на външните работи Ури Розентал в Анкара в сряда, той е посочил: „Ние трябва да работим заедно в областта на имиграцията и интеграцията, за да спрем ксенофобията в Европа и да предотвратим вредните последици от нея за европейските ценности”. 
						Според Багъш по-голямата подкрепа и по-нататъшното развитие на принципите на демокрацията и ценностите на ЕС са „най-добрият отговор” на засилващия се расизъм в Европа. 
						„Единствената мярка срещу този изкривен начин на мислене е присъединяването на Турция към ЕС”, заяви той в Освиенцим.

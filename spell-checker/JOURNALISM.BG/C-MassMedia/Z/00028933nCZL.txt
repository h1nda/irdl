Албанското вътрешно министерство призова гражданите да подават молби за лични карти
					09/01/2009
					 
						ТИРАНА, Албания -- Вътрешното министерство призовава гражданите да подават молби за електронни лични карти преди понеделник (12 януари), определения от правителството краен срок. Заместник министърът на вътрешните работи Фердинанд Пони каза в четвъртък, че всички, които не подадат молби, ще загубят право на обществени услуги и привилегии, докато не се сдобият с нови лични карти. В частност той спомена държавните служители, пенсионерите и студентите като групите, които биха пострадали най-много от евентуалните санкции. Целта на правителството е да завърши процеса преди края на юни, когато наблюдателите очакват да се проведат общи избори. (Коха Йоне, Шекули, Топ Чанъл, - 08/01/09)

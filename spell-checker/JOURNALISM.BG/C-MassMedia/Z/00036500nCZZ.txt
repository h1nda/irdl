Дипломатически дневник: Премиерът на Черна гора Джуканович е на посещение в Македония
					26/10/2010
					Черна гора и Македония се стремят към засилване на двустранните отношения. Още в дипломатическите новини: турският премиер Реджеп Тайип Ердоган е на посещение в Хелзинки; председателят на ЕС Херман ван Ромпой започна регионална обиколка.
					 
						
Черногорският премиер Мило Джуканович (вляво) прави преглед на почетния караул в Скопие заедно с колегата си от Македония Никола Груевски. [Ройтерс]
						
						Черногорският премиер Мило Джуканович посети в петък (22 октомври) Скопие, където се срещна с македонския премиер Никола Груевски, председателя на парламента Трайко Веляновски и други високопоставени държавни служители. Подписаното по време на посещението двустранно споразумение предвижда засилване на сътрудничеството в областта на социалното осигуряване, образованието, технологичното развитие и икономическите отношения. 
						*** 
						
						Хърватският президент Иво Йосипович заяви в неделя (24 октомври), че се очаква неговият колега от Сърбия Борис Тадич да посети Хърватия следващия месец. Кметът на Вуковар Желко Сабо неотдавна заяви, че посещението на Тадич ще бъде много важно за жителите на града. 
						*** 
						Република Кирибати е признала държавата Косово, като така е станала 71-вата страна, направила това, съобщи в понеделник (25 октомври) министерството на външните работи. Кирибати е изразила готовност да установи дипломатически отношения с Косово и да започне сътрудничество в областта на политиката, търговията и икономиката. Кирибати е островна държава, разположена в централната част на Тихия океан. 
						*** 
						
						Турският премиер Реджеп Тайип Ердоган заяви, че не е доволен от темпото на преговорите на Анкара за членство в ЕС. „Никоя друга държава не е била оставена да чака в продължение на толкова много години”, каза Ердоган след срещата си на 20 октомври в Хелзинки с колегата си от Финландия Мари Кивиниеми. 
						*** 
						
						Сръбският президент Борис Тадич и неговият колега от Македония Георге Иванов дадоха на 20 октомври висока оценка на нивото на двустранните отношения и изразиха взаимната си подкрепа за кандидатурите на двете страни за членство в ЕС. Те заявиха, че въпреки различията между Белград и Скопие по въпроса за Косово двете страни са готови да задълбочат културното и икономическото сътрудничество, като станат пример за регионално сътрудничество. 
						*** 
						
						Македонският президент Георге Иванов започна официално посещение в Естония, където се срещна с президента Томас Хендрик Илвес, министър-председателя Андрус Ансип и председателя на парламента Ене Еергма. Естонските представители отново изразиха своята подкрепа за евро-атлантическата интеграция на Македония, като заявиха, че двустранните спорове не трябва да бъдат пречка за присъединяването към ЕС и НАТО. 
						*** 
						Председателят на ЕС Херман ван Ромпой призова всички ключови фигури в Босна и Херцеговина (БиХ) да се съсредоточат върху политическите реформи във връзка с евентуалното присъединяване към ЕС. След разговори с членовете на тристранното председателство и върховния представител Валентин Инцко Ван Ромпой изрази съжаление от липсата на напредък, но обеща, че ЕС ще продължи да бъде активно ангажиран в страната. По време на обиколката си на Балканите Ван Ромпой посети също Албания, Македония и Черна гора. 
						
						(Различни източници – 19/10/10-26/10/10)

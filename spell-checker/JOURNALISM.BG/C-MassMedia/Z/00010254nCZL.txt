Хърватия и УНИЦЕФ полагат усилия за спиране на насилието сред децата
24/03/2004
Хърватското правителство започна кампания за информиране на гражданите за кандидатурата на страната за членство в НАТО.
От Миранда Новак за Southeast European Times в Загреб - 24/03/04
 
 
Програмата на УНИЦЕФ "Спрете насилието сред децата" се стреми да събере средства за училищата в Хърватия. [УНИЦЕФ]
Лансирана през миналата година инициатива на УНИЦЕФ съдейства за справяне с проблема за насилието сред младите хора в Хърватия. Кампанията под надслов "Спрете насилието сред децата" цели да събере средства за образователни програми и подготовка на учители в 100 училища в страната.
Кампанията си поставя за цел да събере 270,000 евро. До този момент са набрани 47,147 евро посредством инициативи като концерти и горещи линии. Набавянето на средства ще продължи, докато се достигне целевата стойност, казва Таня Радочай, ръководител на офиса на УНИЦЕФ в Хърватия. Тя призовава училищата да продължат да кандидатстват за участие в кампанията.
По данни на УНИЦЕФ цели 20 % от децата в началните училища в Загреб се сблъскват с насилие и физически тормоз. Произшествията обхващат широк спектър от агресивно поведение, вкл. неприемлив израз на гняв и разрешаване на конфликти чрез насилие. В някои случаи се прибягва и до употреба на оръжие.
Последиците от такова поведение могат да доведат до загуба на самочувствие, загуба на самоуважение, засилено вътрешно напрежение, отсъствие от училище и психосоматични симптоми. Изследванията показаха, че при лицата, които са се сблъсквали с насилие и тормоз като деца, се увеличава рискът от депресии в зряла възраст.
В загребските училища 17 % от децата казват, че са проявявали не веднъж умишлена агресия спрямо друго дете. Тъй като насилието сред момичетата е констатирано и описана едва наскоро, цялостно изследване е било извършено само върху момчета, които са били обект на тормоз от други деца. В изследването се прави изводът, че деца, които са упражнявали тормоз в училище, е пет пъти по-вероятно да станат на 30 години част от криминалната статистика.
Програма от мерки за засилена безопасност в образователните заведения, разработена от хърватското Министерство на образованието и спорта, е представена пред училищните директори по време на срещи, проведени по общини. Поддръжниците на програмата заявяват, че освен да признае съществуването на проблема, правителството трябва да подходи по-сериозно към неговото решаване.

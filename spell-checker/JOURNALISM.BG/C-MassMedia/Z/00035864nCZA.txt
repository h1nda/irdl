Отбор по американски футбол набира популярност в Сърбия
					01/09/2010
					Сърбия и град Крагуевац признават успехите на отбор в набиращ популярност спорт. 
					От Милена Петрович за Southeast European Times от Крагуевац -- 01/09/10
 
					 
						
Играч от "Глиганите" показва движения в Крагуевац. [Милена Петрович/SETimes]
						Американският футбол бавно навлиза в Сърбия и новият рейтинг на Европейската федерация по американски футбол (ЕФАФ) го доказва. 
						 ЕФАФ включи за първи път сръбски отбор в листата на най-добрите 20 европейски отбора -- "Глиганите" от Крагуевац. 
						Нарастването на популярността на американския футбол в Сърбия се свързва неразривно с този отбор. През март 2003 г. "Глиганите" играха в първия в историята на страната мач по американски футбол срещу белградските "Вълци", установявайки силно съперничество между тях. 
						До края на годината "Глиганите" участваха в първото събрание на Сръбската федерация по американски футбол и през 2004 г. спечелиха първото национално първенство на Сърбия. 
						Оттогава "Глиганите" са спечелили пет от седем национални първенства. 
						Секретарят на клуба Владимир Гаич каза за SETimes, че отборът не е създаден, за да спечели един-два трофея, нито пък е създаден за нечия лична облага. 
						 "Благодарение на истинската любов към този спорт и единството, което възпитаваме у играчите, клубът ще остане последният бастион на спортсменството и чистотата в спорта," каза Гаич. 
						"Глиганите" се грижат за развитието на играчите от ранна възраст, като помагат на 7- и 8-годишни деца да играят флаг футбол. Младежкият отбор е базата, от която се сформира първият отбор; десет младежи от 2009 г. тази година са в първия отбор. 
						Водещ нападението на първия отбор е Александър Ристич-Алф. За него отборният дух на американския футбол изисква от всеки играч непрекъснато да подобрява физическите и психически си способности. 
						 "Всички сме наясно с този [принцип] и че това е причината да сме най-добрите," каза той. През сезон 2009 Ристич спечели над 1 000 ярда в 11 мача. 
						Един от тримата американци в отбора, куотърбекът Мани Диас, каза за SETimes, че Ристич заслужава лъвския пай от признанието за спечелването на тазгодишния трофей. "Алф е човекът, който обединява всички играчи. Той е сърцето и душата на отбора, истински спортсмен," каза Диас. 
						Ръководството изглежда сигурно, че успехите на клуба ще продължават. "Няма време за стоене на едно място; всеки застой означава връщане назад," каза председателят на клуба Неманя Чалия за SETimes. 
						Чалия признава обаче, че "Глиганите" са изправени пред различни предизвикателства. "Трябва да осигурим постоянно игрище, тъй като и досега си нямаме собствен терен, нищо че сме спечелили пет национални първенства." 
						Клубът иска още американски играчи и ще се опита да спечели купата на ЕФАФ. Родният град на "Глиганите", Крагуевац - на 120 км южно от Белград - подкрепя отбора си от самото начало. 
						Тъй като интересът расте и посещаемостта на мачовете превишава 2 000 души на среща, кметът на Крагуевац Веролюб Стеванович обещава да продължи да оказва финансова и логистична подкрепа на отбора, както и да построи два нови стадиона. 
						Неговият помощник, отговарящ за спорта, Йован Павлович Бояджич, каза за SETimes, че те "признават добрата работа на клуба и възможностите за нашата собствена [на града] промоция чрез отличното им представяне". 
						Крагуевац бе избран за домакин на турнира за квалификациите на 22 и 23 август за Европейското младежко първенство в Испания догодина. 
						 Сръбският отбор победи Великобритания с 13:12 и Холандия с 28:15 и ще премине в следващия кръг, за да играе в основната квалификационна среща, която ще се проведе в Париж.

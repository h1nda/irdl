ЕС започна своята първа военноморска операция
					09/12/2008
					Първата по рода си военноморска операция на ЕС официално започна в понеделник. Основната задача на мисията на ЕС НАВФОР е да защити международното корабоплаване от атаките на сомалийските пирати.
					(АП, Си Ен Ен, Таймс - 09/12/08; АП, Ройтерс, АФП, Блумбърг, Би Би Си, Euobserver, Евронюз, Телеграф, Дойче Веле, ЕС, Информационен център на ООН - 08/12/08)
 
					 
						
Първите части на ЕС започнаха да патрулират в Аденския залив във вторник (9 декември). [Гети Имиджис]
						Външните министри от ЕС одобриха в понеделник (8 декември) започването на първата военноморска операция на 27-членния блок, която има за цел да защити корабите, преминаващи през Аденския залив, където сомалийски пирати нападнаха почти 100 кораба само през тази година. 
						На 15 декември едногодишната мисия на ЕС НАВФОР с кодово име операция “Аталанта” ще замени армадата от четири кораба на НАТО, която в момента патрулира в района на едни от най-натоварените морски пътища. Флотът на ЕС ще се състои от шест бойни кораба и три разузнавателни самолета с общ екипаж от 1 200 души. В операцията участват осем държави -- Белгия, Великобритания, Франция, Германия, Гърция, Швеция, Испания и Холандия. 
						Щабът на операцията под командването на британския вицеадмирал Филип Джоунс ще се намира недалеч от Лондон, а действията срещу пиратите по море ще се водят от комодор Антониос Папайоану от Гърция. 
						Специалните задачи на НАВФОР на ЕС, която е с мандат на ООН, включват защита на корабите, работещи по Световната продоволствена програма, а също и плаващите по сомалийското крайбрежие търговски плавателни съдове. 
						Тя ще охранява също райони, в които съществуват опасности за морския трафик, и ще предприема необходимите мерки за преустановяване на пиратството и въоръжените грабежи в зоните, в които патрулира. 
						"Правилата за участие са много тежки и е възможно използването на всички средства, включително и сила, за защита [от], предотвратяване и преследване на всички актове на пиратство," заяви в понеделник върховният представител на ЕС по външната политика Хавиер Солана. Съдбата на всички заловени пирати обаче продължава да бъде открит въпрос. 
						"ЕС разглежда договорите, според които заподозрените може да бъдат приети от трети страни, които са готови и са в състояние да започнат наказателно производство," заяви за АФП германският външен министър Франк-Валтер Щайнмайер. 
						Индия, Малайзия, Русия и Съединените щати са сред държавите, които вече имат патрулиращи кораби в района, където от юли се наблюдава засилване на пиратството. 
						В момента сомалийските пирати държат в плен екипажите на 14 отвлечени кораба, или общо 290 моряци. Миналия месец беше отвлечен саудитският супертанкер "Сириус Стар", превозващ петрол на стойност повече от 78 млн. евро, като така той стана най-големият кораб, отвличан досега. 
						Според експерти пиратите не само са зачестили своите нападения през последните месеци, но и значително са разширили своя район на действие. 
						"По-рано пиратите атакуваха край Южна Сомалия, но сега има нападения на 400 до 500 мили (640 до 800 км) от брега на Кения ... и те достигат дори Танзания," каза за АФП Ноел Чоонг, ръководител на центъра за наблюдение на пиратството към Международно морско бюро със седалище в Малайзия. 
						Джоунс е посочил, че европейската мисия срещу пиратството под негово командване може да разположи въоръжена охрана на товарни кораби, които са смятани за вероятна мишена на пиратите.

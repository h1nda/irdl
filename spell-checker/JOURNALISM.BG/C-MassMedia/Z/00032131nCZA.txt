Осем души бяха обвинени във връзка с убийството на хърватски издател
					27/10/2009
					Точно преди около година Иво Пуканич и негов колега журналист бяха убити при бомбен атентат с автомобил.
					(АФП, АП, Ройтерс, ДПА, Новините, Б92 - 26/10/09; Б92, Блиц - 23/10/09)
 
					 
						
Хърватският журналист и издател Иво Пуканич беше убит миналата година. [Гети Имиджис]
						В понеделник (26 октомври) прокурори от Сърбия и Хърватия повдигнаха обвинения срещу осем заподозрени лица във връзка с миналогодишното мафиотско убийство на виден хърватски издател и журналист. 
						Иво Пуканич, съсобственик и главен редактор на хърватското седмично политическо издание “Национал”, беше убит на 23 октомври 2008 г. при експлозия на поставена в автомобил бомба в центъра на Загреб заедно с директора по маркетинг на вестника Нико Франич. 
						Прокурорът от Специалната прокуратура на Сърбия Милко Радисавлевич заяви, че за убийството са обвинени босът от сръбския подземен свят Сретен Йоцич, известен още като Йоца Амстердамеца, и двама от неговите приближени - Желко Милованович и Миленко Кузманович. 
						Събраните доказателства по време на седеммесечното разследване по делото потвърждават, че тримата "са участвали в международна организирана престъпна група, съставена от сръбски, хърватски и босненски граждани, които са организирали и извършили въпросното престъпление", се казва в изявление на прокуратурата. 
						Йоцич, балкански наркобарон, който беше арестуван в Белград на 27 април, е обвинен, че е поръчал и организирал убийството. Към момента на задържането му богатият белградски бизнесмен вече беше подведен под отговорност за убийствата на други двама души. През 2006 г. той беше поставен под домашен арест и живееше във вила в луксозното белградско предградие Дедине, наета от вдовицата на бившия сръбски президент Слободан Милошевич Миряна Маркович. 
						Смята се, че Йоцич е платил "най-малко 1,5 млн. евро" за убийството на Пуканич. 
						Според сръбските прокурори заподозрените са поставили бомбата, която уби Пуканич, на 47 г., в мотопед, паркиран в близост до лексуса на журналиста. Смята се, че Милованович, известен още като Гавра, е детонирал устройството. Експлозията, при която Пуканич и Франич загинаха, а двама минувачи бяха ранени, е причинила и значителни щети. 
						Милованович, който беше арестуван в края на май в Белград заради предполагаемото му участие в случая, е бивш член на ползващата се с лоша слава в Сърбия специална полицейска част, известна като "Червените барети”. Частта, която воюваше на Балканите в началото на 90-те години на ХХ век, беше разпусната малко след убийството на първия сръбски премиер реформатор, Зоран Джинджич, през март 2003 г. - едно от многобройните престъпления, с които тя се свързва. 
						Милованович е и един от заподозрените, срещу които са повдигнати обвинения по делото „Пуканич” в обвинителния акт, издаден в понеделник от Службата за превенция на корупцията и организираната престъпност на Хърватия. 
						Четирима от тях - Амир Мафалани, Слободан Джурович и братовчедите Роберт и Лука Матанич - бяха арестувани скоро след убийството, а петият - Боян Гудурич - продължава да се укрива. 
						"Убийството е било организирано, за да попречи на Пуканич да оповести в пресата и в електронните медии в Хърватия и в съседните държави журналистически разкрития за дейността на няколко престъпни групи в региона и взаимните връзки между тях", посочва главният прокурор на Хърватия, цитиран от АФП. 
						Бомбеният атентат срещу Пуканич беше извършен по-малко от три седмици след убийството на Ивана Ходак, 26-годишната дъщеря на известен адвокат, която беше застреляна близо до полицейски участък в Загреб. 
						Радисавлевич посочи, че целта на едновременно повдигнатите обвинения е не само да се демонстрира засиленото сътрудничество между хърватските и сръбските прокурори, но също така и тяхната решимост да преследват най-сериозната организирана престъпност. 
						Според съобщения в сръбските медии от миналата седмица група, за която се смята, че е свързана с Йоцич, е планирала да убие сръбския министър на правосъдието Снежана Малович заради усилията й за приемането на закон за конфискуване на имущество, придобито чрез престъпна дейност.

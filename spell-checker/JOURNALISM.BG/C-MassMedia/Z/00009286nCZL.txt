ЕС и турското правителство обсъждат тристранно сътрудничество в областта на човешките права
10/12/2003
 
АНКАРА, Турция -- Официални представители на Европейската Комисия(ЕК), Съвета на Европа(СЕ) и турското правителство обсъдиха тристранното сътрудничество в сферата на човешките права. Представителите на ЕК и СЕ направиха преглед на турските усилия за удовлетворяване на изискванията на ЕС в областта на човешките права и демокрацията, както и усилията за модернизиране на съдебната система и за реформиране на затворите. В сряда ще бъде отбелязан световният Ден на Човешките права. Според външния министър Абдула Гюл Турция е предприела мащабни стъпки за защита на човешките права и ще продължи тези си усилия.
Гюл и премиерът Реджеп Тайип Ердоган ще представляват Турция на Срещата на върха в Брюксел по-късно тази седмица. В проекта на Заключителна декларация се дава висока оценка на Турция за значителните усилия в ускоряване хода на реформите. (Хюрриет - 10/ 12/03; Анадолска агенция, НТВ, ТРТ 2, Анадолска агенция - 09/12/03)

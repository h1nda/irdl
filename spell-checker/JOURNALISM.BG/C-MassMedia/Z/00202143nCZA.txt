Либерализирането на визовия режим за Косово - "щом бъдат изпълнени всички условия"
					12/12/2011
					Косово не получи начална дата за започване на преговорите по либерализиране на визовия режим, но ЕС отново потвърди ангажимента си да се заеме с въпроса, когато всички условия за налице.
					От Линда Карадаку за Southeast European Times от Прищина -- 12/12/11
 
					 
						
Близо една трета от косоварите живеят в чужбина, поради което въпросът за либерализирането на визовия режим е начело в дневния ред на правителството. [Ройтерс]
						Въпреки че Косово не получи начална дата за започване на преговорите по либерализирането на визовия режим на срещата на върха на ЕС в петък (9 декември), на страната бе дадена надежда с ангажимента от страна на Съюза, че въпросът продължава да бъде на дневен ред. 
						"Косово има твърдия политически ангажимент на ЕС за либерализиране на визите, очевидно при следване на процедурата, която всички други страни от Западните Балкани трябваше да изпълнят," каза говорителката на ЕС Мая Кочиянчич за SETimes. 
						Специалният представител на ЕС в Косово Фернандо Джентилини каза, че заключенията на Съвета, приети на 5 декември и напълно одобрени от държавните глави на страните, членки на ЕС, в петък, представляват важна крачка напред. 
						"Вече е ясно, че диалогът за визите ще започне и че Косово ще се облагодетелства от либерализиране на визовия режим, щом бъдат изпълнени всички условия," каза Джентилини, добавяйки, че за Косово е важно да "удвои усилията си, да се съсредоточи върху преодоляването на предизвикателствата и да придвижи напред процесите на реформи". 
						За Косово би било важно също да продължи да бъде конструктивно в диалога със Сърбия и в прилагането на свързаните с него споразумения," каза специалният представител на ЕС. 
						В отговор премиерът на Косово Хашим Тачи каза, че европейската перспектива на Косово за първи път е преведена в конкретно предложение, "по неповторим начин, от всички държави в ЕС". 
						"Срещата на върха потвърди заключенията на външните министри, които много ясно предвиждат откриване на диалога за либерализирането на визите за Косово, откриване на преговорите за търговските отношения, доближаването на Косово до програмите на Общността и членството на Косово в Европейската банка за възстановяване и развитие," каза Тачи пред репортери в Прищина след завръщането си от Брюксел. 
						Тачи каза, че процесът на либерализиране на визовия режим е вероятно най-важният за Косово, тъй като една трета от гражданите му живеят в чужбина, основно в държави от ЕС. 
						Съветът на ЕС също обсъди Косово в понеделник (12 декември), заявявайки, че приветства ангажимента на Косово към европейския му дневен ред, "включително чрез непрекъснати усилия в области като визите, търговията и съдебната система и учредяването на съвет за евроинтеграция". 
						"Той приветства също подобрената интеграция на сърбите южно от р. Ибър... [и] приканва Косово да задейства всеобхватен и дългосрочен дневен ред за Северно Косово в тясно сътрудничество с ЕС, приветствайки намерението на Комисията да предложи своята пълна подкрепа." 
						Съветът отново потвърди, че Косово ще се възползва от перспективата за либерализирането на визите след време, "щом бъдат изпълнени всички условия". 
						Фламур Салиху, говорител на министерството на европейската интеграция, каза, че либерализацията приближава Косово и неговите граждани до ЕС, добавяйки, че с това идват и отговорностите. 
						 "Работим и ще продължим да обясняваме ясно на нашите граждани, че в случай на злоупотреба с [либерализирането] на визите те лично ще бъдат санкционирани, ще бъдат репатрирани и ще [загубят] правото да пътуват без визи в ЕС за период от няколко години," каза Салиху за SETimes. 
						Косовският анализатор Рамадан Илази казва, че ЕС трябва да превърне думите си в конкретни действия. 
						"Започването на процеса за либерализиране на визите е добра новина в тази посока и признание, че Косово се показва като добър съсед. Но трябва да внимаваме с подхода на моркова и тоягата, който ЕС прилага като метод за постигане на целта за преговорите [между Косово и Сърбия]," каза Илази за SETimes. 
						Той предупреждава също, че въпреки че ЕС ще либерализира визите за Косово, гражданите му ще бъдат разочаровани, като разберат условията, които са необходими за свободното пътуване в шенгенската зона на ЕС. "Те ще разберат, че да имаш билет и биометричен паспорт не е достатъчно; изискват се и други неща," каза Илази.

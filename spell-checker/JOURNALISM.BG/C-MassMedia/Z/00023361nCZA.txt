България отхвърли либийския протест във връзка с медиците
					27/07/2007
					Петте медицински сестри и палестинският лекар, осъдени в скандално дело за заразяване с ХИВ, бяха помилвани от българския президент Георги Първанов скоро след завръщането си у дома. 
					(AП, Ройтерс, Би Би Си, Интърнешънъл Хералд Трибюн, БТА, бТВ, Дневник, Медиапул - 26/07/07)
 
					 
						
Осъдените медициснки сестри и палестинският лекар, който получи българско гражданство, се завърнаха у дома във вторник (24 юли). [Гети Имиджис]
						България отхвърли официалния либийски протест от четвъртък (26 юли) срещу решението на президента Георги Първанов да помилва петте български медицински сестри и палестинския лекар, освободени от доживотен затвор в северноафриканската страна по-рано тази седмица. 
						"Не съществуват правни проблеми относно статута на медицинските работници, завърнали се от Либия, и България демонстрира пълно зачитане на либийските закони," каза българският главен прокурор Борис Велчев пред информационната агенция на балканската страна БТА. 
						Медиците пристигнаха в София във вторник, след повече от осем години, прекарани зад решетките. Те бяха осъдени два пъти на смърт въз основа на оспорвани от научна гледна точка обвинения за умишлено заразяване на повече от 400 местни деца с ХИВ. На 17 юли върховният юридически орган на страната замени техните присъди с доживотен затвор след сключване на споразумение със семействата на 438-те заразени деца, според което всяко семейство трябва да получи по 1 млн. щатски долара компенсация. 
						Съгласно споразумение от 1984 г. за обмен на затворници петте медицински сестри и лекарят, придобил българско гражданство, бяха прехвърлени в България, за да излежат присъдите си там. По-малко от час след приземяването си в София обаче шестимата бяха помилвани от българския президент Георги Първанов. 
						Разгневени от решението, семействата на заразените деца призоваха либийските власти да скъсат дипломатическите отношения с България, да изгонят няколкото хиляди българи, работещи в арабската страна, и да поискат от Интерпол отново да арестува медиците. 
						Първият секретар на българското посолство в Триполи е бил повикан в либийското външно министерство в сряда, за да му бъде връчена официална протестна нота, в която се твърди, че решението на Първанов да помилва медиците съставлява "явно нарушение" на споразумението от 1984 г. 
						В споразумението се предвижда, че след прехвърлянето си затворниците попадат под юрисдикцията на страната домакин, обясни българският главният прокурор в четвъртък. 
						"След завръщането си в България медиците започнаха да изтърпяват присъдите, наложени в Либия, съгласно българския закон," каза Велчев. "Това позволява на президента да ги помилва и той упражни това свое право." 
						Отхвърляйки твърденията на Триполи, българският премиер Сергей Станишев каза в четвъртък, че официален отговор на либийския протест ще бъде изпратен по-късно същия ден. 
						"Разбираемо е, че Либия реагира под съществуващия натиск от семействата на заразените деца," е казал той, цитиран от БТА. "Решението на България е мотивирано и справедливо." 
						Ден по-късно Станишев каза, че България обмисля опрощаването на отдавна просрочения дълг на Либия от 54 млн. щатски долара като помощ за семействата на заразените деца, много от които са на лечение в болници във Великобритания, Франция и Италия. 
						Силно оспорваният процес срещу българските медицински сестри Кристияна Велчева, Нася Ненова, Снежана Димитрова, Валентина Сиропуло и Валя Червеняшка и родения в Палестина лекар Ашраф Джума Хаджудж предизвика широки международни критики и издигна пречки пред усилията на Либия да установи по-тесни връзки със Запада. 
						Медиците поддържаха тезата, че са невинни, заявявайки в съда, че признанията, които някои тях са направили след арестуването им, са били изтръгнати с мъчения. Международни експерти заявиха, че заразите в болницата в Бенгази най-вероятно са настъпили преди пристигането на медиците и са възникнали поради лошата хигиена в здравното заведение.

Кощуница се срещна с Райс и отново подчерта, че е против независимостта на Косово
					12/07/2006
					Сръбският премиер каза на държавния секретар на САЩ Кондолиза Райс, че правителството му е против независимостта на Косово, но би приело "съществена автономия".
					От Игор Йованович за Southeast European Times от Белград – 12/07/06
 
					 
						
Държавният секретар на САЩ Кондолиза Райс (вдясно) се ръкува със сръбския премиер Воислав Кощуница преди разговорите им във вторник (11 юли) в Държавния департамент във Вашингтон. [Гети Имиджис]
						Сръбският премиер Воислав Кощуница се срещна във вторник (11 юли) с държавния секретар на САЩ Кондолиза Райс във Вашингтон. Според съобщения на белградски медии той й е казал, че Сърбия е против независимостта на провинция Косово и против всяко наложено решение по въпроса за статута. 
						"Независимостта на Косово ще доведе региона до сериозна нестабилност... Да се отнемат 15 % от територията на една държава е възможно само ако се потъпче демокрацията," каза премиерът пред сръбски репортери във Вашингтон след срещата си с Райс. 
						Той каза също, че е запознал подробно Райс с предложението на Сърбия за Косово, което предвижда "съществена автономия" като алтернатива на независимостта. Властите в Белград се противопоставят и на определянето на краен срок за преговорите за статута на Косово, докато Съединените щати и специалният пратеник на ООН Марти Ахтисаари вече зявиха, че решението трябва да бъде взето до края на тази година. 
						Кощуница се срещна и със заместник държавния секретар на САЩ Никълъс Бърнс, както и със съветника по въпросите на националната сигурност Стивън Хадли. 
						Нямаше изявления на официални лица във Вашингтон след разговорите. Посланикът на САЩ Майкъл Полт обаче разкритикува сръбското правителство за това, че е определило като "неприемлива" независимостта на Косово. 
						"Тази позиция не е добра," каза той по време на кръгла маса в Белград под надслов "Приоритети на външната политика на САЩ на Балканите". Макар Вашингтон да не подкрепя категорично независимостта на Косово, ние допускаме това като една от възможностите, каза той. 
						Сръбското правителство трябва да приеме по-реалистичен подход към политиката не само по отношение на Косово, но и изобщо, каза Полт. За Съединените щати статутът на Косово изобщо не е толкова важен, колкото качеството на живот на жителите на провинцията, добави той. 
						Междувременно АП съобщи, че във вторник Държавният департамент е призовал сръбските власти да предадат заподозрените във военни престъпления лица на Международния трибунал за бивша Югославия. Говорителят Шон Маккормък отправи призива преди разговорите на Кощуница с Райс. 
						"Ние, както и нашите европейски приятели и съюзници, призоваваме сръбското правителство да направи всичко по силите си, за да бъдат предадени тези лица на правосъдието в Хага," каза Маккормък. 
						Програмата на Кощуница включва среща в сряда с вицепрезидента на САЩ Дик Чейни. На следващия ден премиерът ще участва в заседание на Съвета за сигурност на ООН, посветено на Косово.

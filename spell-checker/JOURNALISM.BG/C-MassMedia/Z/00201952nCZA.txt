ЕК: "Турция се нуждае от още реформи" 
					13/10/2011
					"ЕС щедро раздава критики, но се скъпи на похвали," каза министърът за ЕС Багъш за доклада.
					От Манекше Токяй за Southeast European Times от Истанбул -- 13/10/11
 
					 
						
Турският министър за ЕС Егемен Багъш каза, че единствената цел на страната е пълноправно членство. [Ройтерс]
						Европейската комисия (ЕК) представи в сряда (12 октомври) своя годишен доклад за напредъка на Турция, в който стига до положителни и отрицателни заключения по отношение на замрелия процес на присъединяване на Турция към ЕС. 
						В политически аспект ЕК приветства напредъка, постигнат след измененията в конституцията през септември 2010 г., особено онези, гарантиращи гражданския контрол над армията, както и укрепването на независимата съдебна власт. 
						Все пак са необходими още съдебни реформи, се казва в доклада, в който се посочва продължаващото дело "Ергенекон", делото срещу СКО и изоставащите наказателни дела. Макар че делото "Ергенекон" се разглежда като възможност за засилване на демокрацията, легитимността му е застрашена от "сериозни опасения" във връзка с воденето на следствието, съдебните заседания и наказателните процедури. 
						Друго важно опасение на Комисията е големият брой нарушения на свободата на изразяване и свободата на медиите, водещи до ширеща се автоцензура сред медиите. 
						"Вкарването на журналисти в затвора и конфискуването на непубликувани ръкописи във връзка с разследването на "Ергенекон" засилиха тези опасения," се казва в доклада. 
						Емилиано Алесандри, трансатлантически сътрудник на Германския фонд "Маршал", каза за SETimes, че докладът е по-смел от минали доклади в изтъкването на областите със сериозна липса на напредък или дори с отстъпление, както при свободата на изразяване. 
						В доклада Комисията приканва властите да ускорят процеса на изготвяне на новата гражданска конституция, но същевременно предупреждава, че "преобладаващият политически климат е лишен от достатъчно диалог и дух на компромис между политическите партии". 
						"Една нова конституция би циментирала стабилността на институциите, гарантиращи демокрацията, върховенството на закона, човешките права и зачитането и защитата на малцинствата, както и действията, насочени към решаването на дългогодишни проблеми, включително кюрдския въпрос," се подчертава в доклада. 
						Кипър бе смятан за най-критичната част на доклада. Подкрепата на Турция за преговорите между лидерите на двете общности се приветства и насърчава с цел постигането на мирно уреждане на спора за острова. 
						Турция обаче е критикувана, че не е изпълнила задълженията си по Допълнителния протокол чрез включване на Кипър в Договорите за асоцииране и премахване на всички пречки пред свободното движение на стоки с тази страна. 
						ЕС отбелязва, че Турция се е представила много добре във външната си политика в Близкия изток, Северна Африка, Балканите и Кавказ, но отношенията й с Израел и Кипър са обект на критика в доклада. 
						"Най-важното според мене е, че Европейската комисия е приела факта, че Турция буквално се превръща в мека сила в своя регион и че това не противоречи непременно на европейските интереси," каза за SETimes професор Айхан Кая от Европейския институт към Университета "Билги". 
						"Турция всъщност напомня на европейските кръгове, че сега тя е най-ефикасният агент на "преобразуващия ефект на ЕС", забравен от самия ЕС през последното десетилетие," каза той. 
						"По-независимата външна политика на Турция би могла да направи така, че алтернативата на стратегическото партньорство да изглежда по-атрактивна за Анкара от пълното членство," каза Алесандри. 
						По същество "Европейската комисия, като заинтересована страна в политиката на разширяване, е направила всичко възможно в този доклад да се избягнат излишните критики, като същевременно се изтъкнат областите, в които равняването по ЕС остава недостатъчно," добави Алесандри.

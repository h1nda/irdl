СВП очаква РС да се откаже от плановете си за референдум 
					03/05/2011
					 
						САРАЕВО, Босна и Херцеговина (БиХ) -- Службата на върховния представител (СВП) очаква Република Сръбска (РС) да се откаже от плановете си за провеждане на референдум за Съда и Прокуратурата на БиХ, заяви в понеделник (2 май) говорителката на СВП Дороте Юнкерс. Тя предупреди, че ако РС не направи това, върховният представител Валентин Инцко ще трябва да реагира. Парламентът на РС реши на 12 април да обяви референдум за законите, наложени от върховния представител, и по-специално тези за Съда и Прокуратурата на БиХ. Информационната агенция СРНА, позовавайки се на неназовани дипломатически източници в Сараево, съобщи, че Инцко може да използва своите Бонски правомощия, за да спре референдума и да наложи санкции на политическите лидери на босненските сърби, които го подкрепят. (СРНА, РТРС, Независне Новине, Фена - 02/05/11)

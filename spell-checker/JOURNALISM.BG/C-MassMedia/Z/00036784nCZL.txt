Косовският премиер Тачи е заплашен от съдебен процес за клевета 
					18/11/2010
					 
						ПРИЩИНА, Косово -- В сряда (17 ноември) активист на движението „Ветевендосе” е завел съдебно дело срещу приключващия мандата си министър-председател Хашим Тачи. След завеждането на делото в Окръжния съд в Прищина Флорин Красничи обясни пред журналисти, че то е във връзка с комюнике за пресата, публикувано по-рано този месец от Демократическата партия на Косово (ДПК) на Тачи. В него Красничи е обвиняван, че е замесен в съмнителна приватизация на държавни предприятия. Обвинения са отправени и срещу неговия частен живот. Той отхвърли обвиненията като неверни, обидни за семейството му и уронващи репутацията му на бизнесмен. „Реших да заведа дело срещу [Тачи], за да видя дали той стои над закона, или не”, заяви Красничи. Тачи каза, че обвиненията са нелепи и представляват част от преднамерена кампания преди извънредните избори на 12 декември. (Експрес, Косова Сот, Бота Сот, Зери - 18/11/10)

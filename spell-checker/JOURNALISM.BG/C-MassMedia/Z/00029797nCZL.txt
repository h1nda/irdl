Заподозрян член на ПКК беше обвинен в тероризъм в Германия
					01/04/2009
					 
						БЕРЛИН, Германия -- Прокуратурата обяви във вторник (31 март), че е повдигнала обвинение срещу заподозрян ръководен член на терористичната Кюрдска работническа партия (ПКК) за подпалвачество и членство в терористична организация. Властите съобщиха, че мъжът, идентифициран само като Аслан Й., е бил лидер на ПКК в Южна Германия в периода между 1993 и 1994 г. Според твърденията той е разпоредил провеждането на "безброй нападения", включително и седем случая на палеж през 1993 г., срещу турски и германски клубове, ресторанти и фирми. Един човек е загинал вследствие на нападенията.
						Други новини от вторник -- Европейският съд за правата на човека излезе с решение, че турските власти не са нарушили човешките права на задържан, който е починал, докато е бил под арест през 2001 г. Мухарем Хороз, който е бил обвинен в извършването на многобройни терористични актове по поръчение на нелегална организация, е починал след гладна стачка в знак на протест срещу условията в затвора. Майката на Хороз твърдеше, че съдебните власти са нарушили правото му на живот, като са отказали да го освободят, независимо от мненията на лекарите, които са препоръчали освобождаването му. (Хюриет, АП, Анадолска информационна агенция, Си Ен Ен Търк - 31/03/09)

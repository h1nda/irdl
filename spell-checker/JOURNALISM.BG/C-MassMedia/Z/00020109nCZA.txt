Хърватски официални представители лобират за място в Съвета за сигурност на ООН
					29/09/2006
					След разпадането на бившия четирикратен член на Съвета за сигурност, Югославия, единствената бивша югославска република, която е заемала непостоянно място в Съвета, е Словения. Загреб иска това да се промени.
					От Наташа Радич за Southeast European Times от Загреб – 29/09/06
 
					 
						
Съветът за сигурност на ООН заседава на 21 септември, за да обсъди положението в Близкия Изток. Хърватия полага усилия да стане непостоянен член на Съвета. [Гети Имиджис]
						По време на 61-ата сесия на Общото събрание на ООН в Ню Йорк хърватската делегация, оглавявана от президента Стипе Месич, официално заяви своята кандидатура за непостоянен член на Съвета за сигурност за мандата 2008/2009 г. Страната заявява за първи път желанието си да заеме място в Съвета след придобиването на независимост през 1991 г. 
						Прeмиерът Иво Санадер, външният министър Колинда Грабар-Китарович и други официални лица също пристигнаха в Ню Йорк, за да лобират за кандидатурата. Грабар-Китарович се срещна с други външни министри, в т. ч. с колегата си от САЩ, държавния секретар Кондолиза Райс. 
						Завръщайки се в Загреб, Иво Санадер заяви, че е удовлетворен от участието на хърватската делегация в заседанието на Общото събрание на ООН. Той даде висока оценка на съвместните усилия на правителството и канцеларията на президента, заявявайки, че и двете институции са допринесли за международната позиция на страната. 
						Почти едно десетилетие Хърватия бе в центъра на вниманието на Съвета за сигурност, най-напред след избухването на конфликта на Балканите, а по-късно - докато се полагаха усилия за следвоенното й възстановяване и помирение. Сега страната иска да поеме нова роля и да даде своя принос за межуднародния мир и стабилност. 
						Непостоянните членове на Съвета за сигурност се избират за двегодишен мандат от Общото събрание. Най-сериозният съперник на Хърватия за мястото е Чешката република. 
						Чешки официални представители също бяха в Ню Йорк, за да лобират за кандидатурата на страната си, и спечелиха значителна подкрепа. Третата кандидатка от т. нар. "източноевропейска група" е Грузия. 
						Бивша Югославия е била непостоянен член на Съвета за сигурност четири пъти -- през 1950-1951, 1956, 1972-1973 и 1988-1989 г. След разпадането й единствената югославска република, която е имала тази възможност, е Словения, която е била член през периода 1998/1999 г.. 
						За да спечели по-широка подкрепа за Хърватия, Месич участва този месец в срещата на високо равнище на Движението на необвързаните страни в Хавана. 
						"Усилията, които президентът Месич и аз положихме, бяха със сигурност много важни ... всеки глас е важен," каза пред репотери Санадер. Сега лобирането продължава в Европа, като хърватските официални представители се надяват да привлекат подкрепата на други балкански страни, както и на членки на ЕС.

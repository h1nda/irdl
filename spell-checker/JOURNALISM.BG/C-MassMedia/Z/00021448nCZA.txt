Планът на Ахтисаари не е "вълшебна пръчица"
					01/02/2007
					Докато специалният пратеник на ООН Марти Ахтисаари се готви да огласи проектоплана си за Косово, настроението там е предпазливо оптимистично.
					От Блерта Фоничи-Кабаши за Southeast European Times от Прищина – 01/02/07
 
					 
						
Специалният пратеник на ООН Марти Ахтисаари ще представи своето решение за статута на Косово в петък (2 февруари). [Гети Имиджис]
						Пратеникът на ООН Марти Ахтисаари трябва да представи своя доклад и препоръки за Косово в петък (2 февруари). Повечето косовски албанци очакват планът да изведе провинцията на пътя към независимостта, но с известни условия. 
						За жителката на Прищина Ньомза Певчели няма проблем, ако планът на Ахтисаари предвижда "независимост под надзор" - важното е, че отговорностите се прехвърлят на провинцията. "Много е важно да се знае, че Косово ще има силна икономика ... прилагане на стандартите, спазване на човешките права," казва Певчели. 
						Приятелят й Агон, студент по политология, я подкрепя. "Очаквам по-добър живот в Косово. Няма значение как ще се нарича решението, макар и да настояваме за независимост." Той смята, че Косово е на правилния път не само за албанците, но и за другите етнически общности. "Мисля, че Косово ще бъде добро място за всички," казва той. 
						Не всички хранят подобен оптимизъм. Друг студент по политология, Сами Кастрати, се тревожи, че международната общност рискува да създаде една провалена държава, като обремени Косово с неприложими условия. Един от проблемите, казва той, е така нареченото "двойно мнозинство" на сръбските представители в косовския парламент. 
						"Смятам, че в близко бъдеще това право на сърбите ще доведе до нефункционираща държава," каза той. 
						Състудентът му Бетим Дева смята, че предложението едва ли ще задоволи напълно която и да е от страните. Проправянето на пътя към суверенно Косово обаче е жизненоважно за предотвратяване на бъдещи проблеми на Балканите. 
						Независимостта сама по себе си няма да тласне напред икономическото развитие на Косово, смята Дева. "Косово се нуждае от мотивация. Независимо Косово ще бъде добър пример, ако искаме да видим някакъв напредък на балканските икономики. Не трябва обаче да очакваме това да стане "по магически начин" много скоро," каза той. 
						Журналистът Шпенд Кокай се съмнява планът да осигури окончателно решение. "Като имаме предвид опита ни от миналото, не очаквам Ахтисаари да размаха вълшебна пръчка," каза той. "Това ще бъде само следващата стъпка към започване на нов процес." 
						Кокай обаче добавя, че планът ще бъде "обединяващ фактор за народа на Косов, който ще зарадва и двете страни, сръбската и албанската. Може би е добре, че международната общност отново постави Косово в дневния си ред." 
						Международните медии съобщават, че планът на пратеника на ООН предвижда ограничен суверенитет за пртовинцията и значителна автономия за сръбското малцинство. Прищина ще може да кандидатства за членство в международни организации и да управлява Косово под надзора на официален представител на ЕС. 
						В слово пред Парламентарната асамблея на съвета на Европа (ПАСЕ) миналата седмица в Страсбург, Франция, Ахтисаари определи предложението си като "честно и балансирано". Той подчерта, че основната му цел е да осигури мирно съжителство между всички общности в провинцията.

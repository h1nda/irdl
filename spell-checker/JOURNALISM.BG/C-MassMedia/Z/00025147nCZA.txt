Според нов доклад повечето страни от ЮИЕ имат умерено свободни икономики
					16/01/2008
					Кипър е най-напредналата сред страните от Югоизточна Европа по отношение на икономическата свобода, според доклад, публикуван в четвъртък. 
					(Гласът на Америка, Найн о'клок - 16/01/08; Фондация Херитидж/Уол Стрийт Джърнъл, АФП, News.bg, Агенция София Нюз, Дневник, Медиапул, Макфакс - 15/01/08)
 
					 
						
За 14-а поредна година жителите на Хонконг се радват на най-свободната икономика в света, според Индекса за икономическа свобода за 2008 г. [Гети Имиджис]
						От миналата година насам икономическата свобода в Югоизточна Европа (ЮИЕ) се е повишила, но правителствата трябва да извършат още реформи, за да се преборят с продължаващи проблеми като корупцията, гласи доклад, публикуван във вторник (15 януари). Според 14-ото годишно издание на Индекса за икономическа свобода, издаван от Фондация "Херитидж" и "Уол Стрийт Джърнъл", Кипър е най-свободната икономика сред страните от ЮИЕ, докато Босна и Херцеговина (БиХ) е най-изостаналата в региона.
						Индекс 2008 класира 157 страни въз основа на десет фактора: свобода на бизнеса, търговска свобода, данъчна свобода, размер на правителството, парична свобода, инвестиционна свобода, финансова свобода, права на собственост, свобода от корупция и свобода на труд. 
						Въз основа на оценки от 0 до 100 страните се поставят в пет категории. Само седем от 157 страни са набрали 80 точки или повече, за да се класират в групата на "свободните" икономики. За 14-а поредна година Хонконг (90,3 т.) и Сингапур (87,4 т.) са на 1-о и 2-о място в световната класация, което ги прави най-свободните икономики на света. След тях следват Ирландия, Австралия, Съединените щати, Нова Зеландия и Канада. 
						Други 23 страни, сред които са 12 членки на ЕС, са характеризирани като "предимно свободни" икономики с оценки, вариращи от 70 до 79,9 точки. Кипър (71,3 т.) е паднал с две места спрямо миналата година и е на 22-о място. Сред 41 страни от Европа той заема 11-о място, а общата му оценка е по-висока от средната за региона. 
						От останалите страни от ЮИЕ Албания, България, Румъния, Македония, Турция и Гърция попадат в група от 51 страни, определни като "умерено свободни" икономики, с оценки, вариращи между 60 и 69,9 точки. 
						Подобрения в шест от десетте свободи са извели Албания с оценка от 63,3 на 56-о място, в сравнение с 66-о миналата година. Сега тя е на 27-о място сред 41 страни от Европейския регион. 
						"Икономическата свобода в Албания е на ниво над средното за света, а оценката й се е повишила през изминалите няколко години, забележително постижение в регион, характеризиращ се с федерален сепаратизъм и нестабилност," се отбелязва в Индекса с редактори Ким Холмс, Едуин Фюлнър и Мери Анастейша О'Грейди. "Ако Албания запази забележително силната си инвестиционна свобода, като същевременно положи повече усилия в борбата с корупцията, оценката й ще продължи да се повишава." 
						България е на 59-о място с оценка от 62,9, като се е придвижила с три места нагоре спрямо миналата година, основно заради повишаване на търговската свобода. Страната, която стана членка на ЕС заедно с Румъния през януари 2007 г., сега е 28-ата най-свободна икономика сред 41 европейски страни, а общата й оценка е малко над средностатистическата световна стойност, гласи докладът. 
						България има висока оценка в шест области на свободата, сред които търговската свобода, паричната свобода и трудовата свобода. България обаче е много под средното световно равнище по отношение на свободата от корупция и правата на собственост. 
						Тези две области са изглежда най-слабото място и на Албания, БиХ, Хърватия, Македония и Румъния. 
						Румъния е на 68-о място с обща оценка 68,5. Спрямо миналата година тя е отбелязала повишение от 0,3 %, отразяващо подобрени оценки в паричната свобода и инвестиционния климат. Страната е 30-ата най-свободна икономика в региона, а общата й оценка е под средната стойност за региона. 
						С оценка от 61,1 Македония е на 71-о място в света и на 31-о място в Европа. От останалите страни от ЮИЕ от групата на "умерено свободните" икономики Турция (60,8 т.) и Гърция (60,1 т.) са съответно 74-ата и 80-ата най-свободни икономики в света. 
						От всички страни от ЮИЕ само Хърватия и БиХ попадат в групата от 52 "преобладаващо несвободни" икономики, съставена от страни, които са набрали средни оценки от между 50 и 59,9 точки. 
						 Сърбия и Черна гора не са включени в Индекс 2008 поради липсата на надеждни данни.

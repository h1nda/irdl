Турция бомбардира бази на ПКК, правителството обещава твърди действия 
					18/08/2011
					Насилието и политическата безизходица между турската държава и националистическото движение на турските кюрди достигнаха връхна точка.
					От Алакбар Рауфоглу за Southeast European Times - 18.08.2011 г.
 
					 
						
Турски войски патрулират в югоизточната провинция Хаккяри. [Ройтерс]
						На 17 и 18 август за пръв път от миналото лято Турция започна въздушна операция срещу 60 цели на ПКК в Северен Ирак.
						Въздушните операции бяха предприети като пряк отговор на нападението по-рано същия ден на ПКК в Хаккяри, близо до иракската граница, при което загинаха 11 войници и един селски пазач, а няколко души бяха ранени. 
						Резултатите от бомбардировките са все още неясни, но според съобщенията са били използвани за първи път лазерно насочвани бомби за разрушаване на бункери, които са имали за цел подземната инфраструктура на ПКК и нейните ръководители. 
						Нараства натискът срещу министър-председателя Реджеп Тайип Ердоган за предприемане на действия срещу надигащото се насилие от страна на ПКК. 
						Според анализатори и съобщенията в медиите въздушната операция е сигнал за рязък завой от думи към действия, което е и сигнал, че могат да се очакват и бъдещи операции, включително с използването на сухопътни сили. 
						 Според Нихат Али Йозджан обаче, автор на книгата „Кюрдската работническа партия: история, идеология и методи”, събитията от сряда не са важни, тъй като „това е само публична дипломация”. 
						„Има явни сигнали (че ще има още операции), но не съм много сигурен, че правителството ще може да се справи с това”, заяви Йозджан за SETimes. 
						Яшар Караел, депутата от ПСР на Ердоган, признава, че предприемането на нова офанзива срещу ПКК в Ирак не е в дневния ред на Анкара, поне до края на рамазана. 
						„Достигнали сме точката, когато думите не носят смисъл”, каза той за SETimes, присъединявайки се към подобни изказвания на Ердоган. „Турция не е държава, която ще се огъне пред тероризма”. 
						Караел обаче подчертава, че „операциите в Кандил (главната квартира на ПКК) не трябва да се разглежда като насочени срещу отдавнашната турска политика на мир по отношение на нейното кюрдско население. Нашето послание към тях е, че ние знаме, че ПКК не ги представлява”, добави той. 
						 Следващите стъпки на Анкара ще бъдат определени на заседанието в четвъртък (18 август) на Съвета за национална сигурност председателствано от президента Абдула Гюл. 
						Мухарем Индже, заместник-председател на парламентарната група на главната опозиционна РНП, заяви, че неговата партия е готова да подкрепи инициативите на правителството в борбата срещу тероризма, но определи въздушната операция като „закъсняла”. 
						„Тя трябваше да бъде проведена отдавна, преди терористите да убият нашите синове”, заяви той пред SETimes. 
						„И турските власти, и кюрдското националистическо движение заеха по-агресивни позиции през последните месеци”, заяви за SETimes Хю Поуп, директор на проекта за Турция на Международната кризисна група. „Тъй като ПКК е базирана в Северен Ирак и уби най-малко 38 турски войници през последните два месеца, не е изненадващо, че турските военновъздушни сили нанасят удар”. 
						 Поуп каза обаче, че трансграничните нападения ще породят напрежение между Турция и кюрдското регионално правителство в Северен Ирак, което до голяма степен отсъстваше в продължение на няколко години по време на „демократичното отваряне” на Турция. 
						„Кюрдите в Турция са много разочаровани, че след изборите на 12 юни тази година новото правителство на ПСР не прегърна обещаните реформи и разширяването на правата на кюрдите в рамките на обединена Турция”, обясни Майкъл Гантър, професор по политология в Технологичния университет в Тенеси, който е написал девет книги за кюрдите. 
						„Това (нападение на Турция) може да доведе до подновяване на войната, но може да се окаже и здрач преди изгрева на истинските реформи”, заяви Гантър за SETimes. 
						Пол Кубичек, експерт по Турция от Университета в Оукланд, е загрижен от възможен нов цикъл от сериозно насилие от страна на ПКК. „Това е жалко, като се има предвид прекратяването на огъня в миналото и надеждата за политическо решение.”
						 „Много кюрди са все по-скептично настроени към ПСР и забавянето на по-раншната „кюрдска инициатива” на правителството и може би и двете страни са стигнали до заключението, че могат да спечелят повече чрез твърди действия, отколкото с приказки”, заяви той за SETimes.

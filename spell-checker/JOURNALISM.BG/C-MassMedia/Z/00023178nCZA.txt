РС, ДАРО и ПМЕС обединяват усилията си за осигуряване на охраната на възпоменателната церемония в Сребреница
					10/07/2007
					Отговорността за мерките за сигурност по време на отбелязването на 12-годишнината от клането в Сребреница ще поеме група от полицейски агенции. Над 1 000 души започнаха поход към мястото на най-жестокото клане в Европа след Втората световна война.
					От Влатко Вукотич за Southeast European Times от Баня Лука -- 10/07/07
 
					 
						
Полицията на ДАРО ще се присъедини към полицейски контингент от Република Сръбска и ПМЕС за осигуряване на охраната на възпоменателната церемония. [Архив]
						Група от 1 000 полицейски служители от Република Сръбска (РС), Полицейската мисия на ЕС (ПМЕС) и Държавната агенция за разследване и охрана (ДАРО) ще се грижат за сигурността по време на възпоменателната церемония в сряда (11 юли) по случай 12-годишнината от клането в Сребреница в Босна и Хецеговина (БиХ). 
						Годишнината от клането в Сребреница, което през март бе обявено за геноцид от Международния съд, ще бъде отбелязана от десетки хиляди участници, сред които ще бъдат прокурорът на ООН за военни престъпления Карла дел Понте и бившият международен върховен представител в БиХ Кристиан Шварц-Шилинг. Ще се състои и погребение на останките на 446 жертви на клането, идентифицирани през миналата година. 
						Охраната на възпоменателната церемония стана повод за разногласия миналия месец, когато Шварц-Шилинг обяви, че с нея ще се заеме държавата, а не РС, която отговаряше за сигурността в предишните години. Сърбите казаха, че ще откажат да изпълнят мандата. 
						Новият върховен представител Мирослав Лайчак, който зае поста миналата седмица, призова местните лидери да успокоят напрежението по въпроса. "За гражданите на БиХ ще бъде във вреда, ако някой започне да прави политически въпрос от тази трагедия," каза словашкият дипломат. 
						Планът за сигурност бе задействан миналата седмица, когато над 1 000 души, включително оцелели от клането през 1995 г., започнаха тридневен поход от Сапна, близо до Тузла, към Сребреница. Участниците в похода ще спират пред всеки от 39-те масови гроба, разкрити след войната. Заедно с гражданите на БиХ в кампанията ще участват французи, германци, холандци и унгарци. 
						"Европейската полиция ще изпрати десет мобилни екипа в района на Сребреница. Тези екипи ще работят в тясно сътрудничество с колегите си от полицията на РС и други правоохранителни институции с цел опазване на реда по време на всички организирани прояви," каза Йорге Силкенат, оперативен съветник за Сребреница към ПМЕС. 
						След среща миналата седмица с представители на асоциации на жертвите и оцелелите Лайчак каза, че престъпниците от Сребреница трябва да бъдат предадени до един на правосъдието и че е необходимо да се създадат условия за всички граждани, които желаят да се завърнат към нормален живот. 
						Преди тазгодишната церемония ПРООН проведе конференция, посветена на развитието на Сребреница. На срещата, състояла се на 3 юли, Федерация БиХ, Сърбия, Канада, Гърция, Холандия, Съветът на министрите на БиХ и Окръг Бръчко обещаха да осигурят помощи в размер на 36,5 млн. евро за Сребреница през следващите три години. 
						Освен това Турция, Япония, Пакистан, САЩ и Норвегия обявиха инвестиции за развитието на Сребреница, решаване на социални проблеми и разчистване на противопехотните мини.

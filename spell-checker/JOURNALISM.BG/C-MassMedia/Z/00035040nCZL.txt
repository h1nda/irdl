Засилени мерки за сигурност по време на посещението на сръбски министър в РС 
					22/06/2010
					 
						БЕЛГРАД, Сърбия -- Вътрешният министър Ивица Дачич потвърди в понеделник (21 юни), че е имало основание за повишаване на нивото на сигурността по време на неговата визита през уикенда в Република Сръбска (РС). Той отказа да даде повече подробности или да коментира съобщенията за заплахи, отправени срещу него. Според някои съобщения съучастници на наркотрафиканта Дарко Шарич са планирали нападение срещу Дачич в Баня Лука. Вътрешното министерство на РС съобщи само, че полицията е разпитала двама души ден преди визитата. (РТС, Танюг, Б92 - 21/06/10)

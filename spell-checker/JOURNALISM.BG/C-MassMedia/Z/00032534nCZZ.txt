Бизнес: Румънски магнат продаде голям дял в „Мерцедес Бенц”
					27/11/2009
					„Даймлер АГ” купи дял в „Мерцедес Бенц” от румънеца Йон Тириак. Още в деловите новини: покритият пазар в Истанбул ще бъде обновен; Македония ще участва в „Експо 2010” в Китай.
					 
						
Румънският милиадер Йон Тириак. [Гети Имиджис]
						
						Румънският милиардер Йон Тириак продаде своя 49-процентен дял в официалния вносител на „Мерцедес Бенц” в страната. „Даймлер АГ” съобщи в сряда (25 ноември), че е купила дела в дружеството, което продава марките „Мерцедес Бенц”, „Смарт”, „Джийп”, „Крайслер”, „Додж” и „Мицубиши Фузо” в Румъния. Тириак е най-богатият румънец, като състоянието му се оценява на около 2 млрд. евро. 
						*** 
						„Капалъ Чарши” в Истанбул, един от най-старите и най-големи закрити пазари в света, ще бъде обновен, като се очаква разходите да достигнат около 100 млн. евро. Благодарение на проекта, който трябва да завърши до 2012 г., ще бъдат отворени някои от най-старите части на пазара, които в момента са затворени за обществен достъп поради състоянието, в което се намират. Пазарът е построен през 1461 г. и в него има повече от 3600 магазина. 
						*** 
						
						Македония ще участва в ”Експо 2010” в Шанхай, Китай, от 1 май до 31 октомври. Заместник-министърът на икономиката Методий Хадживасков и Хуан Джианжи, заместник генерален директор на Координационното бюро на Световното изложение в Шанхай, подписаха в понеделник (23 ноември) договор за участието на Македония в събитието. 
						*** 
						
						Хърватското правителство ще намали драстично броя на разрешителните за работа за чуждестранни работници от 2010 г. поради икономическата криза и повишаващата се безработица в страната. Според всекидневника “Пословни Дневник” през 2010 г. ще бъдат издадени само 902 нови разрешения за работа, в сравнение с 4267 през тази година. 
						*** 
						Първият Косовско-британски инвестиционен форум се състоя във вторник (24 ноември) в Лондон. Министърът на търговията и промишлеността на Косово Лютфи Жарку осведоми участниците за благоприятната инвестиционна среда в страната, поставяйки акцент върху ниските данъци. Британският посланик в Косово Анди Спаркс описа държавата като място, предлагащо големи възможности. В момента в Косово извършват дейност 60 британски дружества. 
						*** 
						
						Българският парламент одобри в сряда (25 ноември) 5-процентно увеличение на данъка, с който се облагат приходите от хазарт. Данъкът ще бъде повишен от 10 % на 15 %. Според управляващата партия ГЕРБ и другите подкрепили закона партии това решение ще се отрази положително на бюджета, като ще донесе приходи в размер на около 17 млн. евро. 
						
						(Различни източници - 20/11/09 - 27/11/09)

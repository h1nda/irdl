Блогерите обсъждат престъпник или герой е Младич
					27/05/2011
					Докато някои сърби приветстват решението на правителството да арестува Ратко Младич, много други говорят с горчивина за предателство. 
					От Бояна Милованович за Southeast European Times от Белград – 27/05/11
 
					 
						
Ратко Младич (вдясно) се отправя към съда в Белград в четвъртък. [Ройтерс]
						Сръбската общественост е смутена и шокирана след ареста в четвъртък на босненския сръбски военновременен командир и беглец от Хагския трибунал Ратко Младич. Младич, който е обвинен във военни престъпления, геноцид и престъпления срещу човечеството по време на войната в БиХ през 1992–1995 г., успешно се укрива от правоохранителните органи в продължение на 15 години. 
						През този период Сърбия беше подложена на силен международен натиск да го арестува и екстрадира в Трибунала в Хага. Арестуването на Младич се превърна в едно от най-големите изисквания на международната общност и една от най-големите пречки за евро-атлантическата интеграция на Сърбия. 
						 Блогерите коментират голямото разцепление в сръбската общественост по въпроса за Младич. Има два основни лагера – някои го смятат за герой, който е защитил сръбския народ в момент на крайна нужда и е бил предаден, а други го смятат за престъпник, чийто арест слага край на мъчителна глава от историята на Сърбия. 
						
						Светислав Басара пише, че едно от добрите неща при ареста на Младич е, че е нямало убити или ранени, когато той е бил арестуван от полицията. „В продължение на години поддръжниците на Младич разпространяваха мита, че вероятно Ратко няма да се предаде доброволно и ще отнесе най-малко около 200 души в гроба заедно със себе си. Част от обществото вярваше, а други през цялото време знаеха, че това до известна степен беше наивна психологическа война, имаща за цел да деморализира командосите от жандармерията, много от които – както логично може да се предположи – смятат Младич за герой”. 
						
						Саша от Република Сръбска пише, че съжалява, че Младич е бил арестуван и ще бъде съден в Трибунала в Хага. „Той не го заслужава. Като оцелял след войната представител на сръбския народ в Босна мога да изпитвам само тъга. Искам да попитам: вярвате ли наистина, че Ратко Младич е престъпник?” 
						Въпросът е прелюдия към следващата теза на Саша, че за него и за Република Сръбска – и за хората на други места – Младич винаги ще бъде герой. „Той е човек, който застана начело на родината в най-трудни времена и ни защити от това да бъдем изтребени и изгонени от древните ни домове.” 
						
						Анонимен блогер пише, че Младич не е пример за истински герой, който трябва да буди възхищение, за разлика от много други военни лидери, които са оставили положителна следа в миналото на Сърбия. „Сърбия трябва да се върне към корените си и да се съсредоточи повече върху истинските герои в сръбската история. Те са почтени и честни хора, чийто ръце не са изцапани с кръвта на невинни хора; те не са убивали военнопленници и са високо ценени в цял свят. Това не може да се каже за Ратко Младич ". 
						В портала на всекидневника „Блиц“ 
						Пера си задава въпроса защо един от най-търсените бегълци в света не е бил арестуван по-рано. „Арестуват го след всичките тези години? И хората на власт не са знаели нищо? И изведнъж го откриват? Европа ги заплаши... с визите, с търсещите убежище и с какво ли още не, затова решиха да поизгладят нещата.” 
						
						Миро Николич отбелязва, че „Европа” е приветствала ареста на Ратко Младич и на практика всички официални лица са потвърдили, че сега Сърбия е по-близо до членството в ЕС. Той обаче намеква също, че полученото не е достатъчно. „Може и да сме отворили вратата към ЕС, но в замяна на това се оказахме в залата на срама”, пише той. 
						Някои, като Джони, смятат, че покрай ареста на Младич се е вдигнал твърде много шум. „Човекът отива, където му е мястото и където са приятелите му, оставете политиката на мира. Нека работим и печелим пари, така че да започнем да живеем като нормални хора.”

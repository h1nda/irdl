Кабинетът на Република Сръбска е подложен на натиск от опозицията
					09/01/2006
					След като една от коалиционните партии напусна коалицията, а предложеният бюджет за 2006 г. беше отхвърлен, перспективите за кабинета, воден от Сръбската демократическа партия, са доста мрачни.
					От Влатко Вукотич за Southeast European Times от Баня Лука – 09/01/06 
 
					 
						
"Не очаквайте правителството да подаде оставка след тези резултати. Това би било безотговорна постъпка, която ще помогне на онези, които предизвикаха тази криза", каза премиерът Перо Букейлович. [АФП]
						Драган Чавич, президент на сръбската автономна област в Босна и Херцеговина, заяви, че няма да оттегли мандата на правителството, въпреки че то е изгубило парламентарна подкрепа. Чавич, който е и ръководител на управляващата Сръбска демократическа партия (СДП), предупреди също, че партията му няма да участва в нов кабинет, ако сегашният бъде свален. 
						Правителството на Република Сръбска (РС) се оказа в тежко положение, след като Партията за демократичен прогрес (ПДП), ръководена от босненския външен министър Младен Иванич, реши да напусне управляващата коалиция и да премине в опозиция преди изборите през есента. След като предложеният от кабинета бюджет за 2006 г. бе отхвърлен, ръководеният от СДП кабинет сякаш вече няма достатъчно сили да остане на власт. 
						Въпреки това премиерът Перо Букейлович отказа да подаде оставка, като заяви, че бюджетът е бил отхвърлен заради борбата му с корупцията. "Не очаквайте правителството да подаде оставка след тези резултати. Това би било безотговорна постъпка, която ще помогне на онези, които предизвикаха тази криза", каза Букейлович. 
						Правителството, което е 10-ото след учредяването на републиката, бе избрано преди 11 месеца. То се състои от министри от СДП и индивидуални представители на босненската и хърватската общност. Девет депутати от ПДП също подкрепяха кабинета на Букейлович. Макар тази партия да нямаше свои министри, тя получи важни постове в държавните компании. 
						Най-силната опозиционна партия в РС е Съюзът на независимите социалдемократи (СНСД). Неговият лидер, Милорад Додик, каза, че внасянето на предложение за вот на недоверие срещу кабинета е неизбежно. "Имаме достатъчно гласове да сменим сегашното правителство и очаквам новото правителство да бъде избрано до края на месеца," каза Додик. 
						Някои анализатори смятат, че политическата криза е била предизвикана преди изборите, за да може на практика картите да се разиграят преди гласуването. Според социологическите проучвания СНСД има голям шанс да получи мандат за ново правителство, при условие че спечели подкрепата на ПДП и на няколко независими депутати, които преди са подкрепяли Букейлович. 
						След като бюджетът не бе приет, институциите на РС в момента се финансират в съответствие с Решението за временно финансиране, което на практика е копие на миналогодишния бюджет. Около 540 млн. евро бяха планирани за тазгодишния бюджет -- увеличение от 9 % спрямо миналата година.

Македонски рокмузиканти бяха избрани за конкурса на Евровизия
					25/02/2009
					Братята близнаци Мартин и Стефан Филиповски и тяхната група „Некст Тайм” ще представят страната си в Москва. 
					От Марина Стояновска за Southeast European Times от Скопие -- 25/02/09
 
					 
						
„Некст Тайм” със соло вокалист Стефан Филиповски и китарист Мартин Филиповски ще представляват Македония на тазгодишния конкурс на Евровизия. [Томислав Георгиев]
						Македония ще представи младежки и енергичен имидж на тазгодишния песенен конкурс на Евровизия. Страната ще се представлява от рокгрупата „Некст Тайм” с лидери Мартин и Стефан Филиповски.
						Братята близнаци победиха известната поппевица Калиопи в конкурса на Македония, който се проведе между 19 и 21 февруари. 
						Дуетът на Калиопи с известния фолкпевец Наум Петрески не бе достатъчен да й осигури победа и младите рокаджии надделяха с песента си "Something That Will Stay" („Нещо, което ще остане”) – с една точка. Според правилата на конкурса песента на Калиопи и Петрески ще бъде показана на фестивала „Съни Скейл”, който се провежда ежегодно през юни в Черна гора. 
						Печелившата песен е творба на композиторите Йован Йованов и Дамян Лазаров по текст на Елвир Мекич. Това няма да бъде първото участие на Йованов в Евровизия; покойният македонски попидол Тоше Проески изпълни неговата песен „Живот” в конкурса през 2004 г. 
						
						"Чувстваме се страхотно,” каза, след като чу резултатите, Стефан Филиповски. „Искаме да благодарим на всички, които гласуваха за нас, защото без публиката е невъзможно да се пишат песни или да се спечели конкурсът." 
						"На това състезание се явихме готови и по такъв начин ще отидем и в Русия. Ще направим всичко възможно да не разочароваме този народ и тази страна,” каза неговият брат близнак Мартин. 
						През годините Македония е изпращала много от най-известните си певци на конкурса на Евровизия, между които Владо Яневски, Каролина Гочева и Проески. Никой от тях обаче не е успявал да донесе първата награда у дома. 
						Миналогодишните македонски участници – триото Тамара Тодевска, Раде Върчаковски и Адриан Гаджа – не достигнаха до финалите. 
						Тази година селекцията се осъществи по време на музикалния фестивал в Скопие. Макар и иначе успешен, македонският конкурс бе помрачен от смъртта на 24-годишна зрителка от публиката. Ивана Митреска, която присъстваше на шоуто със свои приятели, претърпя фатален инфаркт. Групата бе там в подкрепа на участничката Емилия Гиговска.

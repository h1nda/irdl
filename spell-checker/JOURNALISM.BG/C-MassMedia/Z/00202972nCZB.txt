На огневата линия: журналистите понасят удари от всички страни
					09/07/2012
					Притиснати между етническата идентичност и етиката, репортерите в Югоизточна Европа обикновено са принуждавани да се самоцензурират.
					От Анди Дабилис за Southeast European Times в Атина - 09/07/12
 
					 
						
Журналистите в региона казват, че са изправени пред множество предизвикателства, когато отразяват новините. [Ройтерс]
						Журналистите в Югоизточна Европа, които работят в страни, разкъсвани от конфликти, които разделят населението, твърде често се влияят от етническа идентичност, заплахи за затвор или насилие и несигурното финансиране на техните публикации. 
						Натискът, пред който са изправени журналистите в региона, може да се облекчи само с по-строги закони, които защитават журналистите от санкции от страна на правителствата и с наличието на независима преса, която не разчита на политиката, за да съществува. 
						"Медиите и политиката вместо да си държат сметка едни на други, са като едно семейство", каза Люфти Дервиши, който преподава разследваща журналистика в Университета на Тирана в Албания. "Когато говорим за ролята на медиите като куче-пазач ... кучето никога не лае, когато край него минава член на семейството." 
						Съществуват безброй примери в региона. Журналистът от Черна гора Петар Комненич получи присъда от четири месеца затвор през м. май, след като писа, че прокурори са поискали от полицията незаконно да следи висши съдии. 
						В Косово парламентът два пъти гласува тази година за отхвърляне на предложенията за декриминализиране на клеветата и превръщането й в гражданско нарушение. Поддръжниците на промяната твърдят, че криминалното наказание за клевета, улеснява твърде много безскрупулните правителства и полицията да оказват натиск върху журналистите да прикриват нередностите. 
						Македонски журналисти подписаха споразумение през юни, което декриминализира клеветата в тази страна, но налага глоби за нарушители. Според критици така се гарантира самоцензурирането. 
						
Професионалисти от области, свързани с медиите, участваха в годишната конференция на гръцкия остров Халки, спонсорирана от Гръцката фондация за европейска и чуждестранна политика. [ЕЛИАМЕП] 
						"Традиционните роли на журналистиката стават по същество пренебрежими ... доминиращият инстинкт в новинарския раздел не е журналистиката, а самоцензурирането", каза Кадри Гюрсел, колумнист за турския всекидневник "Милиет", който бил отвлечен от ПКК, докато е работел за АФП през 1995 г. "Ако сте чели турската преса през последните пет години, ще повярвате, че няма нито един случай на корупция." 
						На ролята на медиите често се гледа със скептицизъм и убеждение, че и журналистите не се безпристрастни. 
						"Журналистите могат да имат много важна роля и тя е ползата за всички от точното отразяване ... и избягването на практиката на омаловажаване на факти, които преувеличават събитията, които разпалват конфликти", каза за SETimes Димитри Сотиропулос, научен сътрудник в Гръцката фондация за европейска и чуждестранна политика. 
						Фондацията бе домакин на повече от 30 журналисти, НПО и официални представители миналия месец на конференция за свободата на печата на гръцкия остров Халки. 
						Журналистите твърдят, че тяхната роля е да бъдат обективни и да отразяват истината, дори тя да противоречи на официалната позиция на техните правителства, но признават, че в много страни върху тях се оказва натиск. В случая с Турция журналисти са хвърляни в затвора по недоказани обвинения, което кара техни колеги от страх да оттеглят разследващи материали. 
						Агрон Байрами, който бе заместник-главен редактор на всекидневника "Коха Диторе" в Прищина по време на бомбардировките на НАТО, и бе принуден да работи в изгнание, каза, че Косово има един постоянен проблем. "Все още има твърде много медии зад правителствата и в услуга на правителствата." Той обаче каза, че все пак има известен напредък. 
						"Езикът, който съществуваше непосредствено след войната, изчезна поне сред албанскоговорящото население." Той каза, че онова, което дърпа Косово назад е, че "Ние имаме политически елит, който не е готов да играе ролята си в едно демократично общество. Те са готови да контролират дори собствените си медии, защото именно така задържат властта си." 
						Натискът преминава границите ни и се появява от всички страни. Ивана Константинович, редактор на новините и водещ в РТВ Б92 в Белград каза, "Мой приятел и колега е наблюдаван от полицаите и не може да отиде на почивка или в ресторант." 
						Същото е и в Албания, каза Илда Лондо, координатор на изследванията в Албанския медиен институт. "Работата на журналистите не е безопасна и много често единственият отговор е самоцензурирането. То създава много лошо качество на разследващата журналистика", каза тя. 
						Ян Зиелонка, професор по европейска политика в Оксфорд, обвини някои журналисти, че са близки приятели на онези, за които пишат, особено в страните от Югоизточна Европа, белязани от конфликти, репресивни правителства и оранизирана престъпност. "И журналистите са заподозрени в тази игра. Те търгуват своите услуги срещу лични и професионални облаги и подкопават качеството на медиите." 
						
Според журналистите сплашването води до самоцензуриране, което определя онова, което в крайна сметка се появява във вестниците и в другите медии. [Ройтерс]
						Българската журналистката Лада Прайс не е съгласна. "В много страни журналистите може би нямат никакъв избор освен да играят тази игра", страхувайки се за своята безопасност. И наистина, само дни преди събитието Лидия Павлова, която разследва организираната престъпност в Югозападна България, бе заплашена, а синът й е жестоко бит два пъти. 
						Ана Петрушева, която управлява Балканската мрежа за разследващи репортери в Македония каза, че когато петимата рибари бяха убити на езеро извън Скопие през април, медиите прекалиха с националистическата реторика и нажежиха положението. "Хората казаха, че албанци са извършили това и именно това без съмнение съобщаваха и медиите ... медиите никога не поставяха под съмнение онова, което твърдеше полицията и никога не оспориха официалната версия", добави тя. 
						И в Сърбия, каза тя, журналистите са подложени на натиск и са заплашвани само защото съобщават факти за дела, свързани с военни престъпления. Собствениците на медии са заплашвани, че ще им бъдат отнети държавните реклами, ако не подкрепят управляващите сили. 
						"Самоцензурирането ... това е може би най-големият проблем в Македония и до известна степен и в Сърбия. Журналистите не искат да предизвикват напрежение или да си навлекат проблеми при заплати от 300-400 евро и да рискуват да бъдат уволнени. ... Повечето медии са говорители на правителството или следват правителстваната линия ... Това рязко намали доверието на повечето хора в медиите." 
					
				
			
					 
					
 
 

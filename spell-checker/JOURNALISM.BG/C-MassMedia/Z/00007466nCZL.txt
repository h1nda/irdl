Турските въоръжени сили започват да се преструктурират
30/06/2003
Турция има втората по големина армия в рамките на НАТО след тази на САЩ. Сега, когато напрежението в прилежащия регион намалява, страната предприема стъпки за съкращаване на въоръжените сили.
От Фатих Баран за Southeast European Times в Истанбул - 30/06/03
 
 
На 22 юни турските въоръжени сили (ТВС) предприеха първата стъпка към съкращаване на националните въоръжени сили. Този ход е част от усилията за преструктуриране, които се планира да приключат до 2020 с цел във въоръжените сили да се въведат най-новите технологии и да се удовлетворят стандартите на ЕС.
Правителството на премиера Реджеп Тайип Ердоган без забавяне одобри решението на ТВС, което съкрати продължителността на задължителната военна служба от 18 на 15 месеца. Някои висшисти, които служат като офицери, ще отбият войнския си дълг за дванадесет, вместо за шестнадесет месеца, а някои редници ще служат шест, вместо осем месеца. Промените ще влязат в сила на 15 юли и се очаква да доведат до съкращаване броя на военнослужещите с около 85,000 души, т.е. намаление със 17%.
Понастоящем 550,000 войници и 200,000 професионални офицери служат в турските въоръжени сили. Между 80,000 и 90,000 наборници се очаква да бъдат уволнени в резултат от взетото решение. С течение на времето военните планират да намалят броя на наборниците на 300,000 души.
Според военни наблюдатели съкращаването на периода на задължителната служба ще икономиса 153 млн. евро годишно и ще помогне за създаване на една по-професионална армия, която е по-добре въоръжена за противодействие срещу неконвенционалните заплахи.
В отговор на критиките, отправени от ЕС, според който военните имат твърде голямо влияние върху обществения живот в Турция, правителството се стреми да въведе реформи, които целят да приравнят статута на въоръжените сили в страната към този в държавите от Съюза. Като част от предвижданите реформи правителството планира да ревизира структурата на Съвета за национална сигурност, като включи повече цивилни в неговия състав и вероятно като назначи цивилен за негов главен секретар. Правителството също така ще осигури прозрачност на военния бюджет, който ще бъде обсъждан и одобряван от парламента.
Бъдещите мерки включват реорганизация на военните в две основни армии (източна и западна), както и създаването на северен и южен военноморски флот.
"Турските въоръжени сили считат, че е дошло време да се ускори ходът на внимателното преструктуриране, " гласи позицията на ТВС, като същевременно се посочва, че все още е необходима относително голяма армия за гарантиране сигурността на Турция, за справяне с природните бедствия и за участие в международни мироопазващи мисии.

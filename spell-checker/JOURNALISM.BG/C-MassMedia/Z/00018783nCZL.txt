Американски посланик отхвърли възможността за обсъждане на референдум за независимост в БиХ
					01/06/2006
					 
						САРАЕВО, Босна и Херцеговина (БиХ) -- Американският посланик в Сараево Дъглас Макелхъни отхвърли възможността за каквито и да било дискусии относно референдум в БиХ, подчертавайки, че страната трябва да се съсредоточи върху реформите и подготовката на октомврийските общи избори. В отделни интервюта, публикувани в четвъртък (1 юни) в "Дневни Аваз" и "Независне Новине", той заявява, че Вашингтон има ясна позиция по въпроса: че БиХ е суверенна държава, чийто статут вече е определен. Премиерът на Република Сръбска Милорад Додик неотдавна намекна за референдум за независимост в РС, подобен на проведения в Черна гора. 
						Главният заместник на върховния представител, Лорънс Бътлър, също изключи възможността за какъвто и да било референдум за независимост в РС, заявявайки, че това ще противоречи на Дейтънското мирно споразумение и конституцията на БиХ. По време на посещение в Баня Лука той предупреди, че всеки опит за провеждане на подобен вот ще бъде санкциониран от Службата на върховния представител. (Дневни Аваз, Независне Новине - 01/06/06; ПБС БиХ - 31/05/06)

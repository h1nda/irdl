Турската полиция извърши още арести във връзка с атентата в Диарбекир
					10/01/2008
					 
						АНКАРА, Турция -- Полицията е арестувала още двама заподозрени във връзка със смъртоносния атентат от миналата седмица в Диарбекир, съобщиха властите в сряда (9 януари). Късно вечерта във вторник един мъж е бил задържан по обвинения в помагачество на предполагаемия извършител, член на терористичната Кюрдска работническа партия (ПКК). Друг заподозрян бе арестуван в град близо до Ван, на около 400 км североизточно от Диарбекир. Прокуратурата иформира, че той е член на ПКК и има връзка с атентата. До момента общо девет заподозрени са задържани от полицията. Взривът в близост до частно училище уби шест души и рани повече от 100.
						Други новини -- Турски съд разпореди задържане под стража на предполагаем активист на "Ал Кайда" и на петима други заподозрени във връзки с терористичната организация до началото на процеса срещу тях. Те бяха сред 38-те задържани при операция срещу терористични групи през уикенда. 
						Междувременно в сряда министър-председателят Реджеп Тайип Ердоган каза, че Турция няма да позволи хилядолетното братство между турци и кюрди да бъде похитено от ПКК. (АП, Търкиш Дейли Нюз, Заман, Хюриет, Стар - 10/01/08; Ройтерс, АФП - 09/01/08)

Турският министър Бабаджан се среща с представители на САЩ и МВФ
28/10/2003
 
МОРЕЛИЯ, Мексико -- Турският държавен министър Али Бабаджан се срещна поотделно в понеделник (27 октомври) с американския министър на финансите Джон Сноу и с първия заместник-управляващ директор на МВФ Ан Крюгер в рамките на срещата на Г-20 в Морелия, Мексико. Не бе публикувана никаква информация за акцентите по време на разговорите. Бабаджан обяви обаче в понеделник, че проектът на турското Писмо за намеренията до МВФ е готов и ще бъде връчен в скоро време. Изпълнителният съвет на МВФ ще проведе заседание през ноември относно отпускането на следващите траншове от заема за Турция.
Други новини: в понеделник комисарят на ЕС по разширяването Гюнтер Ферхойген заяви пред германски вестник, че Турция предлага "противоречива картина" на своите усилия да удовлетвори критериите за членство. Той заяви, че не е сигурен дали ЕС ще бъде в състояние да реши в края на 2004 година дали да започне преговори за присъединяване с Анкара. (Анадолска агенция, НТВ, ТРТ 2, АФП - 27/10/03)

Инцко: "Международната общност ще предотврати всеки конфликт в БиХ"
					29/10/2009
					"Раните на тази страна още не са зараснали и никой не трябва да отваря нови. Това е абсолютно безотговорно," каза върховният международен представител в БиХ.
					(Служба на върховния представител, АФП, Фена - 28/10/09)
 
					 
						
"ЕС може да функционира без Босна и Херцеговина, но какво ще е бъдещето на Босна и Херцеговина без ЕС," попита върховният представител в БиХ Валентин Инцко. [СВП]
						Спекулациите за надвиснала нова война в Босна и Херцеговина (БиХ) са нереалистични, каза в сряда (28 октомври) върховният представител Валентин Инцко, призовавайки медиите да престанат да правят "безотговорни" догадки за страна, която е преживяла толкова много. 
						 "Международната общност има всички възможности да предотврати какъвто и да било конфликт и можете да бъдете сигурни, че ще го направи," е подчертал австрийският дипломат, цитиран от Службата на върховния представител (СВП), в интервю за сараевския всекидневник "Дневни Аваз".
						Изявлението му бе в отговор на репортажи, особено в международните медии, които внушават, че липсата на споразумение след двата кръга на преговори с посредничеството на Запада този месец с цел излизане от продължителната политическа безизходица в БиХ говори за нарастващ риск от нов конфликт в страната. 
						 "Медиите често търсят сензации по една или друга причина, но аз смятам, че е твърде безотговорно да се спекулира по този начин, когато става дума за БиХ," каза Инцко. "Раните на тази страна още не са зараснали и никой не трябва да отваря нови. Това е абсолютно безотговорно." 
						Инцко, който изпълнява също длъжността на специален представител на ЕС (СПЕС) в БиХ, подчерта, че босненските политици трябва да демонстрират по-голяма отговорност и да търсят компромиси по въпросите, засягащи бъдещето на страната им. 
						В рамките на нова международна инициатива за прекратяване на политическия застой, блокиращ процеса на евро-атлантическа интеграция на БиХ, високопоставени дипломати от ЕС и САЩ се срещнаха два пъти този месец с лидерите на седемте основни босненски партии. Конституционната реформа бе начело в дневния ред на разговорите под председателството на шведския външен министър Карл Билд и заместник държавния секретар на САЩ Джеймс Стайнбърг в базата "Бутмир" в покрайнините на Сараево, където е щабът на ЮФОР. 
						Босненските политици отхвърлиха предложения пакет от промени за подобряване на ефективността на държавните институции и превръщането на БиХ във функционираща държава, но се съгласиха да продължат диалога. 
						 "От местните политици и от местните медии ще зависи изходът на този процес," каза в сряда Инцко. "Така че за да бъде процесът успешен, трябва да има политическа воля и да се създаде положителен климат. Международната общност с радост ще продължи да дава своя принос в този процес." 
						ЕС и Съединените щати от години призовават политиците да се споразумеят за промени в конституцията, която е част от Дейтънското мирно споразумение, сложило край на конфликта от 1992-1995 г., но оставило на страната една от най-тромавите системи на управление. 
						Инцко подчерта, че конституционната реформа е от съществено значение за по-нататъшния напредък на БиХ по пътя й към евроинтеграция, тъй като "само страна с напълно функциониращи институции може да бъде надежден кандидат за членство в ЕС." 
						Билд и Стайнбърг казаха в изявление след втория кръг на преговорите в "Бутмир", че босненските политици са били единодушни, че крайната цел на страната им е да се присъедини към ЕС и НАТО. За да направят това възможно, те самите трябва да проявят воля за необходимите компромиси, подчертаха дипломатите. 
						Изразявайки увереност, че членството в двете организации е също и "искреното желание на огромното мнозинство от гражданите на БиХ", Инцко призова лидерите на основните партии в страната да удвоят усилията си за гарантиране на успеха на Бутмирския процес. 
						"За всички е ясно, че членството в ЕС и НАТО е единственият сигурен път към проспериращо бъдеще за Босна и Херцеговина и нейните граждани," каза той. "Следователно смятам, че е важно процесът, който започнахме в Бутмир, да продължи, и се надявам лидерите на БиХ да осъзнаят колко важно и съществено е това за бъдещето на страната." 
						Премиерът на Република Сръбска Милорад Додик, който участва в разговорите като лидер на босненския сръбски Съюз на независимите социалдемократи, в сряда разкритикува новата инициатива на Запада с твърдението, че целта й била да създаде държава, която да е удобна за Съединените щати и Европа. 
						Междувременно лидерът на Партията на демократичното действие Сюлейман Тихич, един от тримата политици бошнаци, участници в Бутмирските преговори, изрази безпокойство, че ЕС може да се оттегли от процеса след отхвърлянето на "пакета от реформи на ЕС-САЩ" от босненските политици.

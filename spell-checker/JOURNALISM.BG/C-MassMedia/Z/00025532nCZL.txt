Черна гора не бърза да обяви позицията си относно независимостта на Косово
					20/02/2008
					 
						ПОДГОРИЦА, Черна гора -- Председателят на парламента Ранко Кривокапич каза, че Черна гора има намерение да обмисли известно време дали да признае независимостта на Косово. "Черна гора не трябва да бърза със своето решение ... а трябва да обсъди позицията си с ЕС", каза той във вторник (19 февруари) след среща с представители на Република Сръбска (РС) в Баня Лука. Опозиционните партии в Подгорица планират да проведат в петък протестна демонстрация срещу едностранното обявяване на независимост от Косово.
						Други новини -- Очаква се в сряда черногорският президент Филип Вуянович официално да назначи лидера на Демократичната партия на социалистите Мило Джуканович за нов министър-председател на страната. Решението бе обявено след среща във вторник между Вуянович и представители на парламентарните партии. Джуканович ще замени Желко Щуранович, който подаде оставка миналия месец по здравословни причини. (РТЧГ, Антена M - 19/02/08)

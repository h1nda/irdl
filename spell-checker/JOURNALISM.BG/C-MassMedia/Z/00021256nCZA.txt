Бой между сръбски и хърватски фенове помрачи Откритото първенство на Австралия по тенис 
					15/01/2007
					Десетки сръбски и хърватски фенове бяха изгонени от Откритото първенство на Австралия по тенис в Мелбърн в понеделник след кратко сбиване. 
					(AAП, AФП, AП, Ройтерс, БиБиСи, ДПA, СиЕнЕн, Блумбърг, Ейдж, Дейли Телеграф, Sportinglife.com - 15/01/07)
 
					 
						
Сръбски и хърватски фенове се сбиха. [Гети Имиджис]
						Сблъсък между сръбски и хърватски фенове помрачи първия ден от Откритото първенство на Австралия по тенис в Мелбърн в понеделник (15 януари). 
						Около час след началото на първия за тази година турнир от Големия шлем десетки полицаи и охранители трябваше да разтървават две групи фенове точно пред “Род Лейвър Арина” в “Мелбърн Парк”. Около 150 души бяха изгонени от основния комплекс на двуседмичното спортно събитие, а билетите им бяха конфискувани. 
						"Изгонени са предимно сърби, които са дразнели хърватите," каза говорителката на полицията във Виктория Катрин Джес, като добави, че никой не е бил арестуван или ранен. "Представители на полицията ще се срещнат с ръководители на "Тенис Австралия", за да обмислят следващите ходове." 
						Австралийският ежедневник "Ейдж" обаче съобщи, че при схватката е бил ранен най-малко един хърватин, който е бил ударен по главата с дръжка на знаме. 
						Според свидетели словесните нападки между сръбски и хърватски фенове, боядисани в цветовете на националните си знамена, бързо преминали в схватка, като някои от побойниците използвали дръжки на знамена като оръжия. Съобщава се, че побойниците се нападали с удари, бутилки и пластмасови чаши от бира и някои зрители са получили ритници, преди да се намесят полицията и охраната. 
						"Сърбите скандираха срещу хърватите, хърватите скандираха срещу сърбите и накрая всичко излезе от контрол," е разказал неизвестен свидетел пред австралийско радио, цитиран от медиите. 
						Сръбските фенове били на турнира, за да подкрепят поставената на 11-о място в схемата Йелена Янкович, а хърватите са искали да гледат мачовете на своите сънародници Марио Анчич и Иван Любичич, поставени съответно на 9-о и 5-о място. Свадата възникнала, когато Янкович и Анчич били заедно на корта. 
						Организаторите на Откритото първенство на Австралия по тенис ясно показаха, че няма да търпят грубиянски прояви. 
						"Боядисани в цветовете на националните си знамена фенове винаги са били добре дошли на турнира," е казал в свое изявление в понеделник председателят на "Тенис Австралия" Стив Ууд, цитиран от СиЕнЕн. "Но ако поведението на отделни фенове или групи започне активно да пречи на останалите зрители, създали сме процедури за намеса. Служителите ни тук са изключително опитни в тази област, действаха бързо съвместно с полицията и успяха да овладеят ситуацията и да изведат нарушителите без други инциденти." 
						Янкович, която лесно победи в понеделник канадката Александра Возняк с 6-3, 6-3 само за 58 минути, каза, че етническите разделения нямат място на турнира. 
						"Мисля, че този проблем съществува само тук, в Мелбърн," каза тя. "Навсякъде другаде по света всичко е наред. Не ми харесва, когато се бият помежду си и освиркват другия играч само защото той е от друга страна. Мисля, че това не е честно." 
						Сръбските фенове освиркаха белгийката Ким Клистерс след победата й над Янкович на международния тирнир в Сидни миналата седмица и скандираха по време на изказването й след победата. 
						Анчич, който в понеделник победи Го Соеда от Япония с 6-4, 6-3, 6-2, защити хърватските фенове. "Те са известни с ентусиазираната си и коректна подкрепа, а аз играя вече от доста години," каза той. 
						Съобщава се, че организаторите планират да въведат по-строги мерки за сигурност на мача между Марин Чилич от Хърватия и Илия Божоляц от Сърбия във вторник.

Анан допуска отлагане на референдумите в Кипър
14/04/2004
 
НЮ ЙОРК, САЩ -- Генералният секретар на ООН Кофи Анан заяви във вторник (13 април), че би обмислил възможно отлагане на референдумите за обединението на Кипър, насрочени за 24 април, ако Гърция, Турция и двете правителства на острова поискат повече време за кампания сред етническите общности на Кипър. Искането за отлагане дойде от кипърско-гръцката партия АКЕЛ.
В Никозия министърът на комуникациите Кикис Казамиас подаде оставка в знак на протест срещу противопоставянето от страна на ръководството на кипърските гърци на плана, лансиран от ООН. Междувременно лидерът на кипърските турци Рауф Денкташ обяви, че ще се оттегли от поста си, ако неговите сънародници подкрепят плана за обединение.
В същия контекст началник-щаба на турската армия генерал Хилми Йозкок заяви, че планът на ООН за Кипър не дава отговор на всички безпокойства на неговата страна. Той призова ЕС да гарантира прилагането на съдържателните елементи на плана, тъй като ако това не стане, ще възникнат сериозни проблеми със сигурността в бъдеще.
В Атина президентът Костас Стефанопулос поиска Съвета на лидерите на политическите партии да проведе заседание в четвъртък по плана на ООН. Понастоящем само опозиционната партия ПАСОК е изразила подкрепата си за него. (АФП, Си Ен Ен, МСНБС, MПA - 13/04/04)

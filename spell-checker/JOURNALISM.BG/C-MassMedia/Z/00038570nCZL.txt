Кучи реагира на коментарите на Дачич за разделяне на Косово 
					17/05/2011
					
						ПРИЩИНА, Косово -- Официални представители реагираха на идеята на сръбския вътрешен министър Ивица Дачич за разделяне на Косово като дългосрочно решение. Заместник министър-председателят на Косово Хайредин Кучи подчерта в понеделник (16 май), че Сърбия няма думата за Косово, а решенията се взимат от косовските граждани и международните партньори. „Желанията на Сърбия станаха причина за войни, геноцид и недоволство в целия регион. Иска ми се да вярвам, че тя ще затвори ерата на конфронтацията и ще отвори ерата на сътрудничеството”, заяви Кучи. Той призна, че институциите в Прищина нямат контрол над северната част на страната, но заяви, че това ще се промени с помощта на ЮЛЕКС и КФОР. 
						Междувременно международният граждански представител Питер Фейт каза, че страните, членки на Международната направляваща група, твърдо подкрепят териториалната цялост на Косово, включително северната част на страната. Евентуално решение за този регион трябва да се основава на три принципа - Северът трябва да остане част от Косово, не трябва да има насилие и регионът не трябва да остане зона на замразен конфликт, заяви Фейт за излизащия в Белград вестник „Данас”. (Коха Диторе - 17/05/11; ТВ 21, Рокум, Кохавижън - 16/05/11)

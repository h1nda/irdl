Въпреки ареста на Хаджич Сърбия все още може да срещне пречки по пътя към ЕС 
					21/07/2011
					Сърбия финализира сътрудничеството си с международния съд, но някои анализатори смятат, че това няма да е краят. 
					От Игор Йованович за Southeast European Times от Белград - 21.07.2011 г. 
 
					 
						
С ареста на Хаджич приключва сътрудничеството на Сърбия с Трибунала в Хага. [Ройтерс]
						С арестуването на Горан Хаджич, последния останал укриващ се военнопрестъпник, издирван от Трибунала в Хага, Сърбия отхвърли тежък политически и морален товар, но някои се опасяват от поставянето на нови политически условия пред Сърбия по пътя й към ЕС. 
						„Арестът на Хаджич е и край на поставянето на условия пред Белград за сътрудничество с Трибунала в Хага. Сега Трибуналът ще бъде свален от челните страници на сръбските вестници, но е сигурно, че ще има нови условия, на първо място такива, свързани с Косово. Те ще бъдат дори по-големи, ако Белград не успее да намери начин да уреди отношенията си с Прищина”, заяви за SETimes професорът от Белградския факултет по политология Предраг Симич. 
						Твърдението се подкрепя от част от речта на сръбския президент Борис Тадич на пресконференцията, съобщаваща за ареста на Хаджич, който е обвинен във военни престъпления в Хърватия. 
						Тадич каза, че Сърбия не е арестувала обвиняемия поради външен натиск и кандидатстването за ЕС, а поради своите морални задължения. 
						„Пълна илюзия е също така, че натискът ще даде резултати по въпроса за Косово. Ние не действаме под натиск”, заяви Тадич и добави, че спирането на разширяването на ЕС би било „катастрофална грешка, която ще засегне балканските народи”, но ще донесе и последствия, които ще бъдат усетени от самия ЕС. 
						Сръбският вътрешен министър Ивица Дачич произнесе подобна реч, заявявайки, че с арестуването на Хаджич, 46-ият обвиняем, който Хага искаше от Сърбия, „страната излезе от тъмницата, в която се намира от 20 години. ЕС трябва да спре да изнудва Сърбия, няма повече причини за поставянето на условия пред Сърбия по пътя й към европейската интеграция”. 
						Симич прогнозира също, че Косово не би било формално условие за членството на Сърбия, докато има страни членки, които отказват да признаят независимостта на Прищина, въпреки че подчерта, че ще има много неформален натиск. 
						„Може би дори под влиянието на Косово отношенията между Сърбия, Хърватия и Босна и Херцеговина се подобряват. Балканските държави осъзнаха, че имат множество причини да кандидатстват съвместно за членство в ЕС и че добрите взаимоотношения могат да отворят вратите на Съюза пред тях”, каза Симич. 
						Арестът на Хаджич повдигна и друг въпрос - ще бъдат ли арестувани отговорните за укриването на бегълците от Трибунала в Хага? 
						Военният анализатор Александър Радич смята, че подобно разследване би било полезно за Сърбия, но каза също, че никоя балканска държава досега не е разкрила мрежите от поддръжници на обвиняемите от Трибунала в Хага. 
						„Това не се случи в Хърватия след ареста на генерал Анте Готовина. При подобни разследвания ще бъде интересно да се узнае кой пряко е подпомогнал обвиняемите да се укриват и особено кой им е предоставял политическа подкрепа за това”, заяви Радич за SETimes. 
						Той не смята, че сръбските власти са знаели местонахождението на обвиняемите и само са изчаквали подходящ момент за арестуването им. 
						„Това е конспиративна теория, представена в медиите, без каквито и да било валидни доказателства. Политическото решение за арестуването на бегълците беше взето след сформирането на правителството, оглавявано от Борис Тадич преди повече от три години. Смятам, че бегълците бяха арестувани, когато силите за сигурност ги откриха”, заявява Радич. 
						Приключването на сътрудничеството с Трибунала в Хага изостана от планираното, отбелязва той. 
						„Ако беше постигнат по-рано, такъв успех със сигурност би имал повече тежест за Сърбия, защото имаше силен консенсус за разширяването на ЕС. Сега обаче определени страни членки вече не са сигурни дали Гърция трябва да остане членка, да не говорим дали Сърбия да се присъедини към Съюза”, заяви Радич. 
						Хаджич беше арестуван в планината Фрушка Гора недалече от Нови Сад в сряда (20 юли) след седем години укриване. Неговият адвокат Тома Фила заяви пред репортери в Белград, че клиентът му се е укривал в чужбина „продължително време”. 
						Фила добави, че Хаджич няма да обжалва решението да бъде екстрадиран в Хага. Съгласно сръбските закони обвиняемият трябва да бъде предаден на Трибунала в рамките на седем до десет дена.

Букурещ е оптимист за изпълнението на сроковете за членство в ЕС
26/01/2004
Румънски представители са оптимисти, че страната им ще бъде в състояние да приключи подготовката си за членство в ЕС навреме, за да се впише в срока за приемане през 2007 г.
(ФТ - 23/01/04; РСЕ/РС, Ромпрес, Евениментул Зилей, Seeurope, Новините - 22/01/04; EС - 21/01/04; AФП- 18/01/04)
 
 
Висши румънски представители изразиха увереност, че страната ще бъде готова да се присъедини към ЕС през 2007 г. Независимо от претоварения изборен календар през 2004 г. представители на правителството категорично заявяват, че на подготовката за присъединяване, вкл. на приключването на официалните преговори с Брюксел, ще се отдаде приоритетно внимание.
"Пълна безсмислица е да се допусне, че Румъния няма да може да се вмести в графика," каза пред Файненшъл Таймз външният министър Мирча Джоана в четвъртък (22 януари), позовавайки се на "огромния напредък", който страната му е постигнала през последните три години.
Румъния започна официалните си предприсъединителни преговори през февруари 2000 г. и се очаква да се присъедини към Съюза заедно с южната си съседка България. Двете държави се надяват да приключат преговорите си с Европейската комисия (ЕК), изпълнителният орган на ЕС, до края на тази година. Румъния досега е затворила 22 от общо 30 преговорни глави. България е затворила 26 .
Букурещ и Румъния "ще приключат преговорите в рамките на мандата на сегашната Европейската комисия", който мандат изтича през октомври, цитира Агенция Франс Прес неотдавнашно изявление на Джоана.
Италианският му колега Франко Фратини също изглежда оптимистично настроен за перспективите пред двете държави. Той заяви пред италианския Сенат в четвъртък, че двете страни имат всички шансове да приключат преговорите през 2004 г., да подпишат договорите за присъединяване през 2005 г. и по този начин да изпълнят целевия срок за влизане през 2007 г.
Подчертавайки, че двете балкански държави са част от "същия приобщаващ и необратим процес" на разширяване, комисарят на ЕС по разширяването Гюнтер Ферхойген изпрати сходно послание ден по-рано. "Предприсъединителните преговори с България и Румъния отбелязват значителен напредък," каза той. Определяйки графика за присъединяване като "реалистичен", Ферхойген призова страните "да не отслабват усилията си и темпото на реформите."
В най-новия си доклад за Румъния, публикуван през ноември, ЕК констатира, че страната отбелязва икономически напредък, но не й призна статут на "функционираща пазарна икономика", което е ключово предусловие за членство в ЕС. В доклада освен това бяха посочени области на особено безпокойство като корупцията и слабото прилагане на свързаното с ЕС законодателство.
Според румънския президент Йон Илиеску страната ще се съсредоточи тази година върху изпълнение на целите на европейската и евроатлантическата интеграция. "Вярвам, че сме натрупали достатъчно опит, така че изборният процес, кампаниите и конфронтацията да не разстроят нормалния ход на интеграцията," каза той.

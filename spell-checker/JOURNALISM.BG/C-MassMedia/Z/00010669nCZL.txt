Гърция засилва олимпийските мерките за сигурност
03/05/2004
Въоръжена охрана ще пази британските, американските и израелските атлети 24 часа в денонощието срещу потенциални терористични нападения по време на Олимпиадата в Атина като част от цялостното затягане на мерките за сигурност по време на Игрите.
(Гардиън, Australian Broadcasting Corporation, The Australian - 03/05/04; Би Би Си, Electronic Telegraph, ЮПИI, Индипендънт, AП - 02/05/04; AФП - 01/05/04)
 
 
Албанският вътрешен министър Игли Тоска (вляво) провежда съвместна пресконференция с гръцкия си колега Джордж Вулгаракис в Тирана миналия месец. Вулгаракис бе там, за да обсъди мерките за засилване на граничния контрол преди Лятната олимпиада в Атина.[АФП]
За британските, израелските и американските спортисти ще бъде осигурена 24-часова охрана срещу възможни терористични нападения по време на Олимпиадата в Атина през август, потвърдиха гръцки представители.
"Говорим за въоръжена охрана за всеки официална и неофициална дейност, вкл. обиколки по магазини и разглеждане на забележителности," заяви говорител на гръцкото Министерство на обществения ред в неделя (2 май). "Охраната ще покрива всички "неслужебни" движения извън силно укрепеното олимпийско село, като на спортистите ще се осигурява охрана, която получават обикновено гостуващи държавни глави," заяви официален представител пред Сънди Телеграф.
Служителите, планиращи мерките за сигурност, са разделили 202-те държави, участващи в тазгодишната Олимпиада, в три рискови категории - висока, средна, ниска. Спортистите от Великобритания, Израел и САЩ се разглеждат като едно от най-вероятните мишени на терористични нападения.
Това решение е част от цялостното затягане на мерките за сигурност по време на Игрите след неотдавнашните нападения в Мадрид и ситуацията в Ирак. Консултантска група от седем държави - Австралия, Великобритания, Франция, Германия, Испания, Израел и САЩ - която помага на Гърция в подготовката на страната за тази първа след 11 септември 2001 г. Олимпиада, ги е одобрила.
Бюджетът на тази безпрецедентна операция по сигурността наближава вече 1 млрд. евро, почти четири пъти повече от бюджета за сигурността на Олимпиада-2000 в Сидни.
"Искаме всички, които идват тук, да се чувстват спокойно и в безопасност и да гарантираме, че това ще бъдат щастливи и паметни Игри," заяви гръцкият министър на обществения ред Джордж Вулгаракис.
Министърът обаче изключи възможността отделни държави да разположат свои отделни въоръжени части за охрана своите спортисти. "Това е изключено", заяви Вулгаракис пред британския всекидневник Индипендънт в неделя.
Той е в САЩ през тази седмица за консултации във Вашингтон и Ню Йорк. Визитата предшества подобни срещи в Лондон и конференция в Атина по-късно този месец, в която ще участват ключови фигури от сферата на разузнаването и сигурността от 40 държави.
Планът от мерки за сигурност ще стартира на 1 юли. Отменят се всякакви отпуски за представители на въоръжените сили или силите за сигурност. Повече от 50,000 полицаи и войници ще бъдат разположени за охрана на Игрите. Около 1,400 камери за наблюдение ще бъдат инсталирани на всички входни пунктове и на всеки олимпийски обект. НАТО ще осигури радарни системи за ранно предупреждение АУАКС за патрулиране във въздушното пространство и около пристанищата. Ще бъде наложена зона, забранена за полети около олимпийските обекти, а и три отделни телени огради ще опасват олимпийското село.
"Означава ли това, че рискът е сведен до нула? Разбира се, че не," заяви наскоро президентът на международния олимпийски комитет Жак Рог, "Никой не може да гарантира нулевия риск. Това, което може да се гарантира, е, че всяка възможна мярка ще бъде предприета и обезпечена."

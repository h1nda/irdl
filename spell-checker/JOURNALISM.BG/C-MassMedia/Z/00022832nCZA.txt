Опитът за сваляне на правителството на Груевски в Македония се провали
					08/06/2007
					Въпреки острите критки на опозицията премиерът Груевски и администрацията му оцеляха след вота на недоверие и получиха зелена светлина да продължат напред.
					От Зоран Николовски за Southeast European Times от Скопие – 08/06/07
 
					 
						
Македонският премиер Никола Груевски направи обръщение към депутатите малко преди полунощ. [Томислав Георгиев]
						Късно в четвъртък (7 юни) вечерта македонският парламент отхвърли искането за вот на недоверие срещу правителството, оглавявано от ВМРО-ДПМНЕ на премиера Никола Груевски. Шестедесет и пет депутати отхвърлиха искането, а 43 го подкрепиха. 
						След цял ден дискусии Груевски направи обръщение към парламента малко преди полунощ. Той определи искането, внесено от основната опозиционна партия, Социалдемократическия съюз на Македония, като опит за дестабилизиране на страната във важен момент. 
						Македония е близо до получаване на покана за членство в НАТО, каза Груевски, и трябва да се съсредоточи върху ускоряване на реформите, а не да губи време за подобни вотове. 
						Депутатите от опозицията критикуваха администрацията на Груевски по много въпроси, обвинявайки я, че отслабва кандидатурите на страната за интеграция в ЕС и НАТО и че е показала слаби резултати в икономическата реформа. Постигнат е БВП от едва 3,5 %, сравнено с обещаното повишение от 6 до 8 %, казват критиците на Груевски. 
						Правителството бе критикувано за своя законопроект за държавната прокуратура, за това, че не е попълнило състава на Съдебния съвет, и за слабото си сътрудничество с президента Бранко Цървенковски. 
						Премиерът отвърна на тези обвинения с изброяване на новите инвестиции, които Македония е привлякла през последните месеци. Македония преминава през силен инвестиционен цикъл поради по-благоприятаната бизнессреда и по-ниските данъци, заяви той. 
						Депутатите, които подкрепиха Груевски, отбелязаха, че администрацията му не е била замесена в нито един корупционен скандал през деветте си месеца управление. Депутатите от управляващото мнозинство посочиха засилената борба с корупцията, намалената бюрокрация, спада на дълговете към чуждестранни банки и повишаването на износа като някои от постиженията на администрацията. 
						По същество вотът бе тест за това дали Груевски все още владее парламентарното мнозинство след периода на търкания в управляващата коалиция напоследък. По-малкият коалиционен партньор, Демократичната партия на албанците (ДПА), бе заплашила по-рано да напусне кабинета, след като Груевски постигна споразумение с най-голямата етническа албанска партия, Демократичния съюз за интеграция. 
						Независимо от това ДПА застана на страната на правителството в четвъртък. Това направи и другият коалиционен партньор, Новите социалдемократи (НСДП), макар че партийният им лидер Тито Петковски бе критикувал Груевски, че се отнася с пренебрежение към програмата на НСДП. 
						Груевски и администрацията му получиха шанс да продължат напред, а премиерът обещава да прави това по честен и усърден начин. По закон неговите опоненти не могат да внесат ново искане за вот на недоверие, преди да изтекат три месеца.

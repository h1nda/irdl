Додик отмени референдум след разговори с Аштън
					16/05/2011
					Според президента референдумът за съдебните институции вече не е необходим.
					От Лиляна Смилянич за Southeast European Times от Баня Лука – 16/05/11
 
					 
						
Президентът на РС Милорад Додик посреща в Баня Лука върховния представител на ЕС по външната политика Катрин Аштън. [Ройтерс]
						Република Сръбска (РС) избягна вероятността да й бъдат наложени санкции от Службата на върховния представител в събота (14 май), когато президентът на автономната област Милорад Додик реши да отложи организирането на референдум за съда и прокуратурата на БиХ. 
						Това стана след среща с върховния представител на ЕС по външната политика Катрин Аштън, която обеща да бъде съставена специална комисия с цел преструктуриране на съдебната власт. Аштън заяви, че комисията ще направи препоръки как да бъдат решени проблемите в този сектор в контекста на процеса на присъединяване към ЕС. 
						„Убедени сме, че този диалог ще даде решения на конкретни проблеми и отново ще върне страната на пътя към Европа”, каза тя. 
						Едно от оплакванията на босненските сърби е, че при съществуващата система липсва процес за разглеждане на военните престъпления, извършени срещу сърби, по време на конфликта в БиХ. 
						 „Смятаме, че това е важна стъпка след дългогодишните ни постоянни предупреждения по тези въпроси”, заяви Додик след разговора с Аштън. „Разбираме, че това е началото на диалог за съдебната система, по време на който ще обсъдим всички проблеми в работата на съдебната система на БиХ.” 
						Реакциите засега са смесени. Правителствените ръководители приветстваха развитието като победа за Додик. От друга страна, опозиционната Сръбска демократическа партия (СДП) все още иска референдумът да се състои. 
						Друга опозиционна сила, Партията на демократичния прогрес (ПДП), заяви, че отлагането на референдума е най-големият политически провал на Додик. 
						„Беше ясно, че референдумът няма да се проведе, докато СНСД [на Додик] е на власт, защото СНСД и Додик вече категорично доказаха, че действат по нареждане на международната общност”, заяви лидерът на ПДП Младен Иванич. 
						След Баня Лука Аштън посети Сараево. Там тя се срещна с членовете на председателството на БиХ Бакир Изетбегович и Желко Комшич, както и със Златко Лагумджия, лидер на Социалдемократическата партия на БиХ, и с представители на Партията на демократичното действие (ПДД). 
						 „Доволен съм, че беше намерено решение на този наболял въпрос в БиХ. Въпреки това посочих пред г-жа Аштън, че не е решен трайният проблем, а именно натрупването на антидейтънски и антидържавни действия и изявления”, заяви Изетбегович. „Поставят се под въпрос решенията и правомощията на върховния представител, както и някои институции, учредени в парламента на БиХ, а дори и геноцидът в Сребреница.” 
						Здравко Гребо, преподавател по право в Сараевския университет, смята, че е възможно зад посещението на Аштън да се крие повече, отколкото се обявява досега. Той посочи, че през следващите няколко дни ще стане ясно дали разговорите с Додик ще доведат до споразумение за сформирането на правителство на държавно ниво. Това не може да стане вече седми месец след провеждането на изборите.

Делова хроника 
					12/11/2004
					Преглед на деловите и икономическите новини от Балканите след 5 ноември:
					(Различни източници – 05/11/04 - 12/11/04)
 
					 
						
Български митнически служители носят кашони с повече от 126 000 пиратски DVD-та и компактдискове, за да бъдат унищожени във фабрика в София във вторник (9 ноември). Дисковете бяха конфискувани при специални операции, проведени през последната година. [АФП]
						От всички страни в Югоизточна Европа България, Хърватия и Румъния са постигнали най-голям напредък в структурните реформи през 2004 г., съобщи ЕБВР в ежегодния си Доклад за прехода. Икономиката на Албания е с най-бърз темп на растеж (6,2 %), следвана от Румъния (5,8 %), България (5,5 %), Сърбия и Черна гора (5,0 %), Босна и Херцеговина (4,0), Хърватия (3,7) и Македония (2,5). 
						*** 
						Американската агенция за международно развитие и Шведската агенция за международно развитие започнаха осъществяването на проект за 20 млн. долара, чиято цел е да се усъвършенства административната отговорност в Босна и Херцеговина (БиХ). Инициативата ще обхване 40 общини в БиХ. 
						*** 
						
Сръбският финансов министър Младжан Динкич каза, че правителството подготвя радикална икономическа програма за следващата година, насочена към преструктуриране на губещите държани компании и подпомагане на частния сектор. Правителството се надява да утрои приходите от приватизация, каза Динкич. 
						*** 
						
Българският парламент прие закон за данък върху добавената стойност (ДДС), с който запази 20-процентната ставка на данъка за следващата година. Управляващата коалиция успя да спечели подкрепата на по-малките партии и да отхвърли проектозакона на опозицията, предвиждащ намаляване на данъка с 2 %. 
						 *** 
						Люксембург се съгласи да предостави на Aлбания 2 млн. евро за финансиране на проект за управление на водните ресурси, чиято очаквана обща стойност възлиза на 73,2 млн. евро. Според съобщенията останалите средства ще бъдат осигурени от международни финансови институции. 
						*** 
						Словакия ще предостави 1,6 млн. долара на Сърбия и Черна гора като помощ за развитие по силата на споразумение, подписано по време на посещението в Братислава на министъра на международните икономически отношения на Сърбия и Черна гора Предраг Иванович. Двете страни сключиха също споразумение за взаимна защита на инвестициите. 
						*** 
						От 1 януари 2005 г. митата за леките автомобили, внасяни в Mакедония, ще бъдат намалени два пъти и ще станат 5 %. Правителството и Международната търговска организация се споразумяха за тази корекция преди влизането на страната в организацията миналата година.

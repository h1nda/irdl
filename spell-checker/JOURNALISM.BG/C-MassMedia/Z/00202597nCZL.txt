Калин Попеску
			Търичану
		
		Калин Попеску Търичану, министър-председател на Румъния 
		(РФЕ/РЛ, Радио Румейния Интернешънъл, Европейска либерално-демократическа партия, Wikipedia.org) 
 
		 
			
			Калин Попеску Търичану положи клетва като министър-председател на Румъния на 29 декември 2004 г., един ден след като предложеното от него правителството на дясноцентристката коалиция бе одобрено от парламента. Той замени на този пост Адриан Нъстасе от Социал-демократическата партия. 
			Роден на 14 януари 1952 г., Търичану е випускник на института по гражданско строителство в Букурещ и има магистърска степен по информатика и математика от университета в Букурещ. 
			От 1976 до 1979 г. Търичану работи като инженер в националната администрация по водите в отдела за областта Аргес и в строителна фирма в Букурещ. От 1980 до 1991 г. той е професор във факултета по хидротехника в Букурещ. 
			През 1990 г. основава “Радио Контакт” – първата частна радиомрежа в Румъния. Две години по-късно е назначен за генерален мениджър на “Радио Контакт Румъния” и работи като такъв до 1996 г. 
			През 1994 г. Търичану става един от основателите на Асоциацията на автомобилните производители и вносители и неин председател до 1997 г. Той е преизбран на този пост през 2001 г. 
			Търичану влиза в политиката скоро след падането на комунизма в Румъния, като става един от основателите на Националната либерална партия (НЛП) при нейното възстановяване в началото на 1990 г. Работи като изпълнителен секретар на партията до 1992 г. и член на избирателната асамблея в парламента. През 1993 г. Търичану е избран за заместник-председател на НЛП и от 1996 г. насам е депутат в парламента. 
			Търичану работи като вицепремиер и министър на промишлеността и търговията в кабинета на бившия премиер Виктор Чиорба от 1996 до 1997 г., когато започна преструктурирането на минния сектор в Румъния. Преструктурирането на нефтената промишленост и на румънската национална електрическа компания са сред другите постижения, които се приписват на него. 
			През 2003 г. НЛП сформира Алианса за справедливост и истина с Демократическата партия на Траян Бъсеску. Търичану бе ръководител на кампанията на алианса по време на местните избори през юни 2004 г. 
			В началото на октомври 2004 г., когато Теодор Столоян напусна лидерския пост на НЛП, Търичану пое функциите на временен президент на партията и съпредседател на Алианса за справедливост и истина. Той бе избран за депутат на 28 ноември 2004 г. 
			След като спечели президентската надпревара с Нъстасе на 12 декември 2004 г., Бъсеску възложи на Търичану да състави новото правителство на страната. 
			Представяйки правителствената си програма пред парламента, Търичану обеща да се бори с корупцията и бедността и да проведе реформите, необходими за влизане на страната в ЕС през 2007 г. Първата стъпка, която неговия кабинет предприе, бе намаляване на данъците върху доходите и корпоративната печалба до 16% фиксирана ставка в опит да се ограничи размера на черната икономика на страната и да се стимулират преките чуждестранни инвестиции. 
			Търичану е женен и има две деца.

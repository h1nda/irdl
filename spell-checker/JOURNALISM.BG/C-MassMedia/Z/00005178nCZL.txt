Срещата на НАТО бележи началото на важни преобразувания
25/11/2002
Двудневната среща на НАТО в Прага приключи на 22 ноември с приемането на редица решения, които очертават пътя към важни преобразувания през следващите две години.
(НАТО -- 21/11/02 - 23/11/02)
 
 
Двудневната среща на НАТО в Прага приключи на 22 ноември с приемането на редица решения, които очертават пътя към важни преобразувания през следващите две години. Освен поканата към седемте източноевропейски страни за присъединяване към алианса, НАТО прие също и пакет от мерки за осигуряване на успех в борбата срещу заплахите и предизвикателствата към сигурността през 21-ви век.
България, Естония, Латвия, Литва, Румъния, Словакия и Словения бяха страните, поканени да започнат преговори за присъединяване. Държавните лидери на страните-членки на НАТО оцениха високо и усилията на Албания, Македония и Хърватска в извършването на реформи и обещаха това разширяване, което е най-голямото досега, да не бъде последно. Срещата беше 16-та поред от основаването на НАТО през 1949 г. и първата за този век.
Алиансът постигна също съгласие по редица дългосрочни решения, които да променят неговата роля и задачи. Свободният свят е изправен пред "смъртоносен коктейл от заплахи", заяви генералният секретар на НАТО Джордж Робъртсън, включително "терористи и техните поддръжници, изоставащите държави, в които те действат и разпространението на оръжия за масова употреба".
Държавните глави се споразумяха да създадат Сили за бързо реагиране към НАТО, съставени от технологично оборудвани, гъвкави, мобилни, взаимодействащи си, ударни части за операции по суша, море и въздух. Те приеха също решение да модернизират военното командване на алианса. Сега ще има две стратегически командни структури - една за операции, с командване в Белгия, и друга за преобразуване, с командване в САЩ. Всички подробности относно тези структурни промени вероятно ще бъдат решени окончателно от министрите на отбраната на НАТО през юни 2003 г.
Страните-членки на НАТО се споразумяха също и за военната концепция за отбрана срещу тероризма, като приеха пет конкретни инициативи за защита от ядрени, биологични и химически оръжия. По отношение на Ирак, съюзниците обещаха пълна подкрепа за изпълнението на резолюция 1441 на Съвета за сигурност на ООН и наcтояха Багдад да се подчини напълно и незабавно на всички съответни резолюции на Съвета за сигурност към ООН.
Новопоканените страни излязоха с изявление в подкрепа политиката на САЩ по отношение на Ирак и подчертаха тяхната готовност да подпомогнат военните действия, ако това е необходимо, за да се изпълни резолюцията на Съвета за сигурност към ООН.
Междувременно, помощник-държавният секретар на САЩ Елизабет Джоунс заяви в неделя (24 ноември) в Скопие, че вратите на НАТО остават отворени за Македония, Албания и Хърватска. След среща с македонския президент Борис Трайковски, тя каза, че алиансът подкрепя изцяло усилията на трите страни да изпълнят Плана за действие за придобиване на членство в НАТО.
В друга новина по темата, българският ежедневник Дневник съобщи, че първият заместник-началник на Генералния щаб Вицеадмирал Петър Петров ще стане главен преговарящ за България за приемането на страната в НАТО. Върховният главнокомандващ на НАТО за Европа, американския генерал Джоузеф Ралстън, ще пристигне в България в петък, за да се срещне с президента Георги Първанов, министър-председателя Симеон Сакскобургготски и командири от българската армия.

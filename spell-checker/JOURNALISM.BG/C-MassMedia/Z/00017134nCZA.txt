Опасения за сигурността помрачават новогодишните празници в Косово
					05/01/2006
					Неотдавнашната поредица от инциденти е причина за нарасналата загриженост за обстановката на сигурност в Косово на фона на започналия процес за определяне на статута.
					От Блерта Фоничи за Southeast European Times от Прищина – 05/01/06
 
					 
						
Полицията обяви, че задържаните са замервали с камъни автобус на ООН, превозващ сърби до Митровица. [AФП]
						Косовската полицейска служба (КПС) арестува във вторник (3 януари) четирима младежи от село Мируша, община Малишева. Според полицията задържаните са били сред тълпата, замервала с камъни автобуса на ООН, превозващ група от 55 сърби за Митровица. 
						"Инцидентът е възникнал в 8,45 ч. тази сутрин, ранени няма," каза говорителят на полицията Фатмир Гюргеали. 
						Заместник-кметът на Малишева Раджип Бегай осъди нападението. "Такива инциденти не са ни нужни," каза той, подчертавайки, че насилието е пагубно за процеса на определяне на статута на Косово. 
						Сърбите от община Раховеци ползват автобуса до Митровица за пазар два пъти седмично. Виолета Кръстич, която отговаря за пътуванията, каза, че не за първи път се случва автобусът да бъде замерян с камъни. "Бяхме нападнати и в края на декември," сподели тя. 
						Инцидентът е последното от поредицата престъпни деяния, които хвърлят сянка върху сигурността в провинцията на фона на започналите преговори за статута. Полицията в Косово твърди, че престъпността като цяло е намаляла и че в Косово е "спокойно". Нападенията обаче продължават да смущават спокойствието и повдигат въпроси за способността на местните власти да поддържат мира. 
						През декември ръководителят на ЮНМИК Сьорен Йесен-Петерсен се разпореди силите на ООН да увеличат полицейските патрули и да поставят допълнителни контролно-пропускателни бариери след нападението с граната срещу автобус близо до гр. Призрен. 
						Подобни произшествия "демонстрират, че по време на процеса за определяне на статута, който едва започва, е възможно изолирани лица или групи, които не мислят за интересите на Косово, да правят опити за подкопаване на напредъка на Косово по техни собствени скрити подбуди," цитира "Ройтерс" думите на Йесен-Петерсен от негово изявление. 
						Според полицейския комисар от ЮНМИК Кай Витруп обстановката на сигурност в Косово се е влошила. Той се позова на "поредицата от терористични нападения срещу автомобили и полицаи от ЮНМИК и КПС". 
						На 14 декември румънски специален полицейски отряд, служещ под командването на ЮНМИК, бе обстрелван, след като се отзова на опит за бунт в затвор в Западно Косово. Трима души бяха ранени и два автомобила попаднаха под обстрел.

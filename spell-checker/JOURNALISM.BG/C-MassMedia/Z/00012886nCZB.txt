Албания се стреми да реформира системата за предоставяне на заеми за селското стопанство
		06/12/2004
		Селското стопанство в Албания скоро ще бъде подпомагано от специализирана банка, която ще отпуска заеми на фермерите за подобряване на техните условия на труд, каза министърът на финансите Арбен Малай. По неговите думи, властите се готвят да трансформират Финансовия фонд за за планинските райони в Национална селскостопанска банка, която ще осигурява финансиране за селските и планинските райони в страната.
		 От Арди Пулай за Southeast European Times от Тирана -- 06/12/04
 
		 
			
Ниското производство, високите разходи, слабата инфраструктура и липсата на инвестиции са главните фактори, спъващи развитието на селското стопанство в Албания, според ОКСФАМ. [AФП]
			Селското стопанство в Албания скоро ще бъде подпомагано от специализирана банка, която ще отпуска заеми на фермерите за подобряване на техните условия на труд, каза министърът на финансите Арбен Малай. По неговите думи, властите се готвят да трансформират Финансовия фонд за селските райони (ФФПР) в Национална селскостопанска банка, която ще осигурява финансиране за селските и планинските райони в страната.
			 “Албанското правителство продължава да отделя приоритетно внимание на въпроса за разработване на стратегия за селскостопанския сектор и за финансиране и подпомагане на този сектор”, каза Малай. 
			Плановете за преобразуването бяха представени по време на конференция за развитие на селските райони през октомври, на която присъстваха представители на правителството, деловите среди и асоциацията Риас, която подготви стратегията за подпомагане на тези райони. В момента се готви окончателният вариант. В момента се готви окончателният вариант.
 
			ФФПР е фондация, основана от албанското правителство през 2000 г. с цел осигуряване на микрофинансиране на селските и планинските райони. Тя пое част от дейностите на Албанския съюз за кредити и спестявания (АСКС), който финансира развитието на селските райони в продължение на повече от десет години, при това със значителен успех, каза изпълнителният директор на АСКС Зана Конини.
			Новата банка ще представлява последната фаза в дългосрочните усилия на Албания да изкорени бедността в селата и да подпомогне прехода от централизирана икономика към частно селско стопанство. През септември 1992 г. бе създадена Програмата за кредитиране на селските райони като съвместна инициатива на албанското правителство и Световната банка. В края на 1999 г. системата на кредитиране на селата обхвана 238 села в 11 райони на страната. Бяха отпуснати над 20000 индивидуални заеми, които след това бяха напълно изплатени, въпреки затрудненията, предизвикани от високата инфлация, пирамидалните структури, които отнеха спестяванията на населението, и липсата на банкови услуги в селските райони. 
			Главната цел е да се подпомогне развитието на албанските ферми чрез финансиране и увеличаване на инвестициите, а така също да се създадат граждански структури в селата, които могат да управляват кредитната система, както и реализирането на други проекти. 
			Известна с производството си на жито, царевица, картофи, зеленчуци, плодове, захарно цвекло, грозде, месо, млечни продукти и тютюн, Албания изнася главно за Германия, Гърция и Италия. При климат, благоприятстващ отглеждането на селскостопански култури през цялата година, има възможности за разширяване на износа за други европейски страни, където цените на органичните продукти са високи, смятат експертите. Реализирането на този потенциал, обаче, ще изисква инвестиции за построяване на нови парникови съоръжения, създаване на дистрибутивни мрежи и подобряване на методите на маркетинг. 
			
Малките ферми са концентрирани в планинските райони, където условията са далеч от идеалните. [AФП]
			Експертите са на едно мнение, че селскостопанската банка е жизнено важна за дългосрочното бъдеще на сектора. Албания е без такава институция, откакто бе ликвидирана преди седем години поради неефективност и лоши заеми Националната селскостопанска банка. По-голямата част от населението на Албания живее в селските райони, като половината получава доходите си от селско стопанство, отглеждане на животни и лесовъдство. Според ОКСФАМ - организация, занимаваща се с намиране на трайни решения на проблемите на бедността по света - липсата на инвестиции е един от ключовите фактори, сдържащ развитието на селскостопанския сектор на страната. Другите фактори включват високите издръжки на производство, ниската продукция и слабата инфраструктура. 
			Според официалната статистика, от 440000 ферми в Албания почти 20% не произвеждат достатъчно за покриване на собствените си нужди, 65% могат да покрият своите нужди и да постигнат известна печалба и 15% са в състояние да произвеждат за пазара. Малките ферми, които се борят да оцелеят, са разположени главно в планинските райони, където климатичните условия са далеч от идеалните. Фермерите, които произвеждат за пазара, са предимно от крайбрежните райони. 
 
			ОКСФАМ работи за осъзнаване на необходимостта от повече действия за развитие на сектора. През последните няколко месеца тя организира срещи с фермерите, които работят в бедни условия и не могат да продадат продуктите си в големите градове поради липса на транспорт. Срещите имат за цел да демонстрират по-добри начини за организиране на производството и удовлетворяване нуждите на потребителите. В допълнение към това ОКСФАМ организира панаири, за да се дадат на фермерите повече възможности за установяване на контакти с потребителите. 
			 Миналата година селското стопанство съставляваше 28% от БВП на страната. По данни на Банката на Албания (БА) печалбите на аграрния сектор през 2003 г. възлязоха на 1.4 млрд, евро, като той получи 5,6 млн. евро заеми. Според БА, заемите през 2003 г. се увеличиха с 25% в сравнение с предишната година, но все още представляват само 1% от общия обем на заемите, опуснати за всички сектори.

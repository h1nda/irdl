Албания отрече съобщение, че отстъпва територия на Гърция
					30/04/2009
					 
						ТИРАНА, Албания -- В сряда (29 април) външното министерство отрече съобщението за постигната договореност между Тирана и Атина, с която се отстъпват албански териториални води на Гърция. Министър-председателят Сали Бериша подписа споразумение с колегата си Костас Караманлис по-рано през седмицата, но никоя от страните не го направи публично достояние. Местните медии съобщиха, че според спогодбата Албания се е съгласила да отстъпи 225 кв. км от териториалните си води на своята южна съседка. "Ние отхвърляме безпочвената, заблуждаваща и злонамерена информация, публикувана в албански всекидневник, за така нареченото "свиване на стратегическото положение на албанската държава", което според твърденията произтича от Споразумението за определяне на границите на континенталния шелф и морската зона, заявиха външното министерство и министерството на отбраната в съвместно изявление. (Шекули, Телеграфи, Balkan Web, Нюз 24, Топ Ченъл - 29/04/09)

БиХ и Хърватия заявиха, че следвоенните им двустранни отношения са се нормализирали
					21/04/2006
					Междудържавният съвет, основан преди девет години за улесняване на двустранното сътрудничество между Босна и Херцеговина и Хърватия, вече не е необходим, решиха лидерите на двете страни в четвъртък. 
					(AП, ХИНА, ФЕНА - 20/04/06)
 
					 
						
Хърватският президент Стипе Месич и председателят на босненското Председателство Сюлейман Тихич проведоха в четвъртък (20 април) разговори в Сараево. [Гети Имиджис]
						Лидерите на Босна и Херцеговина (БиХ) и Хърватия се договориха в четвъртък (20 април), че ролята на специалния съвет за двустранно сътрудничество трябва да бъде преосмислена, тъй като отношенията между двете страни са се нормализирали. 
						"Смятаме, че отношенията между двете страни са се подобрили и следователно не се нуждаем повече от Междудържавен съвет или поне не в тази му форма, тъй като става дума за две суверенни европейски държави, а въпросът за отношенията трябва да бъде решаван от съответните институции," каза Сюлейман Тихич, председател на тристранното Председателство на БиХ. 
						В слово след 10-ото заседание на Съвета, проведено в Сараево в четвъртък, хърватският президент Стипе Месич покрепи думите на колегата си, като каза: "Отношенията ни са добри и се движат по възходяща линия". 
						Междудържавният съвет БиХ-Хърватия бе създаден преди девет години, за да улесни сътрудничеството между двете страни. След разпадането на бивша Югославия той имаше консултативна роля в решаването на граничните и имуществени спорове, както и на други въпроси, стоящи пред двете страни. 
						Повече от десет години след края на конфликтите на Балканите от началото на 90-те години между въпросите, които хърватските и босненските лидери обсъждаха в четвъртък, беше напредъкът на страните им по пътя на евроинтеграцията. Хърватия започна своите преговори с ЕС за членство в Съюза през октомври. Скоро след това БиХ започна своите преговори по Споразумението за стабилизация и асоцииране с ЕС, което е първата важна стъпка към членството. 
						Ако БиХ "е решена да напредва по пътя към Европа, ние трябва да подкрепим това", защото всички страни от Югоизточна Европа трябва да станат част от ЕС, каза Месич. 
						Друг въпрос, който той и Тихич обсъдиха, беше конституционната реформа в БиХ, целяща заздравяване на централните институции на страната и улесняване на процеса на присъединяването й към ЕС. 
						"Хърватия приветства всички решения, които насочват БиХ към европейския модел," каза Месич. Същевременно той добави, че конституционните промени трябва да защитят интересите на трите основни етнически общности в БиХ и да осигурят механизми, които да гарантират, че втората фаза на реформата няма да бъде блокирана. 
						Тихич заяви, че членовете на Междудържавния съвет са достигнали високо ниво на консенсус по всички останали въпроси в четвъртък, включително и за използването на хърватското морско пристанище Плоче. Двете страни се договориха, че правителствата на двете държави трябва да решат този въпрос в съответствие със съществуващите договори и европейските стандарти. 
						Строежът на мост, който да свързва полуостров Пелешац с континенталната част на Хърватия също бе на дневен ред. Общата им позиция според Тихич е била, че решенията не трябва да се вземат прибързано и че експертите трябва да предложат решение, което да вземе под внимание интересите и на двете страни. 
						Два въпроса от регионално значение, които делегациите обсъдиха, бяха предстоящият референдум за независимост в Черна гора и продължаващите преговори за бъдещия статут на Косово, ръководени от ООН. 
						Страните се споразумяха, че независимо от изхода на черногорския референдум той трябва да бъде уважен. Статутът на Косово, заявиха лидерите, трябва да се разглежда като въпрос между Белград и Прищина, но всяко решение трябва да гарантира правата на малцинствата в Косово. 
						По време на посещението си в Сараево Месич обяви също, че през идните месеци в Дубровник ще се проведе среща на президентите на БиХ, Хърватия и Сърбия и Черна гора.

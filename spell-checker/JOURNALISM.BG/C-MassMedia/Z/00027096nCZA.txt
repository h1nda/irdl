Егейският въпрос се появи в спора за името 
					17/07/2008
					Новата поява на т. нар. егейски въпрос, който македонското правителство сега настоява да дискутира с Гърция, предизвика гнева на Атина и надежди за децата бежанци.
					От Горан Трайков за Southeast European Times от Скопие – 17/07/08
 
					 
						
Гръцкият външен министър Дора Бакоянис предупреди във вторник (15 юли), че Македония рискува да "пожъне бури" с „крайния си национализъм". [Гети Имиджис]
						Желанието на македонското правителство да разшири дневния ред на преговорите по спора за името между Скопие и Атина предизвика емоции и в двете страни. Македонският премиер Никола Груевски писа в понеделник (14 юли) на гръцкия си колега Костас Караманлис, че е решен да обсъжда тъжбите на тези бежанци и на етническото македонското малцинство, оставащо в Гърция. 
						Реагирайки гневно, гръцкият външен министър Дора Бакоянис предупреди във вторник, че Македония рискува да "пожъне бури" с „крайния си национализъм”. Атина все още подготвя официалния си отговор. 
						Париж, заемащ понастоящем председателството на ЕС, се изказа в подкрепа на Атина, като френският външен министър Бернар Кушнер заяви във вторник: „Ние сме солидарни с Гърция." 
						От друга страна, Асоциацията на децата бежанци от Егейска Македония (ARCAM) даде висока оценка на този ход, твърдейки, че това е единственият път за решаването на проблеми като претенциите на бежанци към имоти, които са изоставили преди 60 години. Етническите македонци са били подложени на репресии към края на гръцката гражданска война, когато победилото правителство ги обвинило, че са на страната на разбитите партизани комунисти и че искат да имат собствена автономна държава. 
						Ристо Никовски, бивш македонски посланик във Великобритания, е съгласен, че е дошъл моментът да се обсъди този чувствителен въпрос. „Обективно погледнато, като знаем каква е позицията на Гърция в спора за името, не би трябвало да очакваме скорошно решение на проблема ... [Гърция] няма проблем с македонското име; тя не може да понася македонците." 
						 Въпреки възраженията на изненаданата гръцка страна, че предходните македонски правителства не са повдигали въпрос за тези тъжби, посредникът на ООН Матю Нимиц заяви, че ще ги постави на масата за дискусии. 
						Спорът се разгорещява, докато ARCAM се готви да отбележи 60-ата годишнина от изселването на повече от 28 000 етнически македонски деца от разкъсваната от война Гърция. Срещата в Скопие в края на седмицата ще бъде с хуманитарна цел според Георги Аяновски, председател на комитета за организация на конференции на ARCAM. Участниците ще осъдят войната и съпътстващото я страдание, а също и изгнанието и насилието срещу деца. 
						Няколко хиляди македонци от диаспората ще вземат участие във форума. Някои от тях сега живеят в Съединените щати, Канада и различни европейски държави. Ще има изложби на книги за гръцката гражданска война и Втората световна война, както и научен симпозиум. Събитието се открива в петък в спортната зала "Борис Трайковски". Представителите на страните, които са приели децата бежанци, дипломати от службите в Скопие и лидерите на македонското правителство са получили покани за церемонията.

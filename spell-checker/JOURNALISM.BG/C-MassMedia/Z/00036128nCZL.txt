Балкански лидери говориха на среща на върха на ООН
					23/09/2010
					 
						НЮ ЙОРК, Съединени щати -- Албанският премиер Сали Бериша се изказа в сряда (22 септември) на срещата на високо равнище на ООН за Целите на хилядолетието за развитие в Ню Йорк, очертавайки постиженията и целите на Албания: да се превърне в едно от най-безопасните места на света. Бериша си спомни за посещението си в Ню Йорк през 1992 г., когато Албания, изплуваща от комунистическия режим, бе сред най-бедните държави на света. По-малко от десетилетие след това Албания "е увеличила трикратно приходите на глава от населението и вече принадлежи към групата на страните със средно ниво на доходите. 
						Българският премиер Бойко Борисов също се изказа пред форума в сряда, обещавайки подкрепа за инициативите за световно развитие. "Ще помогнем за постигането на Целите на хилядолетието за развитие с всички възможни сили. Защото ясно разбираме значението на солидарността като основен принцип в политиката," каза Борисов. Той поздрави също българите за Деня на независимостта, 22 септември.
						В обръщението си румънският премиер Емил Бок подчерта значението на човешките права и демокрацията при постигането на Целите на хилядолетието за развитие. "Няма да можем да се изправим пред днешните предизвикателства, без да приемем някои от ценностите, доказали своите ползи за добруването на човечеството -- основните свободи и демокрацията, върховенството на закона и зачитането на човешките права," каза Бок. 
						Харис Силайджич, председател на председателството на Босна и Херцеговина (БиХ), призна трудностите, които изпитва страната му в постигането на икономически успех и изпълнението на Целите на хилядолетието за развитие. "Още не сме успели напълно да реализираме потенциала на страната ни, защото нашите нефункциониращи етно-териториални споразумения пречат на усилията ни и не ни позволяват да напредваме с желаните темпове," каза Силайджич. В същото време той отбеляза, че БиХ "полага значителни усилия за постигане на устойчивост". (Новините, Синхуа, Balkan Web, Клан, Телеграфи, НОА, Шекули, Уебсайт на ООН - 22/09/10)

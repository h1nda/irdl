Румъния експулсира иракски дипломати
12/03/2003
Петима иракски дипломати бяха помолени да напуснат Румъния след като страната определи дейността им като "несъвместима с техния статут". Възможно е да последват и други експулсирания.
(АП, Ройтерс, БиБиСи, СиЕнЕн, Радио Свободна Европа/Радио Свобода, Ромпрес - 10/03/03)
 
 
Румънският външен министър съобщи в понеделник (10 март), че петима иракски дипломати са прогонени от страната за извършването на "дейност, несъвместима с техния статут" - израз, който често се използва вместо шпионаж.
Мярката последва експулсирането на двама иракски дипломати, акредитирани към ООН, от Съединените щати през миналата седмица. Призовавайки националните правителства да предприемат подобни мерки срещу всички агенти на багдадския режим, Вашингтон обяви, че е разкрил 300 такива агенти в 60 страни, някои от които дипломати в иракски посолства.
Румънските официални власти отрекоха експулсиите да са извършени под външен натиск от страна на САЩ, наричайки ги "чисто румънска операция".
"Решението беше взето след заключение, че дейността на тези лица е несъвместима с условията на Виенската конвенция за дипломати", заяви външното министерство в бюлетина си. В него не се дават подробности за конкретните обвинения срещу петимата.
Премиерът Адриан Настасе е заявил по време на посещението си в Швеция в петък, че Румънската разузнавателна служба (РРС) е "извършила проверка" на някои от служителите в иракското посолство. "Нашите тайни служби наблюдават много внимателно служителите от иракското посолство в Букурещ и в определени случаи са установили проблеми".
Външното министерство не е разкрило имената на експулсираните дипломати. Говорителят на министерството Козмин Добран потвърди обаче, че посланикът на Ирак в Румъния, Маджид Саад Хамид, не е между тях.
Според външния министър Мирча Джоана, експулсирането е минало без проблеми. Източници, близки до министерството, съобщиха че четирима от иракчаните и техните семейства са напуснали страната часове преди да бъдат уведомени, а петият е бил извън Румъния в събота, когато е взето решението.
По време на управлението на последния диктатор Николае Чаушеску, Румъния беше приятелски настроена към Ирак. След падането на комунистическия режим в края на 1989 г. обаче, отношенията между Букурещ и Багдад се обтегнаха, особено когато Румъния избра пътя на евроатлантическата интеграция.
Сега Румъния е между страните, подкрепящи позицията на Вашингтон за Ирак и неотдавна предложи авиационните и военните си бази, както и специализирани тилови подразделения, за използване при евентуална война.
Миналата седмица Букурещ обяви, че закрива посолството си в Ирак.
Директорът на РРС Раду Тимофте съобщи пред законодателите преди няколко дни, че над една трета от приблизително 3 000 иракчани, живеещи в Румъния, са напуснали страната през февруари, а неговите служби наблюдават "само някои" от онези, които са останали, добави той.
Междувременно, вътрешният министър Йоан Рус намекна, че в скоро време могат да последват и други екпулсирания на иракски граждани "поради съображения за сигурност". Той подчерта обаче, че иракчаните, занимаващи се с "икономическа, културна и туристическа дейност", са все още добре дошли в Румъния.

Турция започва проект в областта на ядрената енергетика
					14/04/2006
					Правителството на премиера Реджеп Тайип Ердоган официално избра Синоп за място на осъществяване на амбициозен проект в областта на ядрената енергетика, който се очаква да задоволи нарастващото търсене и да постигне енергийна независимост на страната. 
					От Алън Коув за Southeast European Times от Истанбул -- 14/04/06
 
					 
						
Черноморската провинция Синоп бе избрана измежду осем възможни места за строеж на бъдещата атомна електроцентрала. [sinop.gov]
						Председателят на Турската агенция за ядрена енергия (ТАЯЕ) Октай Чакъроглу потвърди в сряда (12 април), че първата атомна централа на страната ще бъде построена в черноморската провинция Синоп. Очаква се централата да помогне да се задоволят енергийните нужди на страната през следващите 15 години. 
						ТАЯЕ внимателно е проучила характеристиките на предложените площадки на базата на такива критерии, като температура на морската вода, климат, вятър и общи атмосферни условия, каза Чакъроглу пред парламентарна комисия. След като бяха подбрани осем възможни места, премиерът Реджеп Тайип Ердоган се спря на Синоп, каза той. 
						Първият 100-мегаватов реактор ще бъде построен до 2009 г., като след него ще бъдат построени три централи с обща мощност 5000 мегавата, като се очаква те да бъдат пуснати в действие до 2012 г. Турция има запаси от уран от около 10000 тона, твърдят властите, които ще й стигнат за 50 години. 
						Вече почти 30 години в Турция се обсъждат плюсовете и минусите на изграждането на атомна централа. Предишните правителства три пъти се опитаха да започнат подобен проект, но накрая прибираха плановете си заради съпротивата на екологичните организации. 
						Защитниците на околната среда, както и опозиционната Републиканска народна партия, се противопоставиха и на проекта за Синоп, като се позоваха на високата му стойност и загриженост за безопасността. Но министърът на енергетиката и природните ресурси Хилми Гюлер каза, че властите са решени да осъществят плана си. 
						"Съпротивата срещу ядрената енергия идва от недобро проучване на въпроса. Когато този въпрос бъде подробно обяснен, хората ще видят, че реакциите им са неоснователни," каза Гюлер. 
						Сегашното решение за изграждане на централата е свързано с повишаването на цените на горивата и желанието за енергийна независимост. Според Гюлер Турция трябва да инвестира приблизително 128 млрд. долара в енергийната си инфраструктура до 2020 г., за да може да отговори на нарастващите нужди и да се освободи от зависимостта си от вносен нефт и природен газ. 
						Той каза, че за задоволяване на сегашните енергийни нужди на Турция са необходими 88 млн. тона петрол, като 72 % от това количество в момента се осигурява от външни доставчици.

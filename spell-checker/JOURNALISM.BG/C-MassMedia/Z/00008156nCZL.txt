Открити са 270 тела в масов гроб в БиХ
28/08/2003
 
ЗВОРНИК, Босна и Херцеговина (БиХ) -- Експерти по съдебна медицина са открили останките на 270 жертви по време на петседмични разкопки на най-големия известен досега масов гроб в БиХ, като се очаква с навлизането на по-голяма дълбочина да бъдат открити и други тела, заявиха официални представители в четвъртък (28 август). Масовият гроб с приблизителните размери на тенис корт бе открит миналия месец в местността Черни Връх на 80 км североизточно от Сараево. Облеклото и документите, намерени в гроба, сочат, че жертвите са били предимно цивилни мюсюлмани, избити от сръбските сили между април и юни 1992 година в и близо до източния град Зворник.
Други новини: военни части на Република Сръбска са унищожили 7,000 тона военно оборудване в лагер близо до Баня Лука в сряда. Представители на СФОР, подпомогнали акцията, посочиха, че акцията ще продължи няколко седмици. (АП - 28/08/03; Онаса, Би Би Си, СРНА - 27/08/03; АФП - 25/08/03)

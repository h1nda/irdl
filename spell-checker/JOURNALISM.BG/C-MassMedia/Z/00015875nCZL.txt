Министърът на отбраната на Сърбия и Черна гора Давинич подаде оставка
		09/09/2005
		 
			БЕЛГРАД, Сърбия и Черна гора -- Министърът на отбраната на Сърбия и Черна гора Първослав Давинич подаде оставка в четвъртък (8 септември), предизвикана от твърдения за финансови нарушения. Високопоставени държавни служители на Сърбия, включително президентът Борис Тадич и министър-председателят Войслав Кощуница, призоваха за отстраняването му във връзка със сделка за военни доставки на стойност 300 милиона евро. Давинич бе обвинен, че е одобрил договор за доставката на 74 000 каски и 69 000 бронежилетки за армия, която наброява 28 000. Министърът на финансите на Сърбия Младан Динкич описа това като скандал с "безпрецедентни размери" и заяви, че със Сърбия, която е поела по-голямата част от разходите по сделката, никой не се е консултирал за нея. Давинич заяви, че подава оставка, за да уталожи напрежението, но отрече, че носи някаква отговорност или вина за ситуацията. Все още не е ясно, кой ще бъде номиниран за неговия пост. (Политика, Данас, Вечерне Новости - 09/09/05; АФП, ФТ, ББС, Б92, РТС, Бета - 08/09/05)

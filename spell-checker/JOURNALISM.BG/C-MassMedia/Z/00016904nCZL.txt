В съвместен доклад от Солана и Рен се предлага на ЕС да поеме полицейската мисия в Косово 
		11/12/2005
		 
			БРЮКСЕЛ, Белгия -- Върховният представител по сигурността на ЕС Хавиер Солана и еврокомисарят по разширяването Оли Рен предложиха на ЕС да поеме полицейската мисия в Косово от ООН и да създаде полицейска мисия, подобна на мисията, която ЕС ръководи в БиХ. Говорителката на Солана, Кристина Галах заяви в петък (9 декември), че препоръката е включена в съвместния доклад от Солана и Рен, който ще бъде обсъден от външните министри на страните-членки на ЕС в началото на седмицата. 
			В събота министърът на външните работи на Франция Филип Дуст-Блази заяви в Косово, че лидерите на етническите албанци имат задължението да защитават малцинствата и да зачитат техните права. Той бе в Прищина за срещи с президента Ибрахим Ругова, с ръководителя на ЮНМИК Сьорен Йесен-Петерсен и с представители на сърбите и на сръбската ортодоксална църква. Дуст-Блази повтори позицията на Контактните групи, че преговорите по определяне на окончателния статут на Косово не трябва да доведат до разделяне или интегриране в друга страна. (AFP, RTS - 10/12/05; Tanjug, AP - 09/12/05)

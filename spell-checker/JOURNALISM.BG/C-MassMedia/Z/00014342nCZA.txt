Гърция ще приватизира публични предприятия 
					25/04/2005
					В опитите си да набере средства гръцкото правителство планира да продаде дела си в много организации с акцент върху транспорта и хазарта. 
					От Василис Василиу за Southeast European Times в Атина – 25/04/05
 
					 
						
Повече от пет групировки са внесли тръжни документи за покупката на авиокомпанията Olympic Airlines, която страда от финансови проблеми години наред. [OA]
						Изправено пред проблеми с бюджета, гръцкото правителство търси нови начини за стимулиране на приходите, вкл. чрез приватизацията на държавни предприятия. По-рано този месец Междуведомственият комитет за приватизацията реши да ускори процеса на денационализация на шест публични предприятия. 
						Министърът на икономиката и финасите Георгиос Алогоскуфис, министърът на развитието Димитрис Сиуфас и министърът на трудовата заетост и социалното дело Панос Панайотопулос очертаха приоритети на този проект, който следва да бъде осъществен до края на 2005 г. Първи в списъка е авиокомпанията Olympic Airlines, която се очаква да бъде продадена следващия месец. Националният превозвач е в тежко финансово състояние от много години, като последният опит за нейната продажба се оказа безплоден. Този път обаче повече от пет групировки са подали тръжни документи и авиокомпанията може скоро да смени собственика си. 
						Post Savings Bank ще бъде предложена за продажба на публичен търг на Атинската фондова борса до месец октомври. Правителството обмисля и продажбата на 25% от международното летище на Атина. То бе обявено за най-доброто летище в Европа и на второ място в света в изследване, организирано от Международната асоциация по въздушен транспорт през 2003 г. Най-вероятният купувач е Hochtief, компанията, която участваше в консорциума за изграждане на това летище. Преговорите се очаква да се проведат през есента. 
						Освен това комитетът обмисля продажбата на дял в компанията "Организация на порт Пирея". Пирея е най-активното пристанище в Европа за транспорт на лайнери с годишен пътникооборот от 101 млн души. Пирея ще модернизира своите товарни механизми, за да се увеличи капацитетът за търговски транспорт. Много коработранспортни компании изразяват интерес към съсобственост или съвместно управление на порта. 
						Най-динамичните промени обаче вероятно ще настъпят в хазартната индустрия, която е силно регулирана в Гърция. Властите предлагат да продадат още 15% от дела си в хазартната компания OPAP. Това ще намали дела на държавата под 50%, но се очаква държавата да запази мажоритарния си вот в управителния съвет на компанията. Понастоящем Гърция не допуска местни хазартни компании за хазарт, извън лицензираните казина, но законът на ЕС постановява, че държавите-членки трябва да дерегулират този сектор. 
						Междувременно правителството вероятно ще направи нови стъпки към пълната приватизация на най-голямото казино в страната Mont Parnes, северно от Атина. Очаква се отново да се легализират ротативките след петгодишна забрана поради липса на надзор от страна на властите. И накрая, правителството е решило да продаде цялата компания за конни надбягвания ODIE. 
						Според анализатори приватизацията на тези държавни предприятия може да има положителен ефект върху гръцката икономика, приближавайки страната към стандартите на ЕС.

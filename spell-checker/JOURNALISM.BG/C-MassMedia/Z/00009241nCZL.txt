Турската държавна система ще претърпи значителна реформа
02/12/2003
Турция ще оптимизира системата си за управление. Промените могат да означават много по-малко заместник-министри и едва осем министерства за разлика от сегашните 20.
От Фатих Баран за Southeast European Times в Истанбул - 02/12/03
 
 
Управляващата в Турция Партия на справедливостта и развитието (АКП) планира значителна реформа на публичната администрация с оглед за намаляване на бариерите и корупцията. Програмата за реформа, която е пусната за подпис от членовете на кабинета, ще въведе практики, характерни за частния сектор, в раздутата и неефикасна бюрокрация в страната.
Първоначално правителството възнамеряваше да регламентира законодателно план за реформа на местната администрация, но реши да разшири обхвата на реформите.
Съгласно планираната реформа Генералната дирекция по кадрите, едно от най-критикуваните звена в държавната администрация, ще бъде закрита и на нейно място ще се създадат звена по човешките ресурси, подобни на тези в частния сектор. Звено за стратегическо развитие, което ще бъде създадено в публичния сектор, ще направлява развитието в различните области. Броят на министерствата ще се намали от 20 на осем, като някои министерства ще се слеят. Ще бъде съкратен и броят на заместник-министрите.
Като цяло реформата ще доведе до свиване на управленския апарат с около 50 % и ще доведе до цялостна промяна на структурата на системата за държавно управление. В резултат на това ще бъдат прехвърлени правомощия към местните органи, с изключения на сферите, които се покриват от министерствата на правосъдието, отбраната, финансите и труда.
Държавните подсекретари в министерствата ще станат "заместник-министри", които ще поемат и напускат постовете при съответни смени на правителствата. Освен това реформата предвижда МВнР, Генералният секретариат на Съвета за национална сигурност и Националната служба за разузнаване, както и аташираните към тях органи да бъдат изключени от общите правила и процедури в държавната йерархия.
Освен това Висшият съвет по надзора към министър-председателя ще бъде разпуснат и неговите функции, персонал, активи и бюджет ще бъдат прехвърлени към Сметната палата, която ще стане висшия надзорен орган за ревизия на държавните разходи.
"Чрез тази революционна реформа правомощията на централното правителство ще бъдат прехвърлени към местните администрации," посочи вицепремиерът Мехмет Али Сахин, представяйки пакета. Той добави, че по този начин ще бъдат спестявани най-малко 500 трилиона турски лири годишно.

Среща на върха в Загреб обсъди регионалното сътрудничество в областта на енергетиката 
					25/06/2007
					Необходими са по-добри връзки, ако Югоизточна Европа иска да стане енергиен център, каза хърватският президент Стипе Месич пред участниците във форум в Загреб. Руският държавен глава Владимир Путин също присъства на срещата, като това бе първото посещение на руски президент в страната, след като Хърватия получи независимост. 
					От Наташа Радич за Southeast European Times от Загреб – 25/06/07
 
					 
						
Участниците в срещата на върха в Загреб, която се проведе в неделя (24 юни). [Гети Имиджис] 
						Страните от Югоизточна Европа трябва да си сътрудничат, за да създадат регионален енергиен пазар с финансовата и техническа помощ на ЕС и Русия, заявиха участниците в енергийния форум за Югоизточна Европа в Загреб в неделя (24 юни). На форума, чийто домакин бе хърватският президент Стипе Месич, присъстваха президентите на Албания, Босна и Херцеговина, България, Македония, Черна гора, Румъния и Сърбия. 
						Руският президент Владимир Путин също бе сред участниците, между които бяха и представители на правителствата на Гърция и Словения, както и на Европейската комисия. 
						Държавните глави подчертаха необходимостта от диверсификация на енергийните източници, инвестиции във възобновяеми източници на енергия и разширяване на мрежата от нефто- и газопроводи в региона. Хърватският президент Месич предложи също да се подпише договор, който да регулира поведението на участниците на световния енергиен пазар. 
						Енергията трябва да се разпределя равномерно между всички, които я използват, а енергийният бизнес трябва да бъде прозрачен и да се базира на принципите на пазарната икономика, каза Месич. Тъй като всички страни от Югоизточна Европа искат да модернизират енергийния си пазар и да го хармонизират с разпоредбите на ЕС, нужно е регионално сътрудничество, добави той. 
						"Ако страните от Югоизточна Европа искат да станат център за енергиен бизнес и енергийни проекти, ние трябва да разберем, че можем да постигнем това единствено чрез взаимно сътрудничество в региона," каза Месич. Той се изказа и против използването на енергията като средство за постигане на политически цели. 
						Присъствието на Путин на форума бе в центъра на вниманието на медиите. Това бе първото посещение на руски президент в страната, откакто Хърватия получи независимост. Макар посещението му в Загреб да бе кратко, той има възможност да обсъди двустранните отношения и регионални въпроси с Месич и с премиера Иво Санадер. 
						На енергийния форум руският лидер обеща, че страната му е готова да си сътрудничи с държавите от Югоизточна Европа и ще се стреми да осигури достъп до енергийни ресурси и доставки за всички страни в региона. Той каза, че Русия се интересува както от продажбата на природен газ на тези пазари, така и от възможностите за транзит през Балканите. 
						Русия подготвя много енергийни проекти за региона, каза Путин, като добави, че се надява руските фирми да работят в обстановка на доверие, прозрачност, върховенство на закона и равни възможности. Проектът на "Газпром" за тръборповод по дъното на Черно море е добър модел, който да се следва, добави той.

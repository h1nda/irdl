Имате ли минутка? Филмов фестивал популяризира късометражни филми
					30/09/2009
					Годишен фестивал чества изкуството за правене на филми с продължителност не повече от 60 секунди. Балканските участници отново се надяват на добро представяне.
					От Зоран Николовски за Southeast European Times от Скопие -- 30/09/09 
 
					 
						
[Филминута]
						Великите филми невинаги трябва да бъдат дълги. Всъщност, както демонстрира годишният фестивал "Филминута", те могат да бъдат по-кратки от времето за сваряване на едно яйце. 
						Фестивалът, гласуването за който завършва в сряда (30 септември), има за цел да "представи, популяризира и награди най-добрите едноминутни художествени филми от цял свят," казват организаторите. 
						Това не е събитие, което изисква входен билет или скъп самолетен билет. Филмовите ентусиасти по света могат да вземат участие онлайн, като посетят уебсайта на фестивала festival's website. Там те могат да гледат - и да гласуват за - филмите от конкурсната програма чрез електронния киносалон screening room. 
						"Публиката обожава "Филминута", казва изпълнителният директор на фестивала Джон Кечъм. "Тази година средният рейтинг на цялата колекция бе 4,4 (от всичко 5 звезди). Този среден рейтинг бе получен от участието на хора от 115 страни досега. Това е много висок рейтинг и отразява качеството на творбите, прожектирани във "Филминута". 
						Макар зрителите да са на възраст между тринадесет и седемдесет години, филмите импонират най-вече на публиката между 18 и 34 години. Това е образована група, умееща да борави с интернет, която прекарва повече време пред компютъра, отколкото пред телевизора или в киносалона. 
						Наградите за тазгодишните участия ще бъдат обявени на 8 октомври. Лауреатите на наградите "Най-добра филминута" и "Наградата на публиката" ще получат стъклен трофей. Но по-важната награда, каза Кечъм, е под формата на масова публична популярност. 
						Кратката продължителност на филмите ги прави идеални за разпространение чрез цифровите медии, както и чрез по-традиционните кинематографични методи. Дори един мобилен телефон може да се превърне в миниатюрен филмов екран. 
						"Цялата ни публика по всички медии... се равнява по численост с тази на най-големите филмови фестивали в света," казва Кечъм. 
						Авторите на филми получават също възможността да покажат творбите си пред първокласно международно жури. Нещо повече, фестивалът организира ежегодно прояви на живо в градове по цял свят, включително Букурещ, Лондон и Торонто. 
						"Докато фестивалът продължава да расте, ние очакваме все повече и повече от нашите най-добри автори да откриват своите възможности в света на филмите, многократно увеличени в резултат на създаването на ежегодния списък с подбрани творби," казва Кечъм. 
						Страните от Югоизточна Европа са предоставили повече филми във "Филминута" от който и да е друг регион на света. Румънският филм "Линия" спечели голямата награда на фестивала през 2006 г. Българският филм "Игра" я спечели през 2007 г. 
						Сръбски и румънски филми са получавали похвали от журито, в списъка с подбрани творби на фестивала са влизали участия от Хърватия, Гърция, Македония, Черна гора и Турция. 
						Историята на едноминутните филми води началото си от братята Люмиер и Едисон, работили към края на XIX век. Тези филми са очаровали публиката години наред, преди липсата на повествование в тях да доведе до залеза им. 
						Жанрът се завърна триумфално с филма на Ридли Скот "1984", който бе използван като част от промоционалната кампания за компютъра "Макинтош". Смятан за класика и досега, той оказа значително влияние за развитието на "Филминута", обяснява Кечъм.

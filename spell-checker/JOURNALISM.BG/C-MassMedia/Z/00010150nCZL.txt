Проблемът на сътрудничеството между Белград и трибунала в Хага
		15/03/2004
		Сътрудничеството между Белград и трибунала на ООН за военните престъпления продължава да бъде обременявано от проблеми и препятствия. Предстои да се види как сръбското правителство ще се отнесе към въпроса.
		От Давор Коникусич за Southeast European Times от Белград - 15/03/04
 
		 
			Главният прокурор на ООН за военните престъпления Карла дел Понте миналата семица изказа твърдението, че главните обвиняеми Ратко Младич и Радован Караджич са в Белград. При сегашното замразяване на сътрудничеството между трибунала и властите в Белград не е ясно дали и кога те ще бъдат предадени в Хага, добави тя. Нейното изявление прозвуча мощно сред сръбските политически структури в момент, когато трябваше да се състави ново правителство или да се проведат нови избори.
			Дел Понте призова международната общност да съдейства за предаване на правосъдието на двамата бивши босненско-сръбски лидери. Председателят на трибунала Теодор Мерон каза по редица поводи, че съдът няма да приключи дейността си, докато тези двама обвиняеми не бъдат заловени.
			Скоро след като направи това изявление дел Понте се срещна с комисарят на ЕС по въпросите на външната политика и сигурността Хавиер Солана, който й изрази пълната си подкрепа. В същото време Националният съвет на Сърбия-Черна Гора за сътрудничество с хагския трибунал също излезе със заявление, в което отрича твърдението на дел Понте, че сътрудничеството с властите в Белград е замразено. Според съвета Сърбия-Черна Гора напоследък е отговорила на редица искания на трибунала.
			"По отношение на последните обвинителни актове срещу четиримата генерали не са взети мерки, тъй като те бяха издадени малко преди изборите в Сърбия. Националният съвет застана на позицията, че това е въпрос, с който трябва да се заеме новото правителство в съответствие с политиката, която то провежда спрямо трибунала", се казва в заявлението.
			Съветът се позовава на различни примери на сътрудничество, в това число освобождаването на 16 души от задължението да пазят държавна тайна, връчването на 21 доклада за потенциални свидетели и девет потвърждения за издадени съдебни призовки. Едно нещо обаче е ясно - трибуналът няма да направи компромис за Младич и Караджич, които се издирват от войниците на СФОР в Босна и Херцеговина (БиХ) в продължение на осем години. Много западни политически анализатори казват, че международната общност е смаяна от факта, че Караджич и Младич са все още на свобода.
			Коментаторите в Сърбия обаче изразиха съмнение относно вероятността двамата да се намират в Белград. "Ако Караджич бе в Белград, мисля, че той щеше да бъде арестуван много бързо, просто защото той е толкава известен и предлаганата за ареста му награда е толкова голяма", казва Деян Анастасиевич от седмичното списание Време. В същото време на Караджич и на Младич се гледа по различен начин, добавя той.
			
Комисарят на ЕС по въпросите на външната политика и сигурността Хавиер Солана подкрепя изявлението на дел Понте. [АФП]
			"Караджич е различен случай. Той никога не е бил в добри отношения с Младич, аз не виждам някакво съчувствие за него в армията, а що се отнася до другите структури - например полицията - въпросът не е кой би го арестувал, а на кого той би се доверил да го пази, ако допуснем, че той реши да потърси убежище в Сърбия", казва Анастасиевич.
			Ситуацията с Младич, ако се намира в Белград, се усложнява от факта, че той трябва да бъде арестуван от генерал Сретен Лукич, сегашният шеф на службите за сигурност и последното допълнение към списъка на лицата, обвинени от хагския трибунал.
			В официални заявления сръбската полиция твърди, че не разполага със сведения за това, че Караджич и Младич се укриват в Сърбия. Дел Понте обаче представи доказателство за тяхното пребиваване в Белград на генералния секретар на НАТО Яп де Хоп Схефер и на Евро-атлантическия съвет за партньорство. Според говорителя на НАТО Джеймс Апатураи, де Хоп Схефер възприема тази информация много сериозно и очаква възможно най-добро сътрудничество от страна на Белград, особено ако Сърбия-Черна Гора желае да стане член на програмата Партньорство за мир.
			В същото време Апатураи посочи, че дел Понте не е разкрила източника на конфиденциалната информация, на която се основава нейното твърдение, че бегълците са в Сърбия, тъй като срещата не била планирана за обмен на разузнавателна информация.
			Реакциите на политиците в Сърбия на последното изявление на дел Понте са също известни. Изпълняващият длъжността премиер Зоран Живкович повтори искането си да бъде предоставено доказателство за основателността на такова твърдение и заяви, че Вашингтон и Брюксел вярват, че Белград прави всичко възможно за арестуването на лицата, обвинени от Хага. Лидерът на Демократическата партия на Сърбия Воислав Кощуница каза по телевизията, че трибуналът в момента не е приоритет. Отчитайки обстоятелството, че партията на Кощуница ще бъде най-силната в новото правителство, може да се предположи, че това негово изказване отразява позицията, която новите власти ще заемат по въпроса.
			Само един политик - министърът по правата на човека и малцинствата в Сърбия-Черна Гора Расим Лияич - бе по конкретен. Той каза, че ако наистина се окаже, че Караджич и Младич са в Сърбия, то те трябва да бъдат арестувани до 31 март тази година.
			
Държавният секретар на САЩ Колин Пауъл трябва да потвърди на 31 март, че правителството в Белград спазва мирните споразумения от Дейтън. [AФП]
			"Представители на американската администрация ни предупредиха ясно, че ако твърдим, че не знаем къде е Младич, то не можем да казваме, че не знаем, къде се намират четиримата военни и полицейски генерали, обвинени във военни престъпления", каза Лияич. Според него е напълно ясно, че Конгресът на САЩ ще откаже помощта за Сърбия, ако тя не представи доказателство, че Младич не се намира на нейна територия, и не потвърди, че си дава сметка какво се очаква от нея в близко бъдеще.
			Един от водещите интелектуалци в гражданския сектор, директорът на Белградския център по правата на човека Воин Димитриевич, смята, че оценката дали една страна сътрудничи с трибунала не се определя от решението на председателя на трибунала на ООН. Той вярва, че прокуратурата трябва да бъде по-умерена в изявленията си, които според него просто разпалват десни и националистически чувства в Сърбия и затрудняват работата на единственото правителство, което досега е било готово да сътрудничи.
			Американският посланик в Белград Уилям Монгомери каза, че първият изпит за новото правителство ще бъде на 31 март. Това е датата, когато държавният секретар на САЩ Колин Пауъл трябва да потвърди, че властите в Белград спазват мирните споразумения от Дейтън, че те уважават човешките права и че сътрудничат с хагския трибунал. Едно от условията за американската помощ тази година е екстрадицията на Младич.

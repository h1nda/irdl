Процесът срещу Шешел бе възобновен в Хага
					13/01/2010
					 
						ХАГА, Холандия -- Процесът срещу лидера на Сръбската радикална партия (СРП) Воислав Шешел беше възобновен във вторник (12 януари) в Трибунала на ООН за военни престъпления след почти една година отлагане. Процесът беше преустановен през февруари, след като свидетел заяви, че е получил заплахи от Шешел. Той бе възобновен с разпит на защитен свидетел при закрити врати. Шешел е обвинен във военни престъпления срещу хора от несръбски произход в Хърватия, Войводина и Босна и Херцеговина в периода 1991-1993 г. Във вторник той поиска от съда да му разреши да направи обръщение към сръбската общественост преди предсрочните местни избори в община Оджаци, които са насрочени за 24 януари. Той иска също така да проведе пресконференция по телефона с репортери в Белград. Съдът ще се произнесе по тези искания в петък. (Танюг, Политика, Б92, Би Би Си - 12/01/10)

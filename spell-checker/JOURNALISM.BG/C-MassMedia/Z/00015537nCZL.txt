Хърватска пенсионерка отрича обвинения в злоупотреба с вътрешна информация при борсова сделка
					09/08/2005
					 
						ЗАГРЕБ, Хърватия -- Шестдесет и тригодишна хърватка отрече в понеделник (8 август) да е злоупотребявала с вътрешна информация в търговията на фондовата борса в Ню Йорк. Соня Античевич, която работи почасово като портиерка, за да добави доходи към пенсията си от 260 долара, заяви, че не разбира нищо от акции, нито пък знае как се търгува с тях. Миналата седмица американската Комисия по ценни книжа и фондови борси замрази активите на Античевич. Тя е обвинена в купуването на опции за акции на "Рийбок" на стойност 130 000 долара и продаването на акциите след няколко дни, когато цената им скочи рязко след съобщение, че "Рийбок" е била закупена от "Адидас". Разследващите смятат, че някой, който е знаел предварително за сделката по закупуването на "Рийбок", е откраднал самоличността на Античевич и е използвал незаконно информацията. (AП, Ройтерс - 08/08/05)

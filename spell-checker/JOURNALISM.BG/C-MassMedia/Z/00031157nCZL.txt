Косор е оптимистка за хърватско-словенския спор
					04/08/2009
					 
						ЗАГРЕБ, Хърватия -- Министър-председателят Ядранка Косор каза в понеделник (3 август), че очаква Словения в скоро време да спре да блокира присъединителните преговори на Загреб с ЕС. Тя добави, че се надява разговорите, които проведе в петък със своя словенски колега Борут Пахор, да доведат до резултати. Двамата министър-председатели се договориха за рамков план за решаване на отдавнашния граничен спор между своите страни до края на 2009 г., но не бяха дадени повече подробности. Косор отказа коментар по повод на публикацията в седмичника "Национал", където се твърди, че Хърватия би изтеглила спорните документи за границата между двете страни, за да накара Словения да сложи край на блокирането на преговорите. Словения твърди, че документите, които Загреб е представил в Брюксел, включително карти на спорната обща морска и сухоземна граница, могат да предрешат решаването на граничния спор. Словения блокира кандидатурата за присъединяване на Хърватия от декември насам. (Весник - 04/08/09; ХИНА, ХРТ, Дневник, Б92, СТА - 03/08/09)

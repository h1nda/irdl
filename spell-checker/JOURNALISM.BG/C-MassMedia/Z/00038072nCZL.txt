Гърция преустанови дейността на посолството си в Триполи 
					06/04/2011
					
						АТИНА, Гърция -- Късно вечерта в понеделник (4 април) министерството на външните работи потвърди преустановяването на дейността на посолството си в Триполи поради продължаващите безредици. Засега Унгария, сегашният ротационен председател на ЕС, ще представлява интересите на Атина в Либия. 
						Междувременно турски хуманитарен кораб, превозващ стотици либийци, ранени при размириците, пристигна в Турция във вторник. Корабът е напуснал Мисурата в неделя с 321 ранени и 108 придружаващи ги либийски граждани, като е оставил след себе си хиляди, които са се били събрали там и са молели да бъдат евакуирани. Корабът е докарал и десетки чужденци и турци. (Заман, Хюриет, Анадолска информационна агенция - 05/04/11; АНА-МПА, Елефтеротипия, Катимерини - 05/03/11)

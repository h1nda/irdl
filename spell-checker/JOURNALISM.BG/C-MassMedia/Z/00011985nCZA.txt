Териториалното деление на Македония се подлага на референдум през ноември 
					15/09/2004
					На 7 ноември македонските гласоподаватели ще се произнесат по неотдавна приетите закони за териториалното деление
					От Мария Лазарова за Southeast European Times в Скопие - 15/09/04
 
					 
						
Македонският парламент е насрочил за 7 ноември референдум по новото териториално деление на страната. [Томислав Георгиев] 
						Македонският парламент е насрочил за 7 ноември референдум за новото териториално деление на страната. Решението дойде след като Световният македонски конгрес, организация, която лансира инициативата за провеждане на референдум, събра 180 454 подписа в нейна подкрепа. Подписите бяха събрани в рамките на законово изискуемия шестмесечен период между 23 февруари и 23 август.
						Откривайки парламентарната сесия, посветена на този въпрос, председателят на парламента Люпчо Йордановски обясни, че съгласно конституцията депутатите не бива да обсъждат самия референдум, а могат да дебатират единствено датата, на която той ще се проведе. Неотдавна приетите закони изпълняват останалата част от задълженията по силата на Охридските мирни споразумения, които сложиха край на седеммесечните етнически безредици през 2001 г. 
						Опозиционната ВМРО-ДПМНЕ и либералните демократи казаха, че датата трябва да бъде тази, която предпочитат инициаторите на референдума. "Световният македонски конгрес... иска допитването да се проведе на 21 ноември," заяви представител на ВМРО-ДПМНЕ, "така че считам, че датата, която не съвпада с мюсюлманския религиозен празник Рамадан, трябва да се запази."
						Според Рафи Алити от младшия партньор в правителството Демократичния съюз за интеграция обаче е по-добре да се гласува възможно по-скоро. "За нас като партия предложението за 7 ноември е приемливо," посочи Алити, "и тук не бива да се набъркват религиозни дела."
						Македонските гласоподаватели ще отговарят с "да" или "не" на въпроса на референдума: "Подкрепяте ли териториалната организация на местното самоуправление (общините и Скопие-град), определена в Закона за териториалната организация на Република Македония и за определяне на административните единици на местното самоуправление публикуван през 1996 г., както и Закона за град Скопие, публикуван в същата година?" 
						По закон референдумът се счита за валиден, ако мнозинството от гласоподавателите го подкрепя и активността е по-голяма от 50 %. Резултатът има обвързващ характер и трябва да бъде уважен от държавните органи. 
						Местните избори в Македония бяха насрочени за 21 ноември, но сега ще се отложат заради референдума. Парламентът гласува промяна на закона за местните избори, постановявайки, че местните избори ще се провеждат в първата седмица на март на всеки четири години. Местният вот през 2005 г. ще бъде изключение: той ще се състои на 31 март. 
						Междувременно ЕС предупреди Македония, че шансовете й за членство в ЕС могат да бъдат застрашени, ако избирателите отхвърлят законите за териториална организация. В свое изявление от вторник (14 септември) холандският външен министър Бернард Бот - чиято страна понастоящем е ротационен председател на ЕС - заяви, че Съюзът разглежда пълното прилагане на Охридските договорености като "особено важно". ЕС потвърди освен това, че въпросникът на Европейската комисия, касаещ молбата на Македония за получаване на статут на кандидат, ще бъде изпратен в Скопие на 1 октомври.

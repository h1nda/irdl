Най-малко 36 души загинаха в катастрофа на експресен влак в Турция
23/07/2004
 
АНКАРА, Турция -- Най-малко 36 души загинаха, а десетки бяха ранени, когато високоскоростен влак дерайлира в четвъртък (22 юли) вечерта в селски район до Памукова, на около 150 км западно от Истанбул. Експресният влак пътувал от Истанбул за Анкара с 234 пътници и 12 души екипаж. До петък един от пътниците остава все още неоткрит. Въпреки че властите не можаха да установят незабавно причината за дерайлирането, те изключиха вероятността за терористическо нападение или саботаж. Следствието работи основно по предположения, че влакът се е движел със скорост 140 км/ч, а не с обичайните 80 км/ч. Турският премиер Реджеп Тайъп Ердоган отложи пътуването си до Босна и Херцеговина заради катастрофата. Правителството пусна в експлоатация експресната линия през юни, съкращавайки времето за пътуване от Истанбул до Анкара от осем на пет часа. (AФП, Си Ен Ен - 23/07/04; AП, AФП, Би Би Си, ЮПИ, Анадолска агенция, НТВ - 22/07/04)

Новини от последния час: Убити демонстранти по време на митинг в Тирана
		21/01/2011
		 
			ТИРАНА, Албания – Демонстрация в петък (21 януари) в Тирана взе човешки жертви след сблъсъци между полицията и хиляди привърженици на опозиционни партии. Съобщава се за загинали. 
			 „Трима души са мъртви, 17 полицаи и войници са ранени, включително трима тежко, както и 22-ма цивилни граждани,” заяви в болницата хирургът Сами Коцеку за информационната агенция АФП. Коцеку каза, че жертвите са били простреляни в главата от упор. 
			Над 20 000 души се събраха на митинга пред сградата на правителството с искания за оставката на премиера Сали Бериша и неговия кабинет. Демонстрантите обвиниха ръководството на страната в корупция и злоупотреба с властта. 
			Очевидци казаха, че част от протестиращите са хвърляли камъни по полицията, която отвърнала със сълзотворен газ и водни оръдия. 
			Демонстрантите се разпръснаха след призивите за спокойствие, отправени от президента Бамир Топи и от лидера на Социалистическата партия Еди Рама. Албания е обхваната от политическа криза след изборите през юни 2009 г., които според опозицията са били помрачени от сериозни нередности. (Би Би Си, Ройтерс – 21/01/11)

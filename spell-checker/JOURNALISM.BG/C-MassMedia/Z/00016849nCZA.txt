Солана призовава Белград да сътрудничи на МНТБЮ
		06/12/2005
		Върховният представител на ЕС по сигурността Хавиер Солана заяви в понеделник в Белград, че е много важно главният прокурор на ООН за военните престъпления Карла дел Понте да получи позитивен отговор за готовността на Белград за бъдещо сътрудничество с МНТБЮ.
		От Игор Йовановеч за Southeast European Times в Белград -- 06/12/05
 
		 
			
Върховният представител на ЕС по сигурността Хавиер Солана (вдясно) се срещна с президента на Черна гора Филип Вуянович (вляво) и с премиера на Черна гора Мило Джуканович (2-рият вляво) в Белград в понеделник (5 декември). [AФП]
			След разговори със сръбски официални лица в Белград, Върховният представител на ЕС по сигурността Хавиер Солана заяви, че ще дойде моментът в отношенията между Сърбия-Черна гора и ЕС, когато ще бъде необходимо пълно реализиране на сътрудничеството с трибунала. Солана добави, че е постигнат известен напредък, но подчерта, че "все още сътрудничеството не е пълно." 
			По време на посещението си в Белград в понеделник (5 декември), Солана се срещна с президента на Сърбия-Черна гора Светозар Марович, със сръбския президент Борис Тадич и с премиера Войслав Кощуница, със сръбския вицепремиер Миролюб Лабус, с министъра на външните работи на Сърбия-Черна гора Вук Драшкович, с президента на Черна гора Филип Вуянович и с премиера Мило Джуканович, както и с лидера на опозиционната Социалистическа народна партия на Черна гора Предраг Булатович. 
			Главният прокурор на Международният наказателен трибунал за бивша Югославия (МНТБЮ) Карла дел Понте настоява Белград да екстрадира наколко обвиняеми, сред които на първо място е босненският сърбин генерал Ратко Бладич. Министърът на отбраната на Сърбия-Черна гора Зоран Станкович, който бе във Вашингтон в понеделник, заяви, че "последните проверки показват, че вероятно Младич се укрива в някое военно поделение". Той обаче добави, че ако това се окаже вярно, Младич ще бъде арестуван и предаден на Хагския трибунал. 
			Солана заяви, че ЕС ще съдейства напълно на специалния пратеник на Генералния секретар на ООН за преговорите по статута на Косово Марти Ахтисаари. Той подчерта, че сътрудничеството между Белград и Прищина "е от изключително значение". Солана заяви, че защитата на малцинствата, религиозното и културно наследство и въпросът за стандартите ще "бъдат съществен елемент от преговорите". 
			Той също добави, че от разговорите с властите на Черна гора и с опозицията, той е получил впечатлението, че след като Венецианската комисия предаде доклада си до края на месеца, диалогът между правителството и опозицията по отношение за условията за организирането на референдума за незавимост на Черна гора може да започне . 
			Според Солана, ЕС е предложил да бъде посредник в диалога за най-подходящите условия и време за провеждане на референдума, при условие, че двете страни се съгласят. 
			Вуянович и Джуканович са информирали Солана, че властите ще организират референдум за статута на страната, който ще отговаря на международните стандарти, ще бъде съобразен с предложенията на "партньори" от други страни и ще съблюдава принципа за укрепване на регионалната стабилност.

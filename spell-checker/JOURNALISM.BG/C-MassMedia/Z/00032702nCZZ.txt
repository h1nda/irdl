Бизнес: Открива се самолетна линия Букурещ-Белград
					11/12/2009
					Румънският въздушен превозвач „Таром” вече има полети до сръбската столица. Още в деловите новини: ЕБВР е одобрила финансирането на търговски център в Осиек, Хърватия; Сърбия поема председателството на ЦЕФТА от Черна гора.
					 
						
Румънският въздушен превозвач „Таром” добавя нова дестинация. [Гети Имиджис]
						
						Румънският въздушен превозвач „Таром” откри в понеделник (7 декември) нова линия между Букурещ и Белград. Това стана, след като миналия месец ЕС реши да отмени визовите изисквания за сръбските граждани, които пътуват до страни в блока. 
						*** 
						Европейската банка за възстановяване и развитие одобри заем от 41,1 млн. евро за изграждането на търговски център в Осиек, Хърватия. Финансирането се състои от кредит от 34,4 млн. евро и включва капиталова инвестиция. Търговският център, наречен „Авеню Мол Осиек”, ще бъде с площ от 27 000 кв. м и ще включва повече от 80 търговски обекта. 
						*** 
						
						Сърбия пое в петък (4 декември) ротационното председателство на Централноевропейското споразумение за свободна търговия (ЦЕФТА) от Черна гора. Министърът на търговията и услугите Слободан Милосавлевич заяви на срещата на високо равнище на ЦЕФТА в Бечичи, Черна гора, че сръбското председателство ще съсредоточи усилията си върху премахването на икономическите бариери пред търговията. 
						*** 
						С посетилите я повече от 140 000 туристи през тази година Ораховица, Хърватия, се превърна в първокласна туристическа дестинация. Малкият град в окръг Вировитица-Подравина е известен още като „малката Швейцария” заради сходствата в културата, красотата на района и езерата. Напливът от туристи дойде, след като Ораховица беше класирана в най-високата туристическа категория "А". 
						*** 
						ООН избра Албания, наред с пет други държави - Алжир, Ливан, Индия, Мексико и Чили - като страна, в която ще бъде насърчавано използването на слънчева енергия. Четиригодишният проект под ръководството на ПРООН е с бюджет от 1,86 млн. евро и има за цел в страната да бъдат изградени слънчеви панели с площ 75 000 кв. м. Това е първият голям проект на Албания за намаляване на въглеродните емисии. 
						*** 
						
						Косовските търговски банки продължат да начисляват високи лихви по кредитите, посочи във вторник (8 декември) Институтът ГАП, мозъчен тръст със седалище в Прищина. Лихвените проценти се запазват на нива от 10,8 до 12 % въпреки пазарната конкуренция, заяви ГАП по време на представянето на своя доклад „Банкометър”. 
						*** 
						Приватизацията на шест захарни завода в Турция е донесла на страната приходи в размер на 411 млн. евро, съобщи във вторник (8 декември) Висшият съвет по приватизация. Конкурсът за шестте съоръжения беше спечелен от „Ак-Джан Шекер”. В тръжната процедура участваха още осем дружества. 
						
						(Различни източници - 04/12/09 - 11/12/09)

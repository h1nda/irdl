Части на НАТО претърсиха домовете на роднини на Караджич 
					26/05/2005
					Части на НАТО в Босна и Херцеговина нахлуха в домовете на съпругата и сина на укриващия се обвиняем във военни престъпления Радован Караджич с цел да получат повече информация за местонахождението му.
					(Ройтерс - 26/05/05; Ройтерс, Би Би Си, Гласът на Америка, Скотсмън, Breakingnews.ie, Фена - 25/05/05)
 
					 
						
Членове на мисията на НАТО в Босна и Херцеговина обграждат къщата на съпругата на военновременния лидер на босненските сърби Радован Караджич в Пале в сряда (25 май). [АФП] 
						С надежда да открият информация за местонахождението на един от най-издирваните в света обвиняеми във военни престъпления частите на НАТО в Босна и Херцеговина (БиХ) нахлуха в домовете на сина на Радован Караджич, Саша, и на съпругата му Лиляна. Те живеят в град Пале, военновременна крепост на босненските сърби, на около 16 км източно от Сараево. 
						"Днес сме в дома на Саша Караджич и отново търсим доказателства и информация за движението и местонахождението на Караджич, за мрежата, която го подкрепя, и за други заподозрени във военни престъпления," е казал в четвъртък (26 май) говорителят на НАТО Дерек Чапъл, цитиран от "Ройтерс". 
						В подобно изявление от сряда говорителят съобщи пред репортери и за обиска на дома на Лиляна Зелен-Кардажич. Според съобщенията десетки американски войници под командването на НАТО са участвали в двата обиска. 
						Чапъл обаче каза, че войниците не са очаквали да заловят самия Караджич по време на операциите от сряда и четвъртък. 
						"Ако имахме информация, че Караджич се укрива някъде, това щеше да е съвсем различна операция," е казал говорителят пред "Ройтерс" в телефонен разговор. 
						От дома на съпругата на Караджич войниците от НАТО са конфискували някои неуточнени предмети за следствен анализ в базата "Бутмир" в северната част на БиХ. Чапъл, който определи операцията като "успешна", каза, че тези предмети рано или късно ще бъдат върнати на собствениците им. Според съобщения в медиите войниците са отвели жена и мъж от къщата в един от десетките натовски автомобили, чакащи отвън, за да бъдат разпитани. 
						Караджич и неговият военновременен военачалник, Ратко Младич, изчезнаха няколко месеца, след като Международният наказателен съд за бивша Югославия (МНСБЮ) издаде през 1995 г. първоначалните си обвинителни актове срещу тях. Те са обвинени в редица военни престъпления, като срещу всеки от тях има по две обвинения в геноцид за предполагаемата им роля в клането в Сребреница през 1995 г. и 43-месечната обсада на Сараево. 
						Обиските, разглеждани като нов опит за засилване на натиска върху укриващите се обвиняеми във военни престъпления, се проведоха след няколко безуспешни опита на международните военни части да заловят Караджич през последните години. Последната операция бе осъществена през април 2004 г. в Пале, около осем месеца, преди НАТО да прехвърли на ЕС мироподдържащата си мисия в БиХ през декември 2004 г. В момента НАТО поддържа малка военна част в балканската страна, чиито основни задачи включват издирване на укриващи се обвиняеми във военни престъпления и съдействие на властите в борбата срещу организираната престъпност. 
						Караджич, на 59 г., бе президент на босненските сърби през по-голямата част от конфликта през 1992-1995 г. в БиХ. Смята се, че той се укрива в Източна БиХ и в родната си Черна гора и получава финансова и друга помощ от мрежа от поддръжници, които вече почти десет години му помагат да се изплъзва от опитите за арестуването му. 
						Международната общност наложи някои мерки срещу лица, заподозрени, че помагат на бегълци да се укриват от правосъдието, включително визови забрани, замразяване на активи и уволняване на босненско-сръбски държавни служители. 
						Междувременно пълното сътрудничество с МНСБЮ, включително арестуването и предаването на обвинените от съда в Хага лица, остава основно условие за напредъка на БиХ и Сърбия и Черна гора към европейска интеграция.

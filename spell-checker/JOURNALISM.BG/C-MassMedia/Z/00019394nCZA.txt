Сърбия обещава да осъществи на практика плана си за сътрудничество с МНСБЮ
					27/07/2006
					Сръбските власти заявяват, че подготвят конкретни оперативни мерки за прилагане на правителствения план за действие за сътрудничество с Трибунала на ООН за военни престъпления. 
					(Блиц - 27/07/06; AП, ЮПИ, РСЕ/РС, Бета, Блиц, Сръбско правителство - 26/07/06; AП, Ireland Online, Бета, Радио Б92 - 25/07/06)
 
					 
						
Сръбските власти ще издадат заповед за арест на най-издирвания обвиняем във военни престъпления, Ратко Младич (вляво на плаката), и ще предложат награда за сведения, водещи до залавянето му. [Архив]
						В четвъртък (26 юли) високопоставен представител на властите в Белград заяви, че се подготвят конкретни оперативни мерки за прилагане на плана за действие на Сърбия за пълно сътрудничество с Международния наказателен съд за бивша Югославия (МНСБЮ). 
						Представители на вътрешното министерство, службата за разузнаване и сигурност и службата за сигурност на армията ще съставят "съвместен оперативен план за финализиране на сътрудничеството с Хагския трибунал," заяви в сряда председателят на сръбския Национален съвет за сътрудничество с МНСБЮ Расим Ляич пред белградския ежедневник "Блиц". 
						"Оперативният план ще конкретизира всяка точка от плана за действие. Ще бъдат създадени и звена, които да работят по изпълнението на всички тези точки. Ще се осъществява пълен контрол върху действията на всички оперативни звена," каза Ляич. Той добави, че Белград "редовно" ще информира Трибунала на ООН и ЕС за предприетите стъпки. 
						Скоро след като сръбският премиер Воислав Кощуница представи плана за действие на представителите на ЕС на 17 юли, правителството назначи Ляич и специалния прокурор за военни престъпления Владимир Вукчевич за отговорници по надзора и ръководството на изпълнението на плана. Във вторник вътрешният министър Драган Йочич заяви, че за преследването на военни престъпления са отделени допълнителни средства в размер на 574000 евро. 
						Очаква се прилагането на плана да доведе до арестуването и екстрадирането в Хага на обвиняемите от МНСБЮ, които са все още на свобода, в т. ч. на бившия босненски сръбски военен командир Ратко Младич, чийто първоначален обвинителен акт за военни престъпления датира от 1995 г. Беглецът, който редом с бившия босненски сръбски лидер Радован Караджич оглавява списъка на най-издирваните обвиняеми от Трибунала на ООН, е обвинен в геноцид във връзка с избиването в Сребреница през 1995 г. на 8000 босненски мюсюлмани, мъже и момчета, както и с 43-месечната обсада на Сараево. 
						По време на посещение в сряда американският специален представител по въпросите на военните престъпления Клинт Уилямсън приветства одобряването на плана за действие, като каза, че сръбското правителство "е отправило ясно послание ... че приема сериозно своите задължения". Същевременно обаче той призова Белград да гарантира привеждането в действие на заявената си воля да изпълни своите международни задължения. 
						Пълното сътрудничество с МНСБЮ е основно условие за напредъка на Сърбия към евроатлантическа интеграция. В началото на май ЕС преустанови преговорите си с Белград по Споразумението за стабилизация и асоцииране, след като сръбските власти не успяха да изпълнят обещанието си да предадат Младич на Хагския трибунал до 30 април. 
						"Плановете и ангажиментите са поети", цитира АП думите на Уилямсън от сряда след срещите му с висши представители на властите, в т. ч. с Кощуница и с президента Борис Тадич. "Сега е моментът Сърбия да предприеме действия и да постигне пълно сътрудничество с Трибунала. Нека не забравяме, че Младич е обвинен в организиране на масовото избиване на хиляди невъоръжени хора. Докато Сърбия не затвори тази мрачна страница от историята си, тя няма да може да се придвижи бързо към бъдещето, което нейните граждани заслужават," каза той.

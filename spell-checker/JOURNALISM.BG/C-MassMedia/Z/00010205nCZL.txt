Сърбин осъден за убийството на косовски албанци
19/03/2004
Сърбинът Саша Цветан бе осъден в сряда (17 март) в Белград за убийството на 14 албанци в Подуево през 1999 г. по време на войната в Косово.
От Игор Йованович за Southeast European Times в Белград - 19/03/04
 
 
Сърбинът Саша Цветан (в центъра) бе осъден на 20 години затвор за убийства на косовски албанци през 1999 г. [АФП]
В сряда (17 март) в Белград завърши първият голям публичен процес за военни престъпления, извършени срещу косовски албанци по време на конфликта в провинцията през 1999 г. Саша Цветан, бивш член на т.нар. отряд "Скорпиони", който е бил част от сръбската полиция в Косово през 1999 г., получи максимална присъда от 20 години затвор.
Цветан бе осъден за убийството на 14 албански граждани, някои от които деца, и за раняването на други пет деца в косовския град Подуево при пристигането на сръбските сили за сигурност през март 1999 г.
Деца, преживели зверствата в Подуево, дадоха показания на процеса. Един от свидетелите бе Енвер Дуричи, цялото семейство на когото е било избито. Друг свидетел, Реджеп Кастрати, идентифицира Цветан като един от членовете на отряда "Скорпиони", които са ограбили семейството му и са го изхвърлили от дома му.
Показания дадоха и няколко членове на сръбската полиция, които са били в Косово с Цветан. Те не го идентифицираха като извършител на престъпленията. Но един от тях, Горан Стопарич, промени първоначалните си показания и обвини Цветан в убийство. Точно тези показания бяха повратната точка в процеса.
Според Стопарич Цветан, заедно с още трима полицаи, отвел с насочено оръжие 19 цивилни албанци и започнал да стреля по тях. Съдът не успя да установи идентичността на останалите участници.
Цветан, чийто процес започна през 1999 г., не се призна за виновен. Той твърди, че делото срещу него е инсценирано от режима на бившия югославски президент Слободан Милошевич с цел да се заблуди международната общност.
В последното си изявление пред съда Цветан каза, че като човек и като войник той съжалява за смъртта на невинни хора в едно несправедливо и чудовищно престъпление, като добави, че никога не би стрелял по деца и по други цивилни. Междувременно Фондацията за хуманитарно право и Сръбската прокуратура казаха, че присъдата на Цветан е доказала, че сръбските съдилища могат да разглеждат дела за военни престъпления.

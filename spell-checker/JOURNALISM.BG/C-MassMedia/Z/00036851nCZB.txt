След Хрант Динк: вестникът в центъра на историята
					06/12/2010
					Главният редактор на все по-влиятелен арменски седмичник разговаря със SETimes за убийството на своя предшественик и за отзвука му в Турция.
					От Александър Кристи-Милър за Southeast European Times в Истанбул - 06/12/10
 
					 
						
Главният редактор на "Агос" Робер Коптас. [Aлександър Кристи-Mилър/SETimes]
						Още с влизането в помещенията на "Агос" в модерното предградие на Истанбул Османбей, веднага става ясно, че това не е обикновен вестник. 
						На входа и на стълбището ви посрещат камери и преди да влезете в стария, тесен офис с дъсчен под, вие първо трябва да минете през зоната за сигурност от стомана и бронирано стъкло. 
						Щом влезете вътре, веднага ще видите огромна снимка, рамкирана в светлини на човека, чиято смърт наложи тези мерки за сигурност: на основателя на вестника Хрант Динк. 
						Динк бе застрелян пред офисите на вестника през 2007 г., като неговото убийство се свърза с елементи от турската "дълбока държава". Той бе превърнал вестника в изразител на мнението на малката арменска общност в Турция и по отношение на най-чувствителните въпроси, свързани със съвременната културна и етническа идентичност на съвременна Турция. Много хора смятат, че той заплати за това с живота си. 
						Неговият последен приемник като главен редактор на седмичния вестник Робер Коптас, който пое поста от Етиен Махкупиен през юни, каза следното пред SETimes за наследения от Динк "Агос" и за предизвикателствата, пред които е изправена арменската общност в Турция. 
						
						SETimes: Как се е променил "Агос" от създаването си досега? Той вестник само за арменската общност в Турция ли е, или е станал нещо повече от това? 
						
						Робер Коптас: Благодарение на усилията на Хрант Динк "Агос" стана по-влиятелен вестник, отколкото очаквахме в началото. Както казахте, в началото той беше само вестник за общността, издаван на турски и на арменски език, и бе смятан за платформа за изразяване на проблемите на арменската общност в Турция и най-вече в Истанбул. 
						Но с времето "Агос" стана платформа не само за арменците, но също и за някои други етнически или религиозни групи в Турция или за опозиционно малцинство или политически групи, страдащи от дискриминация или национализъм. Така че сега ние имаме някои арменски колумнисти и автори, които не са арменци. Имаме почти равен брой читатели арменци и читатели, които не са арменци. Затова можем да кажем, че "Агос" прекоси границите на арменската общност и стана вестник на цяла Турция. "Агос" е с малък тираж, но с голямо влияние. 
						
						SETimes: Какви са плановете ви за вестника като негов главен редактор? 
						
						Koптас: Главните мотиви на "Агос" няма да се променат: демократизацията на страната, проблеми, свързани с човешките права, правата на религиозните групи, най-вече арменски и някои други. Ще се опитаме да бъдем по-добри журналисти и да работим по-упорито. По своята същност "Агос" има аматьорски дух, който е много важен за нас, но ние ще прибавим към това аматьорство професионален работен стил. 
						
						SETimes: Какви са ползите от този аматьорски дух? 
						
						Koптас: Разбира се, той става по-жив вестник без строго определени ограничения; всеки проблем на хората може да бъде наша тема. В един професионален вестник не е лесно да дадеш своя принос на читател, но "Агос" е по-отворен за това. 
						
Хиляди опечалени носят плакати с надпис: "Всички ние сме Хрант Динк. Всички ние сме арменци" по време на погребението в Истанбул на 23 януари, 2007 г. [Ройтерс]
						Другото е, че нашият вестник като всеки в Турция има проблем с турския национализъм. Ние можем да се изразяваме по по-хуманен начин, отколкото други професионални вестници, защото страдаме от нагласата, дискриминираща арменците спрямо турците или кюрдите спрямо турците. 
						
						SETimes: Един от вашите предшественици като редактор бе Хрант Динк, който бе убит пред тези офиси. Защо го убиха? 
						
						Koптас: Защото бе много опасен в очите на турските ултранационалисти. Той винаги преминаваше границата: беше арменец, но не "приемлив" арменец, както те го определяха, защото обикновеният арменец няма право да говори, а той говореше, и то много високо. Той не бе обикновен журналист: докосваше се до всеки парлив проблем в Турция. 
						Той стана мост между тези етнически групи - кюрди, турци и арменци - и мисля, че бе модел за подражание за бъдещия турски гражданин, защото държеше на собствената си култура и идентичност, но също така се опитваше да разбере турците и исляма. Поради това той бе опасен човек и те знаеха, че убийството му ще разруши много положителни неща. 
						
						SETimes: Смятате ли, че са били прави да мислят така? Какво влияние оказа смъртта му? 
						
						Koптас: Тя оказа огромно влияние върху турското общество. Стана крайъгълен камък. Убийците не очакваха, че хиляди хора ще излязат на улицата, плачейки. "Ние всички сме Хрант, ние всички сме арменци." За пръв път в турската история хората се събраха, за да плачат за арменец. 
						Турската държава има някои индоктриниращи механинзми като училище, армия, медии и на хората им се казва само едностранчива история. Истината идва само от държавата и за пръв път в живота си хората видяха, че истината може да бъде различна и някои интерпретации на турската история не могат да бъдат верни. Ако днес те са убили арменец, мирен човек - може би са смятали, че арменският геноцид [от епохата на Първата световна война] може би е исторически факт? 
						Появата на тези идеи осигури възможност за дискусии за историята, за днешното време и за бъдещето. Убийството на Хрант Динк помогна на турското общество, защото то ни даде възможност да обсъждаме по-свободно турската идентичност, арменците и кюрдския проблем. 
						
						SETimes: Бих искал да ви попитам нещо повече за проблемите, които арменците имат с турския национализм. Разбирам, че собственото ви име е Робер, но законното ви име е Мурат. Бихте ли ни казали защо това е така? 
						
						Koптас: Да бъдеш арменец понякога може да бъде опасно в турското общество и баща ми се страхуваше, че когато постъпя в армията, арменското ми име може да бъде проблем за мен. Поради този страх, той решил да ме запише като Мурат, с турско име. Този страх все още изпитват повечето арменци; те използват различни имена, когато са по пазарите, когато вършат бизнес. Крият истинските си имена и използват турски имена. 
						
Богослужение на 19 септември пред църквата "Свети кръст", арменска църква на остров Акдамар. [Ройтерс]
						До сега турската държава смяташе арменците за второкласни граждани. Институционално тя има право върху собствеността на нашите институции, фондации и църкви. 
						Тази концепция за второкласно гражданство се отразява в обществото, защото когато хората виждат, че арменците не са смятани за равноправни граждани, започва да се гледа на тях като на чужденци и се създава усещане за право на дискриминация серщу арменците. Бидейки арменец, може да бъдеш смятан за враг, за враждебен народ. Затова тази дискриминация на официално ниво оказва влияние върху обществото. 
						
						SETimes: Смятате ли, че този вид проблеми не са вече толкова тежки? Как се промениха през последните няколко години? 
						
						Koптас: Относително погледнато, положението се подобрява, тъй като преди 20 години бе невъзможно да се говори за тези проблеми и турските интелектуалци не знаеха за съществуването на тези проблеми. Само арменците защитаваха правата си и кюрдите защитаваха собствените си права, но сега е различно: сега съществува група интелектуалци [от всички етноси], които се противопоставят на този вид дискриминация. 
						С тези идеи расте младото поколение, така че хората могат да разберат, че национализмът не е толкова добър, колкото твърди държавата. 
						
						SETimes: Неотдавна вие присъствахте на богослужение в църквата "Сурп Хач" на остров Акдамар (Ахтамар), когато църквата бе отворена за пръв път от 95 години. Какво ще кажете за това богослужение? 
						
						Koптас: Преди церемонията изпитвах смесени чувства. За нас това бе исторически момент, защото след 95 години за пръв път щеше да има религиозна церемония в Ахтамар, който е символ на арменската култура и арменската история по тези земи. 
						Но от друга страна знаем, че турската държава използва тази реновация и церемонията като средство за пропаганда. Беше много ясно. Но аз вярвам, че можем да променим тази пропаганда по позитивен начин, като покажем на света и на Турция, че по тези земи е имало арменци, че са имали култура тук, че са имали религиозни основи, че са имали църкви, училища и т.н., и ако можем да използваме това като платформа, за да покажем на хората, че това е символ на арменските загуби, само като признаем тези загуби и се изправим през тази история, можем да изградим мирно бъдеще.

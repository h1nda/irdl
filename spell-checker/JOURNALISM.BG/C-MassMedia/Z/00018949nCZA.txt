Съветът за сигурност продължава мандата на мисията на ООН в Кипър
					16/06/2006
					Съветът за сигурност продължи мандата на мироподдържащата мисия на ООН в Кипър с още шест месеца, като призова кипърските гърци и турци да работят за възобновяване на преговорите.
					(AKИ, Гардиън, EUobserver - 16/06/06; ООН, Кипърска осведомителна агенция - 15/06/06)
 
					 
						
Мироподдържащата мисия на ООН в Кипър ще бъде продължена. [Гети Имиджис]
						Съветът за сигурност на ООН прие в четвъртък (15 юни) резолюция за продължаване на мандата на мироподдържащата мисия на организацията в Кипър (ЮНФИКИП) с още шест месеца, като призова и двете общности на разделения остров да направят стъпки за подновяване на мирните преговори. 
						Органът, в който са представени 15 държави, изрази също съжаление от факта, "че несъответствието между думи и дела остава твърде голямо и генералният секретар [Кофи Анан] не може да възобнови напълно мисията си на добра воля", и призова за "напредък към подновяване на преговорите за цялостно споразумение". 
						Близо три месеца, след като напрежението между кипърските гърци и турци преля в насилие през декември 1963 г., Съветът за сигурност прие резолюция за създаването на ЮНФИКИП с мандат "да предотвратява нови сблъсъци и при необходимост да съдейства за поддържането и възстановяването на закона и реда." Мандатът се продължава периодично. 
						Подкрепеният от Атина преврат на кипърските гърци през юли 1974 г., целящ обединение на Кипър с Гърция, бе последван от военна инвазия на Турция, която установи контрол върху северната част на острова. Фактическото прекратяване на военните действия влезе в сила на 16 август 1974 г., в резултат на което бе установена линията на прекратяване на огъня и буферна зона. Все още не е подписано официално споразумение за прекратяване на военните действия. 
						Последният опит за прекратяване на повече от 30-годишното разделение на Кипър се провали през април 2004 г., когато кипърските гърци с голямо мнозинство отхвърлиха плана за обединение, предложен от Анан. 
						Макар че мнозинството от кипърските турци подкрепиха проекта, само международно признатата гръцка част на острова впоследствие стана член на ЕС на 1 май 2004 г., представлявайки целия остров. Кипърската турска администрация е призната единствено от Анкара. 
						В разговор с репортери в четвъртък Анан призна, че ситуацията не е лесна за решаване. "Положението бе допълнително усложнено от факта, че Кипър е вече член на ЕС, а Турция иска да се присъедини към ЕС," цитира думите на Анан доклад на ООН. "Така, когато преговаряш и едната страна е вече членка на клуба, а другата иска да влезе в него, нещата не стават по-лесни." 
						В понеделник споразумение, постигнато в последната минута, спомогна за преодоляване на сериозна криза между ЕС и Турция във връзка с кипърския проблем. Никозия заплаши да блокира преговорите за членство на Анкара в случай че тя не нормализира отношенията си с Никозия и не приложи протокола за митнически съюз, който подписа миналата година. 
						Съгласно протокола Турция се съгласи да разшири митническия си съюз със ЕС за всички негови страни членки, включително Кипър. Но в отделна декларация, приложена към протокола, Анкара даде да се разбере, че това не означава признаване на кипърската гръцка администрация. Оттогава тя отказва да предостави достъп до своите пристанища и летища на кипърски гръцки кораби и самолети. 
						Турските власти заявяват, че ще вдигнат забраната едва когато бъде прекратена изолацията на кипърската турска общност.

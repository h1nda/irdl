Съдът на ООН разпорежда медицински преглед за Милошевич
14/11/2002
 
ХАГА, Холандия -- Съдиите в процеса срещу бившия югославски президент Слободан Милошевич постановиха в сряда (13 ноември) Милошевич да бъде подложен на психиатрични и кардиологични прегледи, за да се прецени въздействието на процеса върху здравословното му състояние. Процесът беше прекъсван неколкократно неотдавна, поради оплаквания от Милошевич от високо кръвно налягане и изтощение. Във вторник, всички разпити на свидетели бяха отменени поне до края на седмицата. Белградското радио Б92 цитира говорителката на трибунала за военни престъпления на ООН, Флоранс Хартман, която казва, че съдът обсъжда възможно освобождаване под гаранция, поради влошаващото се здравословно състояние на Милошевич. Като прецедент, тя цитира случая с генерала от босненско-сръбската армия Радислав Кръстич, чийто адвокат го представляваше, докато той беше на лечение. Милошевич обаче отхвърли призивите на съда за назначаване на адвокат, който да го представлява. В сряда, горната камара на югославския парламент прие декларация с искане за временното му освобождаване, за да бъде лекуван в Югославия. (Ройтерс, AФП, Tанюг, Б92 Радио и ТВ, БиБиСи - 13/11/02)

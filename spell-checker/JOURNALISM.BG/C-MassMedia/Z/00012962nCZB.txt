Главните военнопрестъпници са все още на свобода
					13/12/2004
					По-голямата част от обвинените от Трибунала на ООН за военните престъпления лица за участието им в зверствата, извършени по време на балканските конфликти през 90-те години, бяха предадени на правосъдието. Трибуналът навлезе в нова, заключителна фаза на неговата стратегия, целяща завършване на дейността му до края на 2010 г. Няколко основни военнопрестъпници, обаче, остават на свобода. Представители на Трибунала казват, че неуспехът на усилията да ги изправят пред съда на ООН излага международното правосъдие на риск. 
					От Светла Димитрова за Southeast European Times от София - 13/12/04
 
					 
						
(Отляво) Босненско-сръбският лидер Радован Караджич, неговият военнокомандващ Ратко Младич и хърватският генерал от запаса Анте Готовина са трима от главните заподозрени във военни престъпления, оставащи на свобода. [Фото илюстрация на SE Times]
						Международният Трибунал за военните престъпления за бивша Югославия (МТВПБЮ) повдигна обвинения срещу повече от 100 души във връзка с участието им в зверствата, извършени по време на балканските конфликти през 90-те години. Повечето от тях или се предадоха доброволно, или пък бяха арестувани и екстрадирани в Трибунала в Хага. 
						19 заподозрени, обаче, остават на свобода. Сред тяха са тримата най-издирвани военнопрестъпници - босненско-сръбският лидер Радован Караджич, неговият военнокомандващ Ратко Младич и хърватският генерал от запаса Анте Готовина. Според прокурорите на ООН, всеки от тях носи отговорност - индивидуално или по силата на високата му позиция във властта - за военни престъпления, причинили смъртта на стотици хора. 
						Над 200000 души бяха убити в резултат на конфликтите в Хърватия и Босна и Херцеговина (БиХ) през първата половина на 90-те години, а над 2 милиона души бяха принудени да напуснат домовете си. През юли 1995 г., няколко седмици преди края на босненския конфликт в Сребреница бяха екзекутирани от босненско-сръбските сили 8000 момчета и мъже - босненски мюсюлмани, което се счита за най-голямото зверство, извършено сред Втората световна война.Около 10500 души, в това число 1800 деца, бяха убити, а 50000 - ранени по време на бомбената и снайперска атака, проведена срещу цивилното население в Сараево от босненско-сръбски сили, части на сръбската армия и военизирани подразделения. 
						МТВПБЮ първо обвини Караджич и Младич през юли 1995 г. Второ общо обвинение бе повдигнато срещу двамата през ноември същата година. Отделни изменени обвинения бяха издадени срещу Караджич и Младич съответно през април 2000 и октомври 2002 г. Всеки от двамата босненско-сръбски лидери бе обвинен по два пункта за геноцид, които включват, но не се изчерпват само с клането в Сребреница и обсадата на Сараево. 
						По време на войната Караджич бе президент на босненско-сръбската република и председател на нейния съвет за национална сигурност, а така също главнокомандващ босненско-сръбските въоръжени сили и лидер на Сръбската демократическа партия. Сили, намиращи се под негово ръководство и контрол, участваха в различни акции за значително намаляване числеността на босненските мюсюлмани, босненските хървати и други представители на несръбското население в редица общини в БиХ, се казва в изменените обвинения. Освен в геноцид Караджич е обвинен по общо девет други пункта за престъпления против човечеството, нарушения на законите или обичаите на войната и сериозни нарушения на Женевските конвенции от 1949 г. 
						Караджич обяви, че напуска политиката на 19 юли 1996 г. - осем дни, след като МТВПБЮ издаде международна призовка за арестуването му. След това той изчезна и оттогава се укрива. Смята се, че той се крие в планинските части на сръбската общност в БиХ, Република Сръбска (РС), като от време на време пресича границата със съседна Черна гора. 
						Младич бе командир на главния щаб на армията на Република Сръбска през почти цялата война, оставайки на този пост до декември 1996 г. Освен в геноцид, прокурорите на МТВПБЮ го обвиняват по седем пункта за престъпления срещу човечеството и шест пункта за нарушения на законите или обичаите на войната поради неговата индивидуална и по силата на висшия му пост отговорност за жестокости, извършени по време на войната. 
						
Главният прокурор по военните престъпления Карла дел Понте каза, че неуспехът на властите в РС, Хъратия и Сърбия да арестуват и предадат на МТВПБЮ обвиняемите може да извади от релсите процеса на прилагане на одобрената от ООН стратегия за приключване на работата. [AФП]
						Както и Караджич, Младич се укрива от 1996 г насам. Главният прокурор на МТВПБЮ Карла дел Понте многократно заявява, че той е в Сърбия, но властите в Белград отричат това. 
						Статия в сараевския всекидневник Дневни Аваз от 30 ноември публикува копия от личното военно досие на Младич, показващи, че той е бил освобеден от армията на Република Сръбска през март 2002 г. - почти седем години, след като МТВПБЮ за първи път повдигна срещу него обвинения за военни престъпления. Междувременно той е получавал заплата от сръбската армия до 2001 г., става ясно от документите. 
						Дел Понте казва, че мрежи за подкрепа, включващи държавни структури, са подпомагали Готовина да избегне правосъдието. Тя твърди, че този ключов военнопрестъпник-беглец е бил забелязан в Хърватия по различни поводи. Властите в Загреб заявяват, че Готовина е напуснал страната и не знаят неговото местопребиваване. Те също така отричат участието на държавни структури в каквито и да е било мрежи за подкрепа на беглеца. 
						Бившият генерал изчезна през юни 2001 г., след като бе информиран от хърватските власти, че има подписано обвинение срещу него. Готовина е обвинен по четири пункта за престъпления срещу човечеството и три пункта за нарушения на законите или обичаите на войната във връзка с офанзивата на хърватската армия, под кодовото название "Операция буря", за обратно завземане на Крайна от сръбските бунтовници. Целта на операцията, проведена в началото на август 1995 г., бе да се премахне насилствено сръбското население от региона. МТВПБЮ смята, че Готовина носи лична и по силата на служебното си положение отговорност за поредица зверства, извършени от войските под негово командване по време на продължилата няколко дни офанзива и последвалите я действия в периода до ноември 1995 г. Най-малко 150 сърби от Крайна бяха убити и близо 200000 бяха принудени да напуснат домовете си в резултат на "Операция буря". Готовина бе освободен от хърватската армия в края на септември 2000 г. 
						В обръщение пред Съвета за сигурност на ООН на 23 ноември дел Понте заяви, че неуспехът на властите в РС, Хъратия и Сърбия да арестуват и предадат на МТВПБЮ обвиняемите може да извади от релсите процеса на прилагане на одобрената от ООН стратегия за приключване на работата, която бе предвидила всички разследвания да завършат до края на 2004 г. Също така според стратегията, всички съдебни процеси трябва да приключат до края на 2008 г., а всички обжалвания - през следващия период от 24 месеца, така че МТВПБЮ да привърши всички свои дейности през 2010 г. 
						"Преди всичко липсата на сътрудничество от страна на Белград остава най-важната пречка пред Трибунала да изпълни стратегията за приключване на работата", заяви прокурорката пред Съвета за сигурност, като добави, че най-малко десетина издирвани обвиняеми, някои от тях открито, живеят в Сърбия. Главният прокурор на МТВПБЮ бе особено критична към сръбския премиер Воислав Кощуница, поради неговото нежелание да арестува и екстрадира обвиняемите от Хагския трибунал. 
						Разкритията за следвоенните отношения на армиите на РС и Сърбия с Младич и предаването на Драгомир Милошевич на властите в Белград на 3 декември потвърждават твърденията на дел Понте. 
						Сред 19-те все още идирвани от МТВПБЮ обвиняеми са четирима генерали от сръбската полиция и армия - Сретен Лукич, Владимир Лазаревич, Небойша Павкович и Властимир Дьорджевич, обвинени във връзка с конфликта в Косово през 1998-1999 г. 
						Властите в РС са подложени на засилен международен натиск да изпълнят задълженията си по Дейтънското споразумение, според които те трябва да сътрудничат изцяло на МТВПБЮ. За разлика от федерацията БиХ, която предаде на Хага всички свои обвиняеми, РС не е арестувала нито един военнопрестъпник. 
						В края на юни БиХ и Сърбия-Черна гора не получиха очакваните покани за участие в програмата на НАТО Партньорство за мир - първа стъпка към евентуално членство в алианса - поради липсата на сътрудничество от страна на властите на Сърбия и РС. 
						
"Ние трябва заедно да браним принципите на правосъдието за поставяне край на безнаказаността и установяване на помирение в бивша Югославия", каза председателят на МТВПБЮ Теодор Мерон (вляво с хърватския президент Стипе Месич). [AФП]
						Няколко дни по-късно върховният международен представител в БиХ Пади Ашдаун наложи серия широкообхватни мерки срещу тези, които пречат на пълното сътрудничество на страната с МТВПБЮ. Според анализаторите, последните разкрития за Младич могат да предизвиката нови мерки, които ще засегнат някои институции в РС като министерствата на отбраната и вътрешните работи. 
						ЕС обвърза влизането на трите страни в съюза с пълното им сътрудничество с Трибунала на ООН. През октомври ЕС прие решение за замразяване на "всички фондове и икономически ресурси, принадлежащи или притежавани" от тримата най-издирвани обвиняеми на МТВПБЮ Караджич, Младич и Готовина. 
						Хърватия се надява да получи дата за започване на присъединителните преговори по време на срещата на върха на ЕС в Копенхаген на 17 декември. Дел Понте каза, че екстрадицията на Готовина остава единствената пречка за пълното сътрудничество на страната с Трибулана на ООН. 
						САЩ вече замразиха помощта за Сърбия поради неспазването на задължененията й към МТВПБЮ, но дел Понте настоява за "още по силен натиск", включващ "дипломатически, икономически и финансови" санкции. 
						Прокурорката предупреди, че ако Караджич, Младич и Готовина не бъдат предадени на правосъдието през следващите месеци, ще трябва да бъдат преразгледани крайните срокове, определени в стратегията на Трибунала за приключване на работата. Позволяването на известни военнопрестъпници да бъдат на свобода излага също така на риск международната правосъдна система, смята председателят на МТВПБЮ Теодор Мерон. С наближаване края на дейността на Трибунала ние трябва заедно да браним принципите на правосъдието за поставяне край на безнаказаността и установяване на помирение в бивша Югославия", заяви той пред Съвета за сигурност през ноември.
						 "Ако международната общност не можа да предотврати геноцида в Сребреница, тя поне не трябва да остава това и други тежки престъпления ненаказани", каза дел Понте.

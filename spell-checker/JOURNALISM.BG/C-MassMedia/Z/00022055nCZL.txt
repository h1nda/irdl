Албанският лидер Рама иска кръгла маса по въпросите на реформите с управляващата ДП 
					27/03/2007
					 
						ТИРАНА, Албания -- Лидерът на Социалистическата партия Еди Рама изпрати в понеделник (26 март) писмо до министър председателя Сали Бериша, ръководител на управляващата Демократическа партия, в което предлага дискусия около кръглата маса по въпросите на ключовите реформи. Припомняйки политическата безизходица, която почти провали местните избори миналия месец, Рама подчерта, че основните партии трябва да започнат нова фаза на политическия диалог и сътрудничество и да обединят силите си за осъществяване на реформите, имащи решаващо значение за кандидатурата на страната за евроатлантическа интеграция. Рама намекна също така, че ако Бериша отхвърли поканата, опозицията ще поеме курс към предсрочни парламентарни избори. 
						Други новини от понеделник -- Министерството на външните работи съобщи, че шведският парламент е ратифицирал Споразумението за стабилизация и асоцииране на Албания с ЕС. Швеция е петата страна, членка на ЕС, която прави това. (KohaJone, Шекули, Албейниън Нюз - 27/03/07; 24-оре, Топ-Чанъл - 26/03/07)

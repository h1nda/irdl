Най-високопоставеният турски генерал предложи нова визия за армията, демокрацията и секуларизма
					16/04/2009
					Турският генерал Илкер Башбуг предлага нов модел за подкрепата на армията за плуралистичната демокрация.
					От Айхан Шимшек за Southeast European Times от Анкара -- 16/04/09
 
					 
						
Турският генерал Илкер Башбуг във Военната академия в Истанбул във вторник (14 април). [Гети Имиджис]
						В реч във Военната академия в Истанбул началникът на генералния щаб, генерал Илкер Башбуг, изложи във вторник (14 април) нова визия за ролята на военните в турското общество. Обръщайки се към преобладаващо академична публика, включваща бъдещите военни лидери на Турция, Башбуг даде нова дефиниция на секуларизма и отхвърли етнически обоснованата дефиниция на турското гражданство.
						 Той отново потвърди и твърдия ангажимент на армията към „плуралистичната” демокрация и обеща да разгледа „гражданско-военните отношения, борбата срещу тероризма, демокрацията и секуларизма от академична перспектива". 
						Тъй като военните се възприемат като главен пазител на светската система на управление в Турция, те са в обтегнати отношения с управляващата Партия на справедливостта и развитието (ПСР), което е с корени в ислямизма. След изборната победа на ПСР през 2002 г. острите изказвания на военните се засилиха. Те се противопоставиха на номинацията на кандидата на ПСР и сегашен президент Абдула Гюл през 2007 г. 
						Резките им изказвания обаче произведоха обратен резултат; ПСР спечели допълнителна подкрепа на предсрочните избори през 2007 г. 
						Усложняващо положението на военните е настоящото разследване срещу „Ергенекон”, в хода на което полицията вече е арестувала близо 200 заподозрени, включително генерали в оставка и военни на действителна служба, за предполагаем заговор срещу правителството на ПСР. Незаконни подслушвателни устройства, от които изтече информация към проправителствени медии, допълват атмосферата на страх.
						 Забележките на Башбуг са в духа на опасенията на секуларистите от засилващите се „авторитарни” тенденции в ПСР след изборната й победа през 2007 г. Те твърдят, че делото „Ергенекон” се е превърнало в инструмент за сплашване на опонентите на правителството.
						Засягайки тези опасения, Башбуг подчерта значението на разделението на властите, върховенството на закона и независимата съдебна власт като стълбове на плуралистичната демокрация. В предишни изказвания генералите неминуемо акцентираха върху заплахата от фундаментализъм и изразяваха решимост да защитават секуларизма на всяка цена. 
						Башбуг обаче каза, че военните „никога не са били и никога няма да бъдат против религията”. Той разграничи вярващите мюсюлмани от религиозно ориентираните групи, които използват исляма за удовлетворяване на лични или политически интереси.
						"Мисълта, че религията би могла да се превърне в инструмент за постигане на цели, е най-голямото оскърбление, което може да бъде нанесено на самата религия," каза Башбуг. Той обеща, че генералният щаб неотклонно ще се съпротивлява, в рамките на закона, срещу усилията да се навреди на армията. 
						Колумнистът от „Милиет” Фикрет Била изтълкува забележките на Башбуг като опит за промяна на вижданията за военните сред вярващите мюсюлмани. Но те са също и предупреждение към религиозно ориентираните групи, преследващи свои интереси. 
						Башбуг заяви, че подобни групи са организирали медийна кампания за подхранване на „предразсъдъците” срещу военните. Като контрамярка срещу тези предполагаеми усилия армията охлаби своите правила за акредитация. Във Военната академия присъстваха журналисти, които по-рано не можеха да се сдобият с акредитация. 
						 „Тази реч е свидетелство за промяна на парадигмата в турския генерален щаб. Тези встъпителни думи са първите стъпки. По-добре е да ги подкрепим с градивна критика, отколкото просто да ги отминем с презрение,” каза коментаторът от телевизия „Си Ен Ен Търк” Али Сайдам.

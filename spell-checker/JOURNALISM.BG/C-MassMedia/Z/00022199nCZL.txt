Турция обмисля санкции срещу Ирак
					11/04/2007
					 
						АНКАРА, Турция -- След четиричасово спешно заседание във вторник (10 април) турският Съвет за национална сигурност (СНС), включващ президента, висши министри и военни, заяви че страната обмисля налагането на политически и икономически санкции срещу Ирак, в случай че той не отговори по подходящ начин на заплахите, отправени от иракските кюрди. СНС не даде подробности, но в медиите се спекулира, че единият от сценариите включва затваряне на граничните пунктове към Северен Ирак, които са важен маршрут за превозване на храни и други стоки, предназначени за иракските кюрди. 
						СНС се събра на заседание след сблъсъците през уикенда между турските сили за сигурност и терористи от Кюрдската работническа партия (ПКК) в Югоизточна Турция, които взеха 20 жертви, повече от половината от които турски войници. Съветът искаше също да отговори и на заплахата, отправена от Масуд Барзани, лидер на кюрдския автономен регион в Ирак. Той предупреди, че турска намеса в решаването на бъдещето на богатия на петрол кюрдски град Киркук може да предизвика въстание в Югоизточна Турция. (Милиет, Заман, Хюриет - 11/04/07; АП, АФП - 10/04/07)

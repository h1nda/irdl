Турция затвори посолството си в Багдад и границата с Ирак
27/02/2003
 
БАГДАД, Ирак -- Турция затвори посолството си в Ирак в сряда (26 февруари) и целият дипломатически персонал се е завърнал в страната, съобщи НТВ. Освен това, турските власти решиха да спрат преминаването през границата при Хабур, въпреки че според съобщенията движението от Ирак към Турция е позволено. Външният министър Яшар Якъш твърди, че това не е подготовка за война, а по-скоро предпазна мярка. Дипломатическите връзки между Турция и Ирак се обтегнаха след като Анкара демонстрира готовност да предостави помощ за САЩ. Иракският вицепрезидент Таха Ясин Рамадан е заявил по повод предоставените от НАТО ракети "Патриот" и системи AWACS на Турция, че Ирак обмисля ракетни атаки срещу страни, оказващи помощ на САЩ. (НТВ, Анадолска агенция, ТРТ - 26/02/03)

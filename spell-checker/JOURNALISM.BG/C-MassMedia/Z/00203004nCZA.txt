Връщането у дома в Косово крие опасности 
					20/07/2012
					Едно от предизвикателствата за завърналите се граждани е тяхната безопасност и сигурност.
					От Линда Карадаку за Southeast European Times от Прищина – 20/7/12
 
					 
						
Хора, които желаят да се завърнат в Косово, изчакват по-добри условия на живот. [Ройтерс]
						Повече от 330 000 души от 3-те милиона разселени лица по време на конфликта на Балканите през 90-те години на ХХ в. остават далеч от своите домове, като почти 200 000 косовари все още живеят в околните държави. 
						От 2000 г. повече от 23 000 души от малцинствените общности са се завърнали доброволно в Косово. Според експертите обаче завръщането и реинтеграцията често могат да бъдат трудни, особено за сръбската общност. 
						„Предизвикателствата засягат не само завръщащите се граждани, но и косовското общество като цяло; слабото прилагане на принципите на правовата държава, изнемогващата икономика, липсата на инфраструктура, недостатъчното осигуряване на основни услуги, включително достъп до здравеопазване, образование, социална закрила“, заяви за SETimes Деян Радивоевич, мениджър в „Приобщаващо местно развитие“, ПРООН Косово. 
						От 2010 г. Босна и Херцеговина (БиХ), Хърватия, Черна гора и Сърбия подновиха своите усилия за намирането на постоянно решение за около 73 000 бежанци от югославския конфликт. 
						Около 2 200 души, предимно сърби, остават разселени в Хърватия. Повече от 16 000 разселени лица от БиХ, Хърватия и Косово се намират в Черна гора. Македония е дом на около 1 600 бежанци от Косово, предимно роми. 
						Йо Хегенауер, представител на ВКБООН в Косово, заяви за SETimes, че връщането става бавно, с много пречки. 
						„Едно от предизвикателствата е, че цялостната ситуация със сигурността на малцинствата в Косово е сравнително стабилна, но крехка. Инцидентите, насочени срещу собствеността на малцинствата, както и качеството на реакцията на правоохранителните органи, оказаха негативно влияние върху възприемането на сигурността в Косово от малцинствените общности“, заяви Хегенауер. 
						Радивоевич е съгласен. „Въпреки че състоянието на сигурността в Косово като цяло остава относително стабилно, някои инциденти, насочени срещу завърнали се лица, и скорошните сблъсъци в северната част на Косово продължават да поставят предизвикателства за свободата на движение в Косово и реалната безопасност на завърналите се малцинствени общности, както и за това, как се възприема това от тях“, заяви той. 
						Според Хегенауер броят на докладваните инциденти, свързани със сигурността, които са потенциално етнически мотивирани, непрекъснато намалява. „Въпреки това напрежението между общностите продължава да съществува и взаимодействията все още са много ограничени, особено в северната част на Косово“. 
						В началото на юли сръбското семейство Милован и Лиляна Йевтич се завръща в Косово, но двамата са убити в дома си в село Талиноц, близо до Феризово. Косовски и международни представители осъдиха убийствата и поискаха извършителите да бъдат изправени пред съда. Въпреки това те все още са на свобода. 
						„Въпреки редовното сътрудничество с косовската полиция извършителите остават неустановени и ненаказани. Ето защо подкрепяме разширяването на институционалното сътрудничество на всички нива, така че ситуацията със сигурността, която досега е нестабилна, да не се усложни допълнително“, заяви за SETimes Радоица Томич, косовски министър, отговарящ за завръщането на бежанците и малцинствените общности. 
						Според Томич процесът на завръщане поставя много предизвикателства за сигурността на завърналите се лица в районите, които са населени предимно с албанци. 
						„Все още смятаме, че е необходимо да има междуетнически диалог между местната общност и завърналите се лица“, каза Томич за SETimes. 
						ВКБООН потвърди, че през последните две години общо 159 къщи са били предадени на завърнали се семейства, но през 2012 г. се наблюдава забавяне на процеса на завръщане, най-вече поради липсата на проекти за жилищно подпомагане и намирането на по-трайни решения на други места. 
						Икономическите условия както за мнозинството, така и за малцинствените общности в Косово остават лоши. Преобладават бедността и безработицата. Около 1 250 вътрешно разселени лица и бежанци продължават да живеят в колективни центрове в Гниляне, Митровица и Прищина, потвърждава ВКБООН. 
						Томич съобщи пред медиите, че през 2011 г. са се завърнали 425 души, повечето от които в напреднала възраст. 
						Момчило Йованович, на 50 г., е решил да се върне от Сърбия в Косово, в село Брусинце, община Каменица. Той посочва, че основният проблем е безработицата, а единственият му доход е от обработване на земя. „Останалата част от семейството ще се върне, ако общината и международните органи в Косово осигурят минимални условия за живот“, каза той за SETimes. 
						Според Хегенауер междуетническият диалог между общностите е част от процеса на завръщане. „Важно е завърналите се хора да се срещнат със своите бивши съседи и да общуват открито с тях“, заяви тя. 
					
				
			
					 
					
 
 

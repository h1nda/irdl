Процесът срещу "Вуковарската тройка" започна в Хага
					11/10/2005
					Процесът срещу тримата офицери от бившата югославска армия, обвинени в участие в клането във Вуковар през 1991 г., започна във вторник в трибунала на ООН за военни престъпления в Хага. 
					Би Би Си - 11/10/05; Ройтерс - 10/10/05; Международен наказателен съд за бивша Югославия)
 
					 
						
Според прокурорите офицерите от бившата югославска армия Миле Мръкшич (вдясно), Мирослав Радич (вляво) и Веселин Сливанчанин (в средата) са командвали военните части, които са извели от една болница над 400 души и след това са избили много от тях. [АФП] 
						Във вторник (11 октомври) в Международния наказателен съд за бивша Югославия (МНСБЮ) започна процесът срещу тримата офицери от бившата Югославска народна армия (ЮНА), обвинени във военни престъпления във връзка с убийството на над 260 хървати и други лица от несръбски произход във Вуковар през 1991 г.
						Според общия обвинителен акт Миле Мръкшич, Веселин Сливанчанин и Мирослав Радич носят индивидуална наказателна отговорност за убийствата, както и наказателна отговорност като командири. Тримата са обвинени в пет престъпления срещу човечеството и три нарушения на законите и обичаите за водене на война заради преследване, избиване, убийства, мъчения, нехуманни актове и жестоко отношение. 
						И тримата са служили в Първа гвардейска моторизирана бригада (ГМБ) на ЮНА, която носи основната отговорност за нападението срещу Вуковар. Според МНСБЮ 58-годишният Мръкшич е бил командир на Първа ГМБ и Оперативна група (ОГ) "Юг". Като офицер по сигурността на Първа ГМБ и ОГ "Юг" 52-годишният Сливанчанин на практика е командвал батальона на военната полиция на подчинение на Първа ГМБ. 43-годишният Радич е командвал пехотна рота от Първи батальон на Първа ГМБ. 
						Бившите сръбски офицери, често наричани "Вуковарската тройка", не се признаха за виновни. 
						След тримесечна обсада град Вуковар в хърватския регион Източна Славония бе превзет от сръбските части на 18 ноември 1991 г. През последните дни от обсадата неколкостотин души потърсили убежище в болница във Вуковар близо до центъра на града, като се надявали, че ще бъдат евакуирани в присъствието на международни наблюдатели. По силата на споразумение между ЮНА и хърватското правителство евакуацията на болницата е била възложена на сръбските части. 
						Сутринта на 20 ноември 1991 г. войските, командвани от Мръкшич, Сливанчанин и Радич, са извели от болницата около 400 пациенти и бежанци. Около 300 от тях били откарани в близката ферма в Овчара. Там, според обвинителния акт, участващите в операцията сръбски части са "ги принудили да бягат между две редици войници, които са удряли бягащите покрай тях мъже" и след това "са продължили да бият и нападат задържаните лица вътре в сградата на фермата". 
						По-късно задържаните лица са били разделени на групи от по 10 до 20 души и са били откарани в горист овраг на по-малко от километър от фермата в Овчара. Най-малко 264 хървати и други лица от несръбски произход са били застреляни и избити от сръбските части, които след това "с булдозер са заровили телата на жертвите в масов гроб на същото място," се казва в обвинителния акт. 
						Това събитие стана символ на жестокостта на балканските конфликти от 90-те години и бе сред първите инциденти, разследвани от прокурорите на МНСБЮ след създаването на съда през 1993 г. 
						Първоначално тримата бяха обвинени през 1995 г. заедно със Славко Докманович, който през 1991 г. е бил председател на Община Вуковар. Той бе предаден на МНСБЮ през юни 1997 г. и почина в ареста година по-късно, след като процесът срещу него вече бе завършил. 
						Мръкшич и Радич се предадоха на трибунала на ООН през 2002 г. Сливанчанин остана на свобода до юни 2003 г., когато бе арестуван в Белград след напрегната 10-часова конфронтация между сръбски специални полицейски части и тълпа негови защитници пред жилищния му блок, където той се бе прибрал да празнува 50-ия си рожден ден.

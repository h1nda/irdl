Премиерът на Република Сръбска Додик предлага федерализация на БиХ
					16/02/2009
					 
						БАНЯ ЛУКА, Бонса и Херцеговина (БиХ) -- Страната трябва да се превърне в съюз на федерални държави, за да защитава по-добре интересите на трите етнически групи – сърби, бошнаци и хървати – каза в събота (14 февруари) премиерът на Република Сръбска Милорад Додик. „Най-добрият модел би бил съюз на федерални държави, една от които да бъде Република Сръбска,” каза Додик, добавяйки, че той ще предложи това на 23 февруари на среща с лидера на Хърватския демократичен съюз на БиХ Драган Чович и лидера на основната партия на бошнаците, Партията на демократичното действие, Сюлейман Тихич. Според Додик всички федерални държави биха имали еднаква власт, включително правото на установяване на дипломатически отношения. Той добави, че подобен съюз на държави ще има общи въоръжени сили и обща валута. Миналата година Додик, Чович и Тихич възобновиха преговорите си по конституционните реформи в БиХ. Неотдавна те постигнаха първоначално споразумение БиХ да стане децентрализирана държава с три нива на управление. (Радио Свободна Европа, Макфакс - 16/02/09; Фена, ХИНА, Пословни Дневник - 15/02/09)

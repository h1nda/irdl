ЕС поема мисията в БиХ
					02/12/2004
					 
						САРАЕВО, Босна и Херцеговина (БиХ) -- ЕС започна най-голямата си мироопазваща мисия досега в четвъртък (2 декември), като пое мандата от НАТО в БиХ. Официалното прехвърляне на задълженията се състоя в базата "Бутмир" в Сараево в присъствието на върховния представител на ЕС по външната политика Хавиер Солана и генералния секретар на НАТО Яп де Хоп Схефер. Над 30 държави, в т. ч. 22 членки на ЕС, участват със свои военни части в седемхилядния контингент "Алтея" под командването на британския генерал Дейвид Лийки. НАТО ще запази свои малки подразделения в Сараево и Тузла, чиято основна задача ще бъде преследването на заподозрени във военни престъпления. (Дневни аваз, Вечерни лист; Ройтерс, Интърнешънъл хералд трибюн, AФП - 02/12/04; AФП, ФЕНА, И Ю обзървър - 01/12/04)

Косовските сили за сигурност ще заработят до няколко дни 
					15/01/2009
					Нови обучени от НАТО многоетнически сили за сигурност ще започнат работа в Косово на 21 януари, ден след разпускането на Корпуса за защита на Косово, обяви НАТО в сряда.
					(Ройтерс, АФП, АП - 14/01/09; Ню Косова Рипорт - 20/12/08)
 
					 
						
Корпусът за защита на Косово ще бъде разпуснат във вторник (20 януари). [Лаура Хасани]
						Корпусът за защита на Косово (КЗК) ще спре да съществува следващата седмица и мястото му ще бъде заето от сили за сигурност, обучени от НАТО, заяви Алиансът в сряда (14 януари). „На 20 януари КЗК ще бъде разпуснат, а на 21 януари ще започнат да действат Косовските сили за сигурност (КСС)”, заяви в Брюксел говорителят на НАТО Джеймс Апатурай. 
						Планът бе залегнал в цялостното предложение на бившия специален пратеник на ООН Марти Ахтисаари за уреждане на въпроса за статута на Косово, който косовските албански лидери обещаха да приложат, когато декларираха независимостта си от Сърбия през февруари 2008 г. 
						КЗК е гражданска организация, която бе натоварена със задачата да осигурява бързо реагиране и хуманитарна помощ, както и да подпомага възстановяването на Косово след конфликта. Тя възникна официално през януари 2000 г. като наследник на разпуснатата Армия за освобождение на Косово (АОК), която се сражаваше срещу сръбските сили по време на конфликта от 1998-1999 г. В своето предложение Ахтисаари посочи, че КЗК е изпълнил всички свои цели, но остави на НАТО да реши кога да бъде разпуснат. 
						Приготовленията за разпускането на КЗК и учредяването на КСС започнаха преди няколко месеца, като косовските власти и Алиансът съгласуваха процеса на прехода. 
						КСС ще бъдат лековъоръжени, професионални и многоетнически сили, опериращи под граждански контрол и наблюдение от страна на КФОР. Първоначално те няма да разполагат с танкове, тежка артилерия или авиация. Силите ще бъдат съставени от максимум 2 500 активни членове и 800 запасняци и първоначално ще отговарят главно за управлението на кризи, гражданската защита и разчистването на мини. 
						НАТО многократно подчертава, че КСС няма да бъдат същинска армия. Според плана на Ахтисаари те „ще бъдат предназначени и подготвени да изпълняват други функции по сигурността, които не са подходящи за полицията или за други органи на реда". 
						Апатурай каза в сряда, че 15-хилядната мисия КФОР ще отговаря на всички необходими правни и други стандарти. Той посочи още, че макар че КСС ще заработят следващата седмица, е малко вероятно те да бъдат напълно оперативни „преди средата на годината.” 
						Министрите на отбраната от НАТО решиха миналия юни да разширят мисията КФОР с обучение на новите сили на Косово. Миналия месец премиерът Хашим Тачи назначи началника на КЗК, генерал-лейтенант Сюлейман Селими, за първи ръководител на КСС. 
						Силите „ще бъдат ръководени от косовските власти, но КФОР също ще има своя роля”, каза в сряда Апатурай. Много страни, членки на НАТО, вече са направили дарения за КСС, а други са обещали средства и ресурси.

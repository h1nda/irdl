Безвизовите пътувания за Косово: една пречка по-малко, много други остават
					02/11/2011
					Въпреки че от понеделник Косово започна да издава биометрични паспорти, страната трябва да направи още много, за да получи либерализиране на визовия режим с ЕС.
					От Линда Карадаку за Southeast European Times от Прищина – 02/11/11
 
					 
						
Новите паспорти започнаха да се издават от понеделник (31 октомври). [Лаура Хасани/SETimes]
						Косово започна да издава паспорти с биометрични данни в понеделник (31 октомври), като така изпълни един от най-важните критерии за либерализиране на визовия режим с ЕС. Премиерът Хашим Тачи приветства направеното като "голяма крачка напред". 
						„Това е документ, който приравнява гражданите на Република Косово с тези на ЕС”, заяви Тачи по време на церемония, на която бяха връчени първите паспорти с биометрични данни. Премиерът нарече събитието "ден на европейско Косово". 
						Фатос Байчиновци, Зюмрие Грайчевци и Ендер Алия бяха първите граждани, които получиха новите си паспорти. Байчиновци заяви пред репортери, че се надява скоро да може да пътува без виза. 
						Преди обаче това да стане реалност, Косово трябва да изпълни други критерии. 
						„Основният и най-трудният стълб, който трябва да се приложи в Косово, обхваща върховенството на закона и обществената безопасност, борбата с корупцията и организираната престъпност”, заяви за SETimes Фатмир Цури, координатор на програмата за европейска интеграция във фондация „Косовско гражданско общество”. 
						Политическата воля не е достатъчна, посочи той. „[Тя] трябва да се трансформира в конкретни планове за действие и реален напредък.” 
						Косово е единствената държава на Балканите, която все още не е сключила споразумение за либерализиране на визовия режим с ЕС. Фактът, че пет държави, членки на ЕС, не признават Косово, е сериозна пречка. 
						"Ние плащаме висока цена за това, че не сме признати от пет държави, членки на ЕС”, посочи Цури. 
						Говорителката на ЕС Мая Кочиянчич заяви, че Съюзът продължава да е ангажиран с процеса. 
						„ЕС пое ясен ангажимент, че целият регион има право на това. Разбира се, това не може да стане, без да бъдат изпълнени критериите; ето защо беше създадена пътна карта", каза Кочиянчич за SETimes. 
						Другите страни от региона подписаха споразумения с ЕС за репатриране/реинтеграция, като Европейската комисия водеше преговорите от името на Съюза. Косово обаче е изправено пред уникални препятствия", посочи Цури. 
						„Косово трябва да положи допълнителни усилия, за да подпише тези споразумения едно по едно, като това също прави неговия случай в процеса уникален. Тези споразумения не са достатъчни”, добави Цури. 
						Приемането на законодателство относно репатрирането/реинтеграцията ще помогне да се проправи път за официалното разширяване на насоките за либерализиране на визовия режим за Косово от ЕС. Това може да се случи до края на тази година. 
						„Чрез насоките, които се подготвят от Европейската комисия, диалогът може най-накрая да започне през декември”, посочи Цури, като допълни, че на някои страни от региона, като например Албания и Босна и Херцеговина, са им били необходими две до три години, за да завършат преговорите. 
						В този случай Косово може би ще може да се възползва от безвизовия режим през декември 2013 г.”, заяви той. 
						Биометричните паспорти и лични карти, които се очаква да струват на Косово около 10 млн. евро, са част от списъка от 40-50 критерия, които Косово трябва да изпълни”, допълни Цури.

Наука и технологии: Черна гора взема на прицел киберпрестъпността
					18/01/2010
					По-доброто обучение ще позволи на властите да овладеят хакерите и фишърите. Още новини от областта на науката: "Роботариумът" пристига в Истанбул; новоизбраният президент на Хърватия има проблеми във „Фейсбук”.
					 
						
Министерството за информационното общество на Черна гора създава специално звено, което ще се занимава с компютърната престъпност. [Гети Имиджис]
						Експерти от черногорското министерство на информационното общество са завършили обучението си по борба срещу престъпленията в киберпространство, съобщи министерството в четвъртък (14 януари). Обучението е проведено чрез различни уебконференции. Скоро в министерството ще бъде създадено специално звено, което ще работи по този проблем. 
						*** 
						Една от най-популярните пътуващи изложби, показваща роботизирани животни и множество демонстрационни експонати и дейности, или „Роботариумът”, е на посещение в истанбулския „Каньон Шопинг Мол”. Целта е да се помогне на децата да се запознаят с анатомията на животните. Изложбата ще бъде в Истанбул до 30 май. 
						*** 
						При разкопки през 2009 г. в Агия-Варвара-Аспокременос в Кипър е била намерена най-древната неолитна постройка, откривана в страната досега, съобщиха от министерството на съобщенията и строителството. Разкопките бяха проведени под ръководството на д-р Керъл Маккартни с подкрепата на Кипърския университет. 
						*** 
						Новоизбраният хърватски президент Иво Йосипович призна, че има известни проблеми във “Фейсбук”. Той заяви по националното радио на 12 януари, че вече има 5000 приятели – максималният брой, разрешен социалната мрежа, а молбите на още 7000 приятели все още очакват да бъдат одобрени. 
						*** 
						
						България вероятно ще кандидатства за две различни международни имена на домейни на кирилица, съобщи министърът на транспорта Първан Русинов на 11 януари. Двете имена, "бг" и "бгр", се появиха като предложения след онлайн анкета на уебсайта на министерството на транспорта. Домейнът на страната на латиница е „bg”. 
						*** 
						Втори оператор влезе на косовския пазар на мобилните телекомуникационни услуги. „Зет-Мобайл” е резултат от партньорството между „Деволи Корпорейшън” и американската „Си-Ком Груп”, а техен технологичен партньор е „Нокиа Сименс”. 
						 *** 
						На 8 януари на аукционния уебсайт Aukcija.hr беше предложено за продажба име на домейн, съдържащо името на хърватския премиер Ядранка Косор. Началната цена за www.JadrankaKosor.com беше определена на 55 евро. Търгът завърши в понеделник (18 януари). 
						
						(Различни източници – 11/01/10-18/01/10)

Историята в косовските училища все още изостава от времето
					11/08/2011
					С наближаването на новата учебна година на повърхността изплува едно старо оплакване. 
					От Линда Карадаку за Southeast European Times от Прищина -- 11/08/11
 
					 
						
Учениците казват, че малка част от учебната програма покрива историята на други националности или малцинства в Косово. [Reuters]
						Мисията на ОССЕ за транскултурно обучение в Косово изисква както малцинствата, така и мнозинствата да учат за културата на другите, за тяхната история, както и да ценят толерантността и плурализма.
						
						SETimes разговаря с няколко косовски ученици, които са с различен национален и етнически произход, за да научи доколко настоящата ситуация се приближава до стандартите на ОССЕ.
						Гента, 15-годишна албанка, посещава началното училище "Илирия" в Косово. Тя е изучавала историята на Косово до обявяването на независимостта, но нещо липсва в учебната ѝ програма.
						"Не сме учили за другите етнически групи. Учителят ни каза, че в Косово има и малцинства, и обясни как са дошли и са се заселили в Косово славяните и турците", споделя Гента пред SETimes. 
						Тя няма контакт с децата от други етнически групи в Косово. 
						"Срещнах сърби в Брезовица. Те ни казаха, че Косово е Сърбия, а ние им казахме, че Косово е независима държава", допълва тя и твърди, че знае само едно нещо -- че сърбите "ни прогониха от вкъщи, а ние се върнахме". 
						Хаки Касуми, учител и историк от Косово, каза за SETimes: "Ако хората знаят историята на другите, ще има по-малко омраза, враждебност и по-добро взаимно разбиране. Преподаването на изолирана история [на един единствен народ] би имало негативно влияние." 
						Учебниците по история на албански език обаче се фокусират основно върху главните фигури от албанската история, докато учебниците на сръбски представят Косово като "люлката на сръбския народ". 
						Давид, сърбин на възрастта на Гента, посещава гимназията по икономика в Митровица. 
						"Интересно е, когато учителката говори за отношенията между Сърбия и Албания. Винаги казва, че сме си помагали в Балканските и Световните войни. Случващото се в Косово [сега] не ни е много ясно. Не учим албански в училище, което смятам за погрешно. Учителката по сръбски ни каза, че сърбите, които живеят близо до границата с Румъния, учат румънски като втори език; онези, близо до границата с България, учат български", разказва Давид пред SETimes. 
						Той добавя, че учителката казва на учениците, че "Косово е Сърбия" и той вярва в това. 
						Даут, родител от ромски произход, чийто 12-годишен син посещава основното училище "Мустафа Бакиу" в Призрен, казва, че не си спомня момчето да е учило нещо за различните етнически групи в училище.
						Чиланджиу също се оплаква, че име с негативна конотация за ромите може да бъде открита 13 пъти в учебник за осми клас -- нещо, срещу което общността е изразила несъгласието си. Той потвърждава, че ромската общност е поискала от косовското Министерство на образованието да включи ромската култура, традиции и език в учебната програма. 
						"Нямаме друга държава. Гледаме на Косово като на нашата страна и ще бъдем много щастливи да видим предразсъдъците да изчезнат, за да можем всички да бъдем наричани косовари", казва Чиланджиу. 
						Джансу, 16-годишен турчин, посещава основното училище "Сами Фрашери" в Косово, тъй като там обучението се провежда и на турски. 
						"В училище учим основно за турската история", казва той, като добавя, че се преподава и за двете Световни войни, но нищо конкретно за другите етнически групи в Косово. 
						"Гледаме на Косово като на наш общ дом и искаме да изградим бъдещето си тук", казва Джансу.

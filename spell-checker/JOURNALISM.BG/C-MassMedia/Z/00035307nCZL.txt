МС ще излезе с мнение за Косово идната седмица 
					15/07/2010
					 
						ХАГА, Холандия -- На 22 юли Международният съд (МС) ще даде своето консултативно мнение дали обявяването на независимост от Косово е в съответствие с международното право. Съдът съобщи в сряда (14 юли), че мнението ще бъде излъчено на живо. Външният министър на Косово Скендер Хюсени каза, че няма шанс МС да излезе с решение в полза на Сърбия. „Не виждаме как МС може да се обяви срещу свободата на една нация. А решение в полза на Сърбия би било по същество срещу волята на нацията," каза той. Хюсени добави, че се очаква 35 държави да признаят Косово за държава след решението на съда. Сръбският външен министър Вук Йеремич изрази увереност, че мнението на МС ще послужи като предупреждение към Прищина, че тя не може да променя международното право. Нито пък, добави той, ще постави край на борбата за Косово. „Сърбия ще продължи своята дипломатическа и мирна борба за запазване на своята териториална цялост, както и своите опити за намиране на решение, основаващо се на компромиса, за бъдещия статут на Косово”. (Коха Диторе, Зери, Лайм, Б92 - 15/07/10; РТК, Кохавижън - 14/07/10)

Хърватското правителство ще се бори срещу прането на пари 
					22/03/2007
					На път да се присъедини към ЕС, Хърватия се заема с дългогодишния проблем с прането на пари - симптоматичен за страна в преход. 
					От Наташа Радич за Southeast European Times от Загреб -22/03/07 
 
					 
						
[Гети Имиджис]
						В стремежа си да преодолее едно от най-сериозните препятствия по пътя си към ЕС хърватското правителство предпрема стъпки за борба с финансовите престъпления и корупцията. Специална комисия от експерти бе назначена да изследва проблема с прането на пари и ще представи първоначалните си констатации в края на март. 
						Президентът Стипе Месич бе сред инициаторите на сформирането на екип за борба с корупцията и публично заяви пълната си и безусловна подкрепа за експертите по борба с прането на пари. 
						Ръководителят на екипа Лазо Паич е опитен бивш прокурор и изтъкната фигура в съдебните среди. Бивши негови сътрудници се изказват с подчертано уважение за неговия професионален опит и решителност да доведе всяко разследване до успешен край. 
						Паич и екипът му бяха призовани от премиера Иво Санадер да съберат информация и доказателства, които да хвърлят светлина върху проблема с прането на пари в страната. Паич е назначил още десет експерта, които да му помагат. 
						Публичният натиск е голям. Политическите партии също очакват резултати, а тази година е година на избори за Хърватия. Налице е обществена подкрепа за провеждане на този процес в страната, за да може тя да направи решителнана крачка напред в приемането на европейските ценности. 
						Прането на пари и банковите сметки в чужбина са сериозен проблем за Хърватия. Широко разпространено е мнението, че много лица са се обогатили значително - и незаконно - през годините на войната. Тези внезапно забогатели лица са обект на обществено презрение, но досега остават незасегнати от правната система. Техните авоари никога не са били проверявани щателно. 
						В неотдавнашно интервю за седмичника "Глобус
" Паич заяви, че онези, които са придобили активи чрез престъпни деяния, са заплашени от незабавно конфискуване на собственост. Той не назова имена, заявявайки, че първият доклад ще бъде връчен на президента и на премиера този месец.
						Тъй като разследването се провежда тайно, Паич не можа да разкрие подробности, но подчерта, че службата му си сътрудничи тясно с други държавни агенции, за да проследи произхода на парите и да определи доколко той е законен. 
						"Всички институции и агенции си сътрудничат тясно и ефективно," каза Паич, който осъзнава големите очаквания на обществото във връзка с първите официални констатации на екипа му.

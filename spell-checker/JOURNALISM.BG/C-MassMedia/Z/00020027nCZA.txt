Прищина приветства изявлението на Контактната група
					22/09/2006
					Лидерите на Косово приветстваха в четвъртък заявения ангажимент на Контактната група да постигне решение в преговорите по статута на провинцията до края на годината. 
					(Блиц - 22/09/06; AП, Ройтерс, Гласът на Америка, РФЕ/РЛ, Б92, Бета, Уошингтън Файл - 21/09/06; Държавен департамент на САЩ - 20/09/06)
 
					 
						
Специалният пратеник за Косово Марти Ахтисаари присъства на среща на Контактната група в Общото събрание на ООН в Ню Йорк. [Гети Имиджис]
						Прищина приветства изявлението на външните министри на шестте държави от Контактната група за Косово в четвъртък (21 септември), в което се потвърди подкрепата на международната общност за решаване на проблема със статута на провинцията до края на годината. 
						"Министрите потвърдиха решимостта си да бъдат положени всички възможни усилия за постигане на решение в преговорите до края на 2006 г.", се казва в изявление на Групата след среща в Ню Йорк в сряда, председателствана от държавния секретар на САЩ Кондолиза Райс, чиято страна е една от членките на Групата. Другите пет са Великобритания, Франция, Германия, Италия и Русия. 
						На срещата на Контактната група присъства също Генералният секретар на НАТО Яп де Хоп Схефер, високопоставени служители на ЕС и ООН, включително и специалният пратеник на ООН за преговорите по статута на Косово Марти Ахтисаари. 
						Седем месеца след началото на преговорите, ръководени от ООН във Виена, процесът навлиза в своята решителна фаза, отбелязаха министрите и призоваха за реалистично и трайно решение, което "да укрепи регионалната стабилност, да бъде приемливо за народа на Косово, както и да съхрани мултиетническия характер на Косово". 
						Призовавайки Белград и Прищина да работят конструктивно за постигане на решение до края на тази година, Контактната група изрази подкрепата си за усилията на Ахтисаари за изглаждане на различията между позициите на страните по въпроса за статута. 
						Все още част от Сърбия, Косово се намира под управлението на ООН след края на конфликта от 1998-1999 г. Етническото албанско мнозинство в провинцията, което представлява 90% от населението на Косово от 2 милиона души, настоява за пълна независимост от Сърбия. Белград даде ясно да се разбере, че не може да приеме нищо повече от предоставяне на провинцията, в която живеят 100 000 етнически сърби - на "значителна автономия". Сръбското правителство планира да включи приамбюл в новата конституция на страната, в който Косово да се определя като "интегрална част" от нейната територия. 
						Позовавайки се на дипломатически източници, близки до процеса за определяне на статута на Косово, Ройтерс съобщи, че от Ахтисаари е било поискано до представи готово предложение до няколко седмици. "Очаквайте това да стане през ноември, но може да бъде и много по-рано", заяви в четвъртък неназован високопоставен служител. 
						Ахтисаари информира Съвета за сигурност на ООН на закрито заседание в петък за напредъка на преговорите по статута. От президентите на Събрия и Косово, Борис Тадич и Фатмир Сейдиу също се очакваше да направят обръщения пред Съвета за сигурност. 
						След края на последния кръг от преговори между сръбски представители и представители на косовските албанци миналата седмица, заместникът на Ахтисаари Алберт Рохан описа шансовете за по-нататъшен напредък в преговорите като "все по-слаби". 
						Международната общност даде ясно да се разбере, че ако двете страни не успеят да постигнат компромис, Съветът за сигурност може да реши проблема със статута. Западни източници предполагат, че това вероятно ще представлява някаква форма на независимост под дългосрочно наблюдение от страна на ЕС и НАТО.

В Канада се проведе кръгла маса за Сърбия и Черна гора и Косово
					13/04/2006
					Дискусия за Сърбия и Черна гора и Косово, проведена в Университета в Торонто, разгледа въпроси, като присъединяването към ЕС, Косово и черногорския референдум за независимост.
					От Антонела Архин за Southeast European Times – 13/04/06
 
					 
						
На дискусията присъстваха (от ляво на дясно) Робърт Лий, главен финансов директор на "Мидланд Груп", Джонатан Гудман, президент и главен изпълнителен директор на "Дънди Прешъс Метълс Инкорпорейтид, Бурак Акташ, регионален директор за развитието на износа на Канада, и Санди Фъргюсън от ЕБВР. [Антонела Архин]
						Фокус върху бъдещето бе една от основните теми на кръглата маса за Сърбия и Черна гора и Косово, проведена на 31 март в Университета в Торонто. В проявата се включиха студенти, анализатори и бизнесмени, които обсъждаха присъединяването към ЕС и други цели, както и бъдещите предизвикателства по пътя.
						"Наследственият подход" -- съсредоточване върху проблемите, наследени от миналото -- не е полезен при определянето на политиката, каза Иван Кръстев, директор за проучванията в Центъра за либерални стратегии в София и главен редактор на българското издание на списанието &lt;i&gt;Външна политика&lt;/i&gt;. Най-уместният подход, каза той, би бил да се говори за целите на региона за членство в ЕС -- тема, по която са единодушни всички регионални правителства и опозиционни партии.
						Важно е да се преследва крайната цел -- членство в ЕС -- и след това да се гледа назад, а не обратното, добави той.
						Иван Вейвода, бивш съветник на покойния сръбски премиер Зоран Джинджич, също наблегна върху значението на погледа към бдещето. Задачите, пред които е изправен регионът, изискват повече от дълги размисли, каза той, давайки за пример случая със сръбското малцинство в Косово. Гарантирането на техните права е въпрос, който изисква реализъм, посочи той.
						Вейвода бе оптимист относно бъдещите перспективи, предвиждайки, че членството на Сърбия и Черна гора в ЕС и НАТО ще се ускори, щом бъде изпълнено основното изискване за сътрудничество с Трибунала на ООН за военни престъпления и щом бъдат решени двата висящи политически въпроса в момента -- статута на Косово и бъдещето на държавния съюз между Сърбия и Черна гора.
						По-консервативните инвеститори изчакват регионът да докаже своята стабилност, преди да започнат бизнес там, добави Вейвода.
						Черногорският референдум за независимост, насрочен за 22 май, бе важна тема в дневния ред на кръглата маса. Управителят на Черногорската независима информационна агенция, Яша Йовичевич, припомни политическата ситуация в Черна гора през последните 15 години и се спря на кампанията за референдума. Той говори още за проблемите, които биха възникнали, ако вотът попадне в т. нар. "сива зона" -- т. е. ако гласовете "за" независимост бъдат мнозинство, което обаче е под определния праг от 55 %.
						Йовичевич и Кръстев изказаха доводи в полза на независимостта на Черна гора, като се обосноваха, че държавният съюз е "нефункциониращ" и че икономиките на двете републики са коренно различни -- в Сърбия икономиката е основана на промишлеността, а в Черна гора се движи от туризма и услугите. ЕС признава това, като използва процес на преговори, наречен „двоен коловоз”, каза Кръстев, но този вид нееднозначен подход не може да работи безкрайно. В крайна сметка има нужда от дългосрочно решение, приемливо за мнозинството, каза той.
						Кръглата маса бе организирана от Центъра за международни проучвания "Мънк".

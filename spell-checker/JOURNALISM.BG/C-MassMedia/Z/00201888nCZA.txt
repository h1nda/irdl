Медиите в Македония: не са за обществото?
					22/09/2011
					Предстоят тежки времена за журналистите в Македония поради затварянето на А1 ТВ миналата година и последиците от това.
					От Горан Трайков за Southeast European Times от Скопие -- 22/09/11
 
					 
						
Изпълнителният директор на МИМ Биляна Петковска (в центъра отзад) каза, че самоцензурирането е широкоразпространено в медийния сектор в Македония. [Горан Трайков/SETimes]
						Македонският институт за медиите (МИМ) е организация с идеална цел, която промотира добрите практики в медийната и обществената комуникация. Основната му цел е да осигурява обучение на журналисти. 
						От основаването си през 2001 г. МИМ е организирал над 100 обучителни сесии, професионални курсове, семинари и конференции - като е бил домакин на над 1 000 местни и чуждестранни медийни представители и е изпратил множество македонски журналисти на подобни обучителни сесии и конференции извън страната.
						Изпълнителният директор на МИМ Биляна Петковска разговаря по въпросите на журналистиката в Македония с кореспондента на SETimes Горан Трайков, като даде ексклузивно интервю в две части. 
						
						SETimes: Как оценявате журналистиката в Македония? Какви инструменти за преценка използвате, за да определите нивото на ефективност и качеството на работа, когато оценявате медиите? 
						
						Биляна Петковска: Журналистиката в Македония е изправена пред сериозни проблеми. Повечето влиятелни медии не спазват професионалните стандарти и принципите на етиката. Тези, които се опитват да се придържат към професионализма, са малцинство -- [и трябва да се справят с] натиск от различни източници, като например политици, собственици на медии, държавни лица и бизнес елит. 
						След 25 ноември 2010 г., когато полицията нахлу в помещенията на най-влиятелния национален комерсиален канал, А1 ТВ, конфронтациите между определени национални медии и журналисти са основни теми в медиите. Това явление е изключително удобно за политиците, институциите и представителите на държавните власти, за които по принцип се очаква да са основно на мушката на медиите. Самоцензурирането е широко разпространено. 
						Журналистиката вече не служи на обществения интерес, а основно обслужва интересите на политиката, и съответно бизнеса, тъй като те са взаимосвързани. 
						МИМ следи отблизо качеството на отразяваното в медиите и всички въпроси, свързани с тях, като редовно предоставя анализи и изследователски доклади по определени въпроси и теми, като например качеството на отразяване на изборния процес, ситуацията с новите медии, статуса на обществените услуги спрямо европейските стандарти и т.н. 
						Тези доклади се изготвят в съответствие с методологии, препоръчвани от значими международни университети и регулаторни институции, Организацията за сигурност и сътрудничество в Европа, Съветът на Европа. Използваме ги като инструмент за пледиране и лобиране за подобрения. 
						
						SETimes: Какъв ефект оказа банкрутът на А1 ТВ върху телевизионните и радио медии и медиите като цяло в Македония? 
						
						Петковска: Тъжно е, но трябва да кажа, че след всичко, което се случи с A1, все още не виждаме желание от страна на правителството, медиите или отговорните за това институции да се влезе в сериозен диалог за реалните проблеми в медиите.
						Липсата на плурализъм по отношение на съдържанието е голямо предизвикателство за пазара в момента, въпреки сравнително високия брой медии. 
						С банкрута на A1 и трите ежедневника близки до канала повече от 200 медийни професионалисти останаха без работа. Имайки предвид общата лоша икономическа ситуация в страната, това допълнително ще намали "цената" на журналистите на пазара и ще ги направи още по-уязвими на натиск и злоупотреби. 
						Начинът, по който честотата за излъчване на A1 беше отрязана, е притеснителен, тъй като задава унищожителни стандарти за затваряне на медии без спазване на законодателството.
						
						SETimes: Как смятате, че вашата организация може да представлява интересите на журналистите в Македония, и какво ви е нужно, за да бъдете ефективни? 
						
						Петковска: МИМ се опитва да бъде в крак с нуждите на медийната общност и пазарните условия. Ние осигуряваме обучения за журналисти в различни аспекти на професионалната журналистика и допринасяме към академичното образование на журналистите чрез Школата по журналистика и връзки с обществеността. 
						В момента основно сме се фокусирали върху своите изследователски и лобистки инициативи, чрез анализ на медийното съдържание, изследователски доклади, прокарването на мерки за подобряване на законодателството във връзка с медиите и прилагането на етичните приципи. Успоредно с нашите усилия да защитаваме правата на журналистите ние се опитваме да бъдем критични към журналистическия продукт по отношение на професионалните стандарти и да създадем култура на самокритика и самооценка сред професионалистите от медиите, особено сред журналистите и редакторите. 
						
						Във втората част на това интервю Петковска обсъжда глобалните проблеми, пред които са изправени медиите, и търсенето на подобрения в сектора.

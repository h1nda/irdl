Несигурност около сформирането на новото сръбско правителство
					07/02/2007
					Опитите за сформиране на коалиция в Сърбия, които вече бяха помрачени от спора кой да заеме премиерския пост, допълнително се усложняват от плана на Ахтисаари.
					Анализ на Игор Йованович за Southeast European Times от Белград – 07/02/07
 
					 
						
Сръбският президент Борис Тадич иска отлагане на преговорите за статута на Косово. [Гети Имиджис]
						Когато специалният пратеник на ООН за Косово Марти Ахтисаари представи предложението си за статута в петък (2 февруари), Белград се оказа в трудна позиция. Скоро след парламентарните избори на 21 януари Сърбия на практика няма нито действащ парламент, нито правителство. 
						С мотива, че вече няма мандат да се занимава с най-важните държавни въпроси, премиерът Воислав Кощуница отказа да се срещне с Ахтисаари по време на посещението на пратеника в Белград. 
						В момента единственият законен представител на властите в Белград е президентът Борис Тадич. След като получи предложението, той каза, че то проправя пътя към суверенитета на Косово, което е под администрацията на ООН от 1999 г. 
						"Нито Сърбия, нито аз, като неин президент, ще приемем някога независимостта на Косово," заяви той. 
						Според наблюдатели от Белград косовският въпрос ще увеличи напрежението при сформирането на ново сръбско демократично правителство. Коалиция между партиите на Тадич и Кощуница с подкрепата на прозападната "Г17 плюс" би имала мнозинство в парламента. Но партиите не могат да се договорят кой ще поеме премиерския пост. 
						Освен това Демократическата партия на Сърбия (ДПС) на Кощуница определи твърдата позиция за Косово като условие за участието си в нов кабинет. 
						ДПС поиска коалиционните партньори да обещаят, че никога няма да признаят независимо Косово. В платформата на партията се посочва, че връзките между Сърбия и всяка страна, която признае Косово, "неизбежно ще се влошат". 
						По отношение на вътрешната политика някои наблюдатели тълкуват този ход на ДПС като знак, че партията се отдалечава от демократичния блок и се доближава до крайнодясната Сръбска радикална партия (СРП), с която също би могла да сформира мнозинство в парламента. 
						Засега обаче радикалите отхвърлят възможността за сформиране на правителство с Кощуница. 
						В същото време залозите се увеличават. ЕС изпрати ясни сигнали, че на бъдещото демократично правителство ще бъде предложено да възобнови преговорите по Споразумението за стабилизиация и асоцииране с ЕС. Те бяха прекъснати през май миналата година, тъй като Белград не сътрудничеше активно на Трибунала в Хага. 
						Междувременно косовските сърби притискат партиите в Белград да изгладят различията си. Представители на сръбските общини в Косово поискаха бързо да се сформира правителство, което да се бори срещу евентуална независимост на Косово. 
						На среща с президента в понеделник представители на парламентарните партии се съгласиха, че трябва спешно да се конституира новият парламент, който да заеме позиция по предложението на Ахтисаари, и да се назначи преговарящ екип, който да се опита да извоюва по-благоприятно решение.

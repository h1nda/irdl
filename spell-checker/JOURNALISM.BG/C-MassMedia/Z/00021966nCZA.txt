След решение на МС се появиха призиви за отцепване на Сребреница 
					20/03/2007
					В отговор на решението на МС, което постанови, че клането през 1995 г. в Сребреница представлява геноцид, босненски и хърватски лидери искат градът да не бъде повече под властта на Република Сръбска.
					От Влатко Вукотич за Southeast European Times от Баня Лука –20/03/07
 
					 
						
"Имаме право на справедливост," каза босненският член на председателството на БиХ Харис Силайджич. [Гети Имиджис]
						Решението на Международния наказателен съд от началото на месеца по делото за геноцид, заведено от Босна и Херцеговина (БиХ) срещу Сърбия, предизвика напрежение на политическата сцена на БиХ. Съдът постанови, че масовите убийства в Сребреница през 1995 г. представляват геноцид, а Сърбия е нарушила конвенцията за геноцид, като не ги е предотвратила. Той обаче освободи Сърбия от пряка отговорност. 
						След решението босненски лидери призовават Сребреница да се отцепи от босненската сръбска автономна област -- Република Сръбска (РС). 
						"Територията на община Сребреница трябва да получи статут на област и по този начин да бъде извадена от юрисдикцията на институциите на Република Сръбска," заявиха в декларация представителите на босненската и на хърватската общност -- Харис Силайджич и Желко Комшич. "Имаме право на справедливост." 
						На специална среща по въпроса, която се проведе на 12 март, присъстваха посланици и представители на Турция, Саудитска Арабия, Иран, Либия и палестинските власти. Участниците посочиха, че държавните институции и тези на автономните области са длъжни да вземат решения за практическото изпълнение на присъдата на МС. 
						Властите на РС заявиха, че всеки опит да се промени статутът на Сребреница ще бъде нарушение на Дейтънското мирно споразумение и конституцията на РС. Те посочват, че държавните политици експлоатират темата, за да получат по-добра позиция в преговорите за реформата в полицията и промените в конституцията. 
						"Някои политици [се опитват да] унищожат РС. Време е да променят мнението си и да се заемат с икономическото развитие, което ще поведе страната към Европа," каза президентът на РС Милан Йелич. 
						Според Комитета за прилагане на мира статутът на общините в БиХ се определя от конституциите и съответното държавно законодателство и законите на отделните автономни области. Той смята, че всякакви промени трябва да се извършат в тази рамка. 
						Посланикът на Германия Михаел Шмунк, чиято страна в момента е председател на ЕС, каза, че не е присъствал на срещата в Сребреница, тъй като е сметнал, че провеждането й не е разумно в една "емоционално подгрята" ситуация. 
						Преди конфликтите от 90-те години на ХХ век населението на Сребреница включваше над 75 % мюсюлмани и малко над 22 % сърби. Днес обаче в града живеят предимно сърби. Останалите в него босненци казват, че решението на МС означава, че сърбите не трябва да имат власт и че градът трябва сам да ръководи делата си. Групата им заплаши, че ще напусне града, ако искането й не бъде изпълнено. 
						Сръбската общност в Сребреница се противопоставя на отцепването и иска международните донори да обещаят по-голяма подкрепа. Макар да представляват мнозинство в Сребреница, сърбите твърдят, че получават по-малко финансова помощ от босненците, живеещи в града. 
						РС и Федерация БиХ обещаха допълнителна помощ.

Сърбия може да се похвали това лято със серия от рокконцерти 
					05/07/2007
					Това лято рокфеновете в Сърбия могат да посетят редица интересни концерти, начело с този на "Ролинг Стоунс" в средата на юли.
					От Игор Йованович за Southeast European Times от Белград – 05/07/07
 
					 
						
"Кемикъл Брадърс" свириха на белградската "Арена" през юни. [Гети Имиджис]
						В Белград сезонът на поп- и рокконцертите започна през юни с британското дуо "Кемикъл Брадърс". Досега това лято сръбските фенове са се забавлявали на концертите на "Криейтър", "Кайзер Чийфс", "Кълт" и "Ред Хот Чили Пепърс". Заедно с очакванията за концертите през следващите два месеца расте и цената на билетите. 
						"Кемикъл Брадърс" разтърсиха белградската "Арена" в продължение на почти два часа на 13 юни. Най-евтиният билет бе 29 евро, но въпреки това на концерта на британското дуо се стекоха 20 000 души. 
						Групата бе донесла цялата си техника за концерта в Белград - специални ефекти, сцена, светлини и озвучителни системи - каквато дотогава не бе използвана на "Арена". В събитието участваха и 20 сръбски диджея. Популярната европейска трашметъл група "Криейтър" изнесе първия си концерт в Блеград на 16 юни. Най-евтиният билет бе около 19 евро. 
						Концертът на "Кайзер Чийфс" на "Арена" започна на 19 юни с "Everyday I Love You Less and Less" ("Всеки ден те обичам все по-малко"). На първия си концерт в Белград британската група рекламира новия си албум "Yours Truly, Angry Mob" ("Искрено твоя, ядосана тълпа"). Най-евтиният билет бе 15 евро. 
						За тези, които са следили развитието на рокмузиката в началото и средата на 90-те години, концертът на "Кълт" бе страхотен. Те свириха на стадион "Ташмайдан" на 21 юни пред публика от 8 000 души, които платиха по 25 евро, за да видят шоуто. 
						За връх на роксезона спокойно може да бъде определен концертът на "Ред Хот Чили Пепърс" в Инджия, град на 40 км северно от Белград, в края на юни. "Пепърс" свириха пред публика от 80 000 души. Организаторите казаха, че това е най-големият концерт от европейското турне на групата. Билети се продаваха в няколко балкански страни на цена от 35 до 80 евро. 
						Публиката хареса техничните изпълнения, но се разочарова от само 75-те минути музика. Групата свири предимно парчета от новия си албум "Stadium Arcadium" ("Стадион Аркадиум"), докато мнозина очакваха да чуят по-стари неща. 
						Юли предлага още две големи роксъбития. Традиционният фестивал EXIT ще се проведе от 12 до 15 юли в Нови Сад, град на север от Белград, като билет за четирите дни струва 80 евро. Тази година на фестивала ще бъдат "Продиджи", "Бийсти Бойз", "Снууп Дог" и "У-Танг Клан". 
						За мнозина основното събитие на сезона е концертът на "Ролинг Стоунс" в Белград на 14 юли. "Стоунс" два пъти досега са планирали и отменяли концерти в Белград. Този път най-евтиният билет ще бъде около 35 евро. 
						Това лято в Сърбия няма недостиг от рокконцерти. Но най-пламенните фенове трябва да подбират внимателно. При средна заплата в Сърбия от 300 евро на месец и почти един милион безработни изборът ще е труден.

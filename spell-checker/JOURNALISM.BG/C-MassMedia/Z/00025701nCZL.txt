Специалният пратеник на ООН Нимиц продължава дипломацията на совалката по спора за името
					06/03/2008
					 
						СКОПИЕ, Македония -- Специалният пратеник на ООН за преговорите по спора за името между Македония и Гърция Матю Нимиц разговаря в сряда (5 март) два часа с държавните лидери в Скопие във връзка с предложение, което той бе представил преди две седмици. "Ние разговаряхме за много идеи и обсъдихме всички възможности. Правителството тук има сериозни забележки във връзка с предложението, направено на 19 февруари. Другата страна в спора също има сериозни проблеми с това предложение. Двете страни имат различни виждания за историята", каза Нимиц след срещата при затворени врати. Той обаче отбеляза, че Скопие желае да продължи преговорите. 
						По-късно Нимиц замина за Атина, за да се срещне с гръцкия представител в преговорите Адамантиос Василакис. Неговото посещение съвпадна с голям протестен митинг в центъра на Солун, главния град на провинция Македония, Гърция. Най-малко 10 000 души протестираха срещу използването на името Македония от съседната държава, което те смятат за потенциална териториална претенция. (Вечер - 06/03/08; Фокус, Нафтемпорики, АФП - 05/03/08)

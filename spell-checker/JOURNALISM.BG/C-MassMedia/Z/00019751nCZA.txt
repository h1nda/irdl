Кюрдски бунтовници поеха отговорността за бомбените атентати в Турция, трима души загинаха при нов взрив
					29/08/2006
					Екстремистка групировка, свързана с терористичната Кюрдска работническа партия, пое в понеделник отговорността за четирите бомбени атентата в края на миналата седмица в Турция, а трима души загинаха и 20 бяха ранени при нова експлозия в курортния град Анталия.
					(БиБиСи, Айриш Таймс, Индипентънт, Гардиън, Ню Йорк Таймс - 29/08/06; AП, АФП, Ройтерс, АКИ, ДПА, Търкиш Прес, Джърнъл ъв Търкиш Уикли, Уошингтън Файл - 28/08/06)
 
					 
						
Полицейски служители правят оглед на щетите след експлозията в турския крайбрежен град Анталия в понеделник (28 август). [Гети Имиджис]
						Трима души загинаха, а 20 други бяха ранени в бомбен атентат в понеделник (28 август) в средиземноморския курортен град Анталия. Това е петото терористично нападение в Турция за по-малко от 24 часа. 
						Късно в неделя в три почти едновременни експлозии в Мармарис, друг популярен курорт на турското средиземноморско крайбрежие, бяха ранени 21 души, в ключително британски туристи. Най-силният взрив унищожи микробус, превозващ туристи през града, в час, когато улиците са били пълни с туристи. По-рано същия ден шестима други бяха ранени при бомбена експлозия недалеч от училище в Истанбул. 
						"Ястребите за свобода на Кюрдистан" (ТАК), за които се смята, че са свързани с нелегалната Кюрдска работническа партия (ПКК), поеха в понеделник отговорността за нападенията в края на миналата седмица. Позовавайки се на изявление, публикувано на уеб сайта на екстремистката групировка, АФП предаде, че нападенията са били отмъщение за лишаването от свобода на лидера на ПКК Абдула Йоджалан, който е в затвора от 1999 г. 
						Атентатите в Мармарис и Истанбул бяха изтълкувани като нов опит на ТАК да удари туристическия сектор, който е важен източник на приходи за Турция. Смята се, че групата стои зад 12 бомбени нападения през тази година, в които загинаха шест и бяха ранени над 100 души. 
						Досега никой не е поел отговорност за нападенето късно следобед в понеделник в Анталия, което стана в оживен търговски район в центъра на града. 
						Турската осведомителна агенция "Анадола" цитира Акиф Актуг, говорител на местната полиция, който е заявил, че бомбата в понеделник е избухнала между два мотопеда, паркирани пред сградата на общината, чиято фасада бе срутена от взрива. Няколко сгради пострадаха лошо от експлозията, която причини и пожар. 
						Според съобщенията властите издирват двама заподозрени. 
						Междувременно източник от полицията каза, че член на ПКК е бил задържан в западния пристанищен град Измир в понеделник по подозрения в участие в запланувано нападение там. В операцията са били конфискувани пластични експлозиви, предаде "Анадола". 
						ПКК, определяна като терористична групировка от ЕС, Съединените щати и Турция, започна през 1984 г. въоръжена кампания за самоуправление в югоизточната част на Турция с преобладаващо кюрдско население. След петнадесет години сблъсъци в нея са загинали над 37000 души. 
						Смята се, че в групировката членуват към 5000 души, предимно турски кюрди. Повечето от тях изглежда са намерили убежище отвъд границата, в Северен Ирак, откъдето организират нападения във вътрешността на Турция. 
						В понеделник американският Държавен департамент обяви назначаването на генерала в оставка от военновъздушните сили Джоузеф У. Ралстън на поста специален пратеник на САЩ за борба с ПКК. Като бивш върховен командващ на съюзническите сили на НАТО Ралстън ще отговаря за "координирането на американското участие с правителствата на Турция и Ирак за елиминиране на терористичната заплаха от ПКК и други терористични групировки, опериращи на територията на Северен Ирак и през турско-иракската граница," заяви Шон Маккормък, говорител на Държавния департамент. Назначението "подчертава ангажимента на Съедниените щати да работи с Турция и Ирак за елиминиране на теороризма във всичките му форми," каза той.

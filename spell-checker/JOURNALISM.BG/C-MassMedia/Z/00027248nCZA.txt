В Косово бяха издадени първите паспорти
					31/07/2008
					Косовските власти издадоха първия паспорт в новосъздадената държава в сряда (30 юли). Притежателите на тези паспорти могат да пътуват в държави, които признават независимостта на Косово, плюс Македония и Черна гора.
					От Линда Карадаку за Southeast European Times от Прищина -- 31/07/08
 
					 
						
Косовският премиер Хашим Тачи (вдясно) връчи първия косовски паспорт на етническата албанка Теута Беголи в сряда (30 юли). [Лаура Хасани]
						Млада жена от Косово получи в сряда (30 юли) първия паспорт, издаден от младото правителство в Прищина. Теута Беголи получи първия от около 400 косовски паспорта, които правителството ще издаде тази седмица, заменяйки документите за пътуване на ЮНМИК. Той й бе връчен в сряда от премиера Хашим Тачи, който заяви, че живеещите в Косово вече имат “своя собствена самоличност". 
						"Това е нов етап за Косово,” каза той, като нарече 30 юли исторически ден за народа на Косово и край на процеса на изграждане на държавата. 
						Много от гражданите на Косово са подали заявления за паспорти и се очаква процесът да продължи с ускорени темпове. 
						Властите показаха паспорта на 14 март. Всички нови паспорти, които са в четири категории, са с герба на Република Косово. Те съдържат информация на албански, английски и сръбски език. Паспортите са отпечатани от фирмата “Гизеке унд Девриент ГмбХ" от Лайпциг, Германия. 
						Косовските граждани могат да пътуват с тези документи в държави, които признават независимостта на Косово, плюс Македония и Черна гора. 
						ЮНМИК, която отговаряше за административното управление на Косово в продължение на почти десет години, съобщи миналата седмица, че е решила да прекрати издаването на документите за пътуване, на които гражданите на Косово разчитаха след края на войната. Косовските паспорти важат десет години за лицата над 18-годишна възраст. Техният срок на валидност е по-кратък за деца. Паспортът отговаря на европейските стандарти за сигурност. 
						Илбер, 40-годишен жител на Прищина, казва, че притежаването на косовски паспорт означава много за него. "Сякаш имаме действителен, конкретен израз на независимостта на Косово и на държавното управление," казва той. 
						Косовските албанци срещаха трудности при пътуванията си в чужбина след края на войната, когато сръбските сили експулсираха почти един милион албанци от Косово и им отнеха документите за самоличност. Косовските сърби не замениха своите сръбски паспорти с издадени от ЮНМИК документи за пътуване, а косовското законодателство им позволява да имат двойно гражданство. 
						Белград ясно посочи, че няма да приема новите косовски паспорти. Сърбия все още смята Косово за своя собствена територия. 
						Сръбското министерство на вътрешните работи няма да признава косовските печати върху паспортите на хората, които пътуват за Сърбия от Косово. Сръбските гранични служители трябва да зачеркват такива печати в паспортите на чужденците, ако те се опитат да пътуват от Косово за Сърбия, съобщи белградската осведомителна агенция “Бета”. Те трябва също да поставят граничния печат на Република Сърбия до зачеркнатия косовски печат. 
						След като обяви независимост на 17 февруари, Косово е получило дипломатическо признаване от 43 държави. Страната се стреми да увеличи този брой.

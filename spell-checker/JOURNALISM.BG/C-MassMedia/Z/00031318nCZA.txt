Четвърта фериботна линия ще бъде открита наесен между България и Румъния
					18/08/2009
					Дълго отлаганата линия Никопол-Турну Мъгуреле ще бъде пусната през идните месеци, заяви български официален представител през седмицата.
					(София Ехо, Новините, Дневник, Медиафакс, Румейниън Таймс, Найн О'клок - 17/08/09; Дневник-- 09/08/09 - 10/08/09; Новините - 07/08/09; Дневник - 25/02/09)
 
					 
						
Два ферибота ще правят по 12 курса дневно в двете посоки между пристанищата. [AФП]
						Според репортажи в медиите от понеделник (17 август) новата фериботна линия през р. Дунав ще свързва Никопол в България с Турну Мъгуреле в Румъния. 
						По график линията трябва да бъде открита през октомври, след завършване на участък от пътя между Никопол и Плевен, каза кметът на Никопол Валерий Желязков. 
						"Готови сме да пуснем ферибота веднага щом бъде завършен пътят между Никопол и Плевен," каза той за българската държавна информационна агенция БТА, добавяйки, че това се очаква да стане до края на септември. 
						Двата кораба ще правят по 12 курса дневно в двете посоки и ще пренасят до шест тежкотоварни и 30 леки автомобила. Преходът ще трае около десет минути. 
						 България и Румъния се договориха да изградят фериботния комплекс Никопол-Турну Мъгуреле още през 2004 г., но минаха месеци, преди строителството да започне. Проектът струва около 5 млн. евро, 70 % от които са предоставени по програмата ФАР на ЕС за трансгранично сътрудничество. 
						Първоначално проектът трябваше да бъде завършен през есента на 2006 г., но строителството бе спирано по различни причини, като например високото ниво на водите на Дунав. 
						Трите фериботни линии между двете страни, които вече са в експлоатация, са Видин-Калафат, Силистра-Калъраш и Оряхово-Бекет. Според репортажи след време може да бъде отворена и пета линия между градовете Лом в България и Расту в Румъния. 
						Двете страни, членки на ЕС, са свързани понастоящем с моста между Русе и Гюргево. Усилията по изграждането на втори мост между Видин и Калафат претърпяха многобройни отлагания. 
						Двукилометровото съоръжение - основен елемент от европейския транспортен коридор, свързващ Дрезден, Германия, с Истанбул, Турция, трябва да бъде завършено догодина. 
						Румъния и България подписаха договор за изграждането на т.нар. "Дунав мост 2" още през март 2000 г. По-късно София и Букурещ обявиха, че ще предоставят съответно 61 млн. и 48 млн. евро за изпълнението на проекта на стойност 230 милиона евро. 
						Съгласно меморандум, подписан през 2005 г., Европейската комисия прие да предостави 70 млн. евро за инициативата чрез програмата си ИСПА. Останалото финансиране ще постъпи от заеми и безвъзмездни помощи от Европейската инвестиционна банка, Френската агенция за развитие и Германската кредитна институция за възстановяване и развитие. 
						Българското транспортно министерство обяви по-рано този месец, че ще поиска едногодишно удължаване на сегашния краен срок - 2010 г. - за усвояване на помощите, осигурени на страната по програма ИСПА, след назначаването на нови еврокомисари тази есен. 
						"Строежът на моста изостава от графика с 12-14 месеца," каза на 7 август българският заместник-министър на транспорта Ивайло Московски, който ще наблюдава всички проекти, финансирани по европрограми.
						България е усвоила едва 38 % от средствата по ИСПА в размер на 1,6 милиарда евро, предвидени до края на 2010 г.

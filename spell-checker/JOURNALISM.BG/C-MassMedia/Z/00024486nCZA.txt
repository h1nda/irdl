Няколко души загинаха при преследване на екстремисти от македонската полиция
					08/11/2007
					Полицията попадна в сряда под обстрел, докато преследваше членове на група, водена от двама избягали затворници, единият от които дългогодишният партизански лидер Лирим Якупи. Операцията бе координирана с КФОР и косовската полиция.
					От Зоран Николовски за Southeast European Times от Скопие – 08/11/07
 
					 
						
Членове на специалните части на македонската полиция охраняват контролен пункт в сряда (7 ноевмри) в покрайнините на Тетово. [Томислав Георгиев]
						Няколко членове на екстремистка групировка бяха убити в сряда (7 ноември), след като македонската полиция започна операция по прочистване на район край Тетово от въоръжени и обявени извън закона лица. Според различни източници шест или седем души са загинали при престрелка в Шар планина, близо до границата с Косово. 
						От полицията заявиха, че проведената рано сутринта операция е имала за цел залавянето на двама избягали затворници от затвора в Дъбрава - бившият етнически албански партизански командир Лирим Якупи-Нациста и Рамадан Сити - оглавяващи група, причинявала безредици в района в продължение на седмици. От известно време в района се наблюдаваха въоръжени мъже, които понякога залагаха контролни бариери за проверка на преминаващи МПС. 
						Според вътрешния министър Гордана Янкуловска въоръжените мъже открили огън по полицаите и побягнали в отстъпление, когато те отвърнали на огъня. Някои, каза тя, се преоблекли в женски дрехи и се забрадили с кърпи. 
						В изказване пред репортери тя заяви, че при нападението не са пострадали полицаи. Тя отрече съобщенията, че при престрелката е бил свален хеликоптер. 
						Якупи бе заловен през 2004 г. след престрелка в Скопие, при която бяха ранени трима полицаи. По-рано той е бил командир от вече разформированата "Армия за освобождение на Прешево, Медведжа и Буяновац. Той е съден и в Косово по обвинения в отвличане на етнически албански граждани. 
						Полицията не съобщи дали той и Сити са били убити, арестувани, или са избягали. Македонските медии обаче съобщиха, че Сити се е самовзривил с бомба. Двамата мъже избягаха от затвора заедно с още петима души през август. 
						Операцията в сряда е била координирана със силите на сигурност в Косово, които са били на пост, за да попречат на всеки, който се опита да прекоси македонско-косовската граница, се казва съобщение на полицията за печата. КФОР също са били информирани за операцията. 
						Значителни количества оръжие били открити край позициите, заети от въоръжените мъже, в т. ч. тежка картечница "Гулинов" 12,7 мм, оръдие, ръчни ракетни установки, ръчни гранатомети, ракети "Стингър", бомби и експлозиви. До мястото не е допуснат никой освен членове на чуждестранни наблюдателски мисии. 
						Смята се, че групата на Якупи и Сити включва и други лица, издирвани от македонската полиция и Интерпол по различни обвинения. Полицията съобщи, че е възможно към нея да са се присъединили до 50 екстремисти. 
						Македонските власти предупредиха неотдавна, че екстремистите може да се възползват от закъсненията в процеса за окончателния статут на Косово и да предизвикат насилие. В Косово реформаторската партия ОРА на Ветон Сурои не закъсня да осъди екстремистите, обявявайки ги за престъпници, които се опитват да подкопаят стабилността в региона. 
						Гафур Адили, политически лидер на обявената извън закона "Албанска национална армия" (АНА), каза, че неговата група няма нищо общо с групата на Якупи. Македония е последното място, където трябва да се води война, каза той пред македонските медии. 
						Демократичната партия на албанците, член на управляващата коалиция на премиера Никола Груевски, защити операцията на полицията. "Причината за полицейската акция, съгласувана със силите на КФОР и косовската полиция, са престъпни групи, които поради невъзможност да действат в Косово са се преместили в Македония с намерение да създадат напрежение," гласи нейно съобщение за печата. 
						Най-голямата етническа партия на албанците в Македония, Демократичният съюз за интеграция на Али Ахмети, разкритикува т. нар. от нея непропорционално използване на сила от полицията и заяви, че цивилни граждани са поели основния удар на нападението.

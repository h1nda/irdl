Кипър е спорен въпрос в сътрудничеството между ЕС и НАТО
					14/06/2007
					Турция не признава Република Кипър, която се присъедини към ЕС през 2004 г., и настоява за включване в новото споразумение за стратегическо сътрудничество между блока и НАТО. Спорът може да засегне плановете за поддържане на мира в Косово.
					От Айхан Шимшек за Southeast European Times от Анкара -- 14/06/07
 
					 
						
Генералният секретар на НАТО Яп де Хоп Схефер (вляво) се срещна с турския премиер Реджеп Тайип Ердоган в Анкара във вторник (12 юни). [Гети Имиджис]
						Споровете между Турция и ЕС, които пречат на усилията за засилване на сътрудничеството в отбраната, бяха начело в дневния ред на срещите между генералния секретар на НАТО Яп де Хоп Схефер и турски официални представители в Анкара тази седмица. 
						Външният министър Абдула Гюл заяви пред Схефер, че Турция не се противопоставя на подобряването на военните отношения между НАТО и ЕС, но че това трябва да става чрез съществуващите механизми на сътрудничество, а не на нови такива. 
						Съгласно съществуващото споразумение "Берлин плюс", постигнато през 2002 г., Кипър, който не е член нито на НАТО, нито на "Партньорство за мир", бе изключен от стратегическото сътрудничество между двете организации. Но страната, без северната й част, намираща се под турско управление, неотдавна се присъедини към ЕС и настоява, че трябва да участва заедно с другите нови членки на ЕС, които се присъединиха през 2004 г. 
						Това е основен проблем за Турция, която не признава кипърската гръцка администрация в южната част на острова. Докато не бъде постигнато цялостно решение на десетилетния кипърски проблем, твърди Анкара, Никозия не трябва да се допуска до масата на преговорите, когато се обсъждат съвместни мисии на ЕС и НАТО. 
						Турция иска освен това Кипър да престане да блокира нейната кандидатура за асоцииран член на Европейската агенция по отбрана, организация, създадена за подпомагане на европейската оръжейна индустрия. 
						"Параметрите бяха установени още през 2002 г. Не трябва да очаквате повече гъвкавост по този въпрос от Турция, страна, която има голям принос в НАТО като съюзник," е казал Гюл на Де Хоп Схефер, цитиран от всекидненвника "Заман". Не трябва да се очаква само Турция да проявява гъвкавост. Така както НАТО постъпва в подобни ситуации, и ЕС трябва да намери решение на проблема сам, без да използва като извинение своя механизъм за вземане на решения." 
						Това може да засегне и плановете за разширяване на сътрудничеството между частите на НАТО и бъдещата полицейска мисия в Косово. Ако планът за статута, който в момента е в Съвета за сигурност на ООН, бъде приет, ЕС ще поеме полицейската мисия в Косово от ООН по-късно тази година. Заплануваното прехвърляне на отговорности засяга 1 500 души, работещи там заедно с 16 000 миротворци от НАТО. 
						Най-напред обаче трябва да бъде изгладена рамката за бъдещо сътрудничество между НАТО и ЕС в Косово. 
						Турция е важен участник в операциите на НАТО и ЕС за опазване на мира и стабилността в конфликтните райони по света, в т. ч. и в Афганистан. Миналата седмица обаче Анкара реши да оттегли ангажимента си към ЕС за бъдещи мироподдържащи мисии. 
						Като член на НАТО Турция по-рано бе обещала да участва с една бригада в "Приоритетна цел 2010", военна цел, заложена в стратегията на ЕС за сигурност и отбрана. Решението на ЕС обаче да регистрира предложената турска бригада като "част от резерва", а не като "действаща част", предизвика недоволството на турските генерали и дипломати, които отдавна се стремят към по-важна роля. 
						Турция е недоволна и от това, че е изключена от командването и контролните структури на операциите, водени от ЕС, които се провеждат в рамките на сътрудничеството между НАТО и ЕС, въпреки нейния значителен принос. 
						В Анкара Де Хоп Схефер заяви пред репортери, че преговорите между партньорите ще продължат в конструктивен дух. След това той отпътува за срещата на министрите на отбраната от НАТО в Брюксел.

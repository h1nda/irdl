Турция се радва на рекордни преки чужди инвестиции
					16/03/2006
					Намалените данъчни ставки, приватизационните оферти, началото на присъединителни преговори с ЕС и икономическият растеж са някои от факторите, привличащи инвеститорите в Турция, твърдят анализаторите. 
					От Алън Коув за Southeast European Times от Истанбул -- 16/03/06
 
					 
						
Премиерът Реджеп Тайип Ердоган даде висока оценка на администрацията си за подобряването на турската икономика и жизнения стандарт. [Гети Имиджис]
						Повишаващата се икономическа стабилност, както и неотдавна започналият процес на присъединяване към ЕС, са предизвикали безпрецендентен ръст на чуждите инвестиции в Турция, сочи официалната статистика. Притокът на преки чужди капитали в Турция е нараснал с 239 % през 2005 г. и е достигнал 9,65 млрд. щатски долара. Междувременно реалният БВП се е увеличил с 32 %, а приходите на глава от населението -- със 120 % за последните четири години. 
						Според данни на турското финансово министерство към края на 2005 г. са регистрирани 9684 чужди компании и клонове, а 2001 чуждестранни инвеститори участват в партньорства с турски компании. Общо 11685 чужди компании работят в Турция в индустрии, като производство на стоки, недвижими имоти и търговия на едро и дребно. 
						Доклад на вашингтонския Институт по международни финанси (ИМФ) предвижда, че през 2006 г. в Турция могат да се очакват най малко 11 милиарда щатски долара международни капитали. Това ще превърне Турция в лидер сред развиващите се европейски пазари по отношение на способността за привличане на чужд капитал, следвана от Румъния, която се очаква да привлече около 7 милиарда щатски долара. Според ИМФ инвеститорите са привлечени от намалените данъци, приватизационните оферти, започването на преговорите с ЕС за присъединяване и икономическия растеж, който е по-висок от средностатистическия за ЕС. 
						Политическата стабилност също е от значение. След поредица от коалиции през ноември 2002 г. бе избрано еднопартийно правителство, ръководено от Партията на справедливостта и развитието на премиера Реджеп Тайип Ердоган. В своя неотдавнашна реч пред Съвета за координация на икономиката Ердоган заяви, че неговата администрация е успяла отново да донесе икономическа стабилност на страната след хаоса на миналите години. С тази стабилност, каза той, дойде ръст от 22,1 % и постоянно повишаване на жизнения стандарт. 
						Нещо, което засенчва картината обаче, е високото ниво на дълговете на Турция -- 249 милиарда щатски долара, според финансовото министерство. Нещо повече, независимо от общото подобрение, близо една четвърт от населението на страната остава под прага на бедността, според данните за потребителските кошници за хранителни и нехранителни стоки. Покупателната възможност се е увеличила, но тази тенденция не е равномерно разпределена. По последни данни за разпределението на доходите за 2003 г. най-богатите 20 % от населението получават 48,2 % от националния доход, а най-бедните 20 % получават 6 % от него. Междувременно равнището на безработицата остава около 11 %.

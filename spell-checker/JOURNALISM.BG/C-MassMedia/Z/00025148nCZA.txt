Македония ще затегне визовите процедури за повече от 140 страни
					16/01/2008
					Поради задълженията си към ЕС Македония смята да премахне правото на своите ГКПП да издават визи. Гражданите на над 140 страни скоро ще трябва да следват същите процедури, които биха спазвали, за да влязат в страна от ЕС. 
					От Йонилда Кочи за Southeast European Times от Тирана -- 16/01/08
 
					 
						
Новите ограничения означават, че посещаващите Македония ще трябва да следват същите процедури като при влизане в страна от ЕС. [Архив]
						Местните медии предадоха в сряда (9 януари), че, считано от 1 февруари, Македония ще въведе визови ограничения за гражданите на повече от 140 страни в рамките на задълженията си на страна, стремяща се към членство в ЕС. 
						Новите правила ще изискват посетителите да използват същите процедури, както когато влизат в страна от ЕС. Задачата за издаване на визи ще бъде прехвърлена от граничните КПП на дипломатическите представителства. 
						Македонските власти смятат също да изискват от посетителите да предоставят писмена гаранция или покана от лице или институция спонсор като удостоверение за обстоятелствата и целта на заплануваното посещение. 
						"Целта е процедурите да следват европейските стандарти. Премахването на визите, издавани на границите, освен за най-спешните случаи, е едно от основните условия на ЕС за намаляване на броя на визите, издавани от ГКПП, който миналата година надхвърли 75 000," е казал външният министър Сашо Кокаланов, цитиран от издавания в Скопие в. "Коха". 
						Много албански граждани използват Македония като транзитна страна за преминаване в Косово, а туристите я използват, за да преминават в България, Румъния, Турция или други страни от Изтока. Повечето от тези посетители сега ще трябва да се сдобиват с транзитни визи от македонските посолства. Студентите и професионалистите, които желаят да учат или да посещават курсове в Македония, ще трябва да следват същите процедури. 
						Медиите в Албания разкритикуваха решението и го нарекоха антиуслуга за туристите и бизнесмените, които пътуват често до Македония. Преч Зогай, председател на комисията по външна политика в албанския парламент, заяви, че ограниченията са "крачка назад към стария режим". 
						В официално съобщение за печата на албанското външно министерство се казва, че визовият режим между Албания и Македония продължава да бъде предмет на договаряне. Всъщност Зогай каза още, че Скопие и Тирана cа започнали да преговарят през декември с цел входните визи да продължат да бъдат издавани на границата. 
						"Оставаме заинтересовани от запазване на настоящия режим, тъй като имаме много общо с Македония. Имаме едни и същи цели относно интеграцията в НАТО и ЕС и би било необяснимо, ако Македония действа едностранно, докато текат преговори," каза той. 
						За страните от бивша Югославия няма да бъде въвеждан визов режим, тъй като някои вече са кандидатки за членство в ЕС, а други имат споразумения за облекчаване на визовия режим със Съюза. 
						Освен това жителите на Косово няма да се нуждаят от визи, стига да притежават паспорти, издадени от ЮНМИК. Ако обаче Косово стане независима държава и започне да издава свои паспорти, и за тях ще бъде въведен визов режим.

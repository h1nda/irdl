Цените на бензина скочиха в страните от ЮИЕ
					04/08/2008
					Докато потребителите се шокират от цените на бензиностанциите, по-скъпият петрол може да се окаже благодат за държавните бюджети. Въпреки недоволството, правителствата не желаят да компенсират по-високите приходи с понижаване на акцизния данък.
					От Игор Йованович за Southeast European Times в Белград – 04/08/08
 
					 
						
Всички страни в региона зависят от вноса на петрол, а рекордно високите цени повишиха инфлацията. [Габриел Петреску]
						Растящите цени на бензина на световния пазар оказват силно влияние върху региона на Югоизточна Европа. Всички страни в региона зависят от вноса на петрол, а рекордно високите цени доведоха до увеличаване на инфлацията. Потребителите смятат, че стандартът им на живот ерозира, докато компаниите се мъчат да се приспособят към по-високите разходи. 
						В регионален план потребителите в Турция понасят най-тежкия удар. Те купуват горе-долу най-скъпия бензин в света, като плащат почти 2 евро за един литър безоловен бензин. Преди шест години, един литър струваше само 60 евроцента. 
						Пълен резервоар с бензин сега струва около 105 евро в Турция, което е повече отколкото самолетен билет до някои вътрешни дестинации. Чистата минимална заплата същевременно е само около 254 евро. Не е никаква изненада, че все повече хора разчитат на обществения транспорт; през първите три месеца на 2007 г. билетите за обществения транспорт се повишиха с 10%. 
						Друга възможност е купуването на автомобил, използващ втечнен петролен газ или преминаването към система на втечнен петролен газ, тъй като литър от това гориво струва само 95 евроцента. Според неотдавнашна статистика, три от всеки десет автомобила в турския трафик използват система на втечнен петролен газ. 
						Парадоксално е, че турците харчат толкова много за бензин, макар че страната се приближава до най-големите производители на петрол в света и е облагодетелствана от печеливши контракти. Главната причина са високите данъци. Като цяло данъците от горива представляват 13,9% от общите данъчни приходи. 
						
Поради остарялата технология разходите за нефтопреработка в Сърбия са сред най-високите в Европа. [AФП]
						Макар че това може да се окаже добре за бюджета, то вреди на потребителите. Ръстът на цените на петрола предизвикват инфлация, като тя достига 10,12%, което е най-високото равнище от две години насам. 
						Същото положение - високите цени на бензина, данъците и растящата инфлация - е валидно за целия регион на Балканите. Сърбия например се радва на честта да бъде една от десетте най-скъпи държави в Европа по отношение на безоловния бензин. От м. юли един литър безоловен безин струва до 1,42 евро, докато литър евродизел струва 1,38 евро. 
						Както и в Турция основна причина са данъците. Те са 50% от цените на горивата в Сърбия, според експертите. Нещо повече, държавната сръбска петролна компания де факто притежава монопол върху нефтопреработването в Сърбия. Поради остаряла технология, разходите за нефтопреработка са сред най-високите в Европа. 
						Сърбия трябва сега или да намери начин да намали разходите, да консервира енергия, или да използва алтернативни горива. Междувременно високата инфлация, която се оценява да 15%, оказва натиск върху правителството да предприеме някакви действия. Властите обаче не казват нищо за възможността за намаляване на акцизния данък. 
						Доставчиците на бензин в Албания също сочат данъците като ключов фактор, особено ДДС, който е 20%. Само през юни цените на бензина в страната скочиха с 6,8% според Статистическия институт на Албания. През юли цената на евродизел достигна 1,36 евро за литър. 
						Няколко компании контролират пазара на бензин в Албания и цените изглежда се движат само в една посока: нагоре. Дори когато цените на международния пазар намаляват, това обикновено не се отразява на пазара в Албания. 
						Много експерти твърдят, че албанското правителство използва повишаването на цените на бензина, за да намали бюджетния дефицит. Както в Сърбия, и тук властите не вземат никакви мерки, за да намалят данъците и да облекчат агонията на потребителите. 
						В Македония също се наблюдава рязко покачване на цените през последните месеци. Един литър бензин октан-95 евростар сега струва 1,26 евро, октан-98 евросупер струва 1,28 евро за литър, а евродизел - 1,24 евро за литър. 
						
Само през юни цените на бензина в Албания скочиха с 6,8%. [Гети Имиджис]
						Освен че шофирането става все по-скъпо, тенденцията влияе и върху цената на централното отопление. Компанията, която осигурява централното отопление в столицата Скопие вече е подала молба за разрешение от Регулаторната комисия за повишаване на цените с почти 60%, което е най-голямото повишаване на цените на отоплението, регистрирано някога в Македония. 
						За да намали шока, правителството предложи многобройни мерки. Те включват намаляване на пътните такси и таксите за регистрация на автомобили, или намаляването на таксите за камиони за престой на пропусквателни терминали. Но властите все още не са обсъждали намаляване на акцизния данък, за което призовава опозицията. 
						В Румъния дизеловото гориво е по-скъпо от бензина. Единственият румънски производител е компанията "ПЕТРОМ", в която австрийската "ОМV" има мажоритарен дял. Един литър от ЕКО Премиум-95 сега струва 1,14 евро, а безоловен премиум е 1,13 евро. Един литър Топ евродизел-4 струва 1,24 евро, докато литър евродизел-4 е 1,22 евро. Румъния има силен автомобилен пазар и експертите смятат, че тенденцията ще продължи, макар че румънците може да прехвърлят интереса си към коли, които използват по-евтино гориво. 
						Румънският президент Траян Бъсеску призова политическите партии да работят заедно за намирането на решение, както по отношение на растящите цени на бензина, така и за свързаната с това тенденция на инфлация в цените на хранителните продукти. Едно от предложенията е да се намали ДДС или върху бензина, или върху храните. Но както се получава в другите страни, и тук трябва да се очаква съпротива. Подобно решение изисква гласуване в парламента, а профсъюзите вече изразяват възраженията си. 
						(Айхан Шимшек, Манола Хала и Алина Бандила допринесоха за написването на този материал.)

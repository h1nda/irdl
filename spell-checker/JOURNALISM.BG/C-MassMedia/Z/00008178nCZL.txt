Участниците в регионалния форум в Македония приеха съвместна декларация
31/08/2003
 
ОХРИД, Македония -- Участниците в двудневния регионален форум под надслов "Диалог между цивилизациите" приеха съвместна декларация в събота (30 август), в която изразяват необходимостта от ефективен диалог между страните в региона. На форума присъстваха държавните глави на България, Албания, Босна и Херцеговина, Хърватия, Гърция, Румъния, Словения, Турция, Македония и Сърбия-Черна Гора, а така също представители на дипломатическия корпус, научните кръгове и религиозни организации.
На среща по време на форума в петък българският президент Георги Първанов и неговият колега от Сърбия-Черна Гора Светозар Марович се договориха Първанов да направи официално посещение в Сърбия-Черна Гора през ноември. Toва ще бъде първото официално посещение на български държавен глава в тази страна за последните 50 години. Двамата президенти също така се споразумяха да ускорят подписването на споразумение за свободна търговия. (MИA, БTA, Стандарт, Труд, 24 Часа - 30/08/03; БTA - 29/08/03)

Косово започна повторно преброяване на бюлетините от балотажа в Гниляне
					08/01/2010
					 
						ПРИЩИНА, Косово -- Повторното преброяване на бюлетините в община Гниляне започна в сряда (6 януари) в Центъра за преброяване и резултати в Прищина. Кандидатите за кметове от двете основни партии, Демократическата партия и Демократичната лига (ДЛК), постигнаха почти равни резултати на балотажа в средата на декември. След като получи жалби предимно от ДЛК, Централната избирателна комисия (ЦИК) реши отново да преброи бюлетините, вместо да организира трети тур на изборите, както бе направено в Призрен и Липлян. Повторното преброяване в Гниляне се натъкна на проблем по-рано, тъй като наблюдателите от ДЛК се появиха едва към края на деня и то само за да протестират срещу решението на ЦИК да не се провежда ново гласуване. Резултатите от повторното преброяване се очакват в петък. (Кохавижън, ТВ21, Клан Косова, РТК - 06/01/10)

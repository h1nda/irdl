Боледуващ балкански медиен магнат отправя обвинения
					23/02/2011
					"Кралят на глупостите" казва, че е бил отровен от роднини по брачна линия
					От Биляна Пекушич за Southeast European Times от Белград – 23/02/11
 
					 
						
"ТВ Пинк" оперира във всички бивши югославски републики, освен в Хърватия. [Никола Барбутов/SETimes] 
						Балканският медиен магнат Желко Митрович, на 43 г., се възстановява повече от месец от апластична анемия във Фленсбург, близо до Хамбург. Сръбската полиция още не е потвърдила дали обвиненията на Митрович, че е бил отровен от сестрата на съпругата си и нейния съпруг, са верни. 
						Подобно на сцена от сапунен сериал, излъчван по собствената му телевизионна мрежа, собственикът и главен редактор на "ТВ Пинк" изненада обществеността миналия месец с драматичното изказване, че някой се е опитал да го убие, вероятно като е сложил отрова в храната и питието му. 
						 "Засега само се съмнявам, но полицията ще определи дали е имало нещо сериозно," каза той тогава по време на телефонно интервю от Германия за най-популярната новинарска програма по "ТВ Пинк". Митрович каза на полицията, че подозира снаха си Лола и съпруга й Златко Кръмпотич, бивш футболист на белградския клуб "Цървена звезда". 
						 "По-рано той бе обвинил членове на своето семейство, че са го отровили," каза Кръмпотич. "Той е под влиянието на лекарства и не знае какво говори." 
						Никола Милинич, лекарят прегледал Митрович в белградската клиника "Бежанийска коса", каза, че съществуват състояния, които могат да предизвикат симптомите които Митрович изпитва, но полицията трябва да разследва случая. Той отхвърли слуховете, че Митрович е болен заради употреба на наркотици, заявявайки, че опиатите не могат да причинят апластична анемия, вид заболяване на костния мозък. 
						Милинич предполага, че е трябвало да потърси лекарска помощ по-рано. "Той дойде в последния момент; беше блед, отпаднал, в толкова лошо състояние, че всяка инфекция или кървене биха могли да имат фатални последици," каза той. 
						Надежда Басара, лекуващият лекар на Митрович в Германия, е казала за белградския вестник "Блиц", че причините за апластичната анемия са неизвестни в 75 % от случаите, докато в 25 % от тях тя се дължи на медикамент, вирус или препарати, например инсектициди. 
						Неотлъчно до "Розовия крал" са съпругата му Милица и дъщерите му Кристина и Андреа. В болницата са също Сандра и Александър, неговите деца от първия брак, и бившата му съпруга Соня Митрович Хани. 
						Таня Войтеховски, говорителка на неговата "Розова империя", е заявила, че той ще се върне в Белград по някое време този месец. Тя добави, че Митрович управлява компанията от болницата и участва в планирането на всички подробности около неговото реалити шоу "Двор" ("Замъкът"), което в момента тече по "ТВ Пинк". 
						Като млад Митрович е бил басист, а след това е закупил звукозаписно студио. От там той създава "Пинк Радио" и след това "Пинк ТВ". Той натрупа състояние през ерата на Милошевич, което днес се оценява на 1 милиард евро. 
						"ТВ Пинк" се излъчва във всички бивши югославски републики, освен в Хърватия, а "Кралят на глупостите", както му викат още, е собственик и на авиокомпания.

Пауъл каза, че САЩ подкрепят присъединяването на Хърватия към НАТО
22/01/2004
 
ВАШИНГТОН, Съединени щати -- Държавният секретар Колин Пауъл се срещна в сряда (21 януари) с хърватския си колега Миомир Жужул и с председателя на Парламента Владимир Шекс. Пауъл каза, че подкрепя усилията на Хърватия за бързо членство в НАТО, като заяви, че така ще се засили участието на страната в глобалната антитерористична коалиция. Хърватската делегация обсъди и възможно разширяване на мисията на страната в Афганистан. Във вторник Шекс и Жужул обсъдиха членството в НАТО с членове на Камарата на представителите и Сената на САЩ, както и с Дан Фрийд, старши съветник на президента за Европа.
Други новини: В сряда районният съд във Вуковар, Хърватия, осъди 78-годишната Иванка Савич на четири и половина години затвор за военни престъпления срещу хървати и други граждани от несръбски произход, държани в склада на местна компания през 1991 и 1992 г. (ХИНА, ХРТ, Вйесник - 22/01/04; ХИНА - 21/01/04)

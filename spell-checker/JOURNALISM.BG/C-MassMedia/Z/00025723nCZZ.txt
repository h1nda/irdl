Бизнес: Косово ще получи финансова помощ от 125 млн. евро 
					07/03/2008
					Тази година Европейската комисия възнамерява да предостави финансова помощ на Косово в размер на 125 млн. евро. Още новини от седмицата: търговският дефицит на Албания се повишава; Черна гора и Норвегия подписаха меморандум за разбирателство. 
					 
						
Косово ще получи тази година финансова помощ от Европейската комисия. [Гети Имиджис] 
						Европейската комисия (ЕК) е отделила 125 млн. евро финансова помощ за Косово за 2008 г., заяви в понеделник (3 март) ръководителят на Службата за връзки на ЕС в Косово Кяртан Бьорнсон. Средствата ще бъдат разходвани за проекти, свързани със социалното развитие, образованието и укрепването на върховенството на закона. 
						*** 
						Търговският дефицит на Албания през януари е бил с 21,9 % по-висок в сравнение със същия месец на 2007 г., обяви в петък (29 февруари) Албанският статистически институт. През януари търговският дефицит е достигнал 172,5 млн. евро, като износът е бил в размер на 61,5 млн. евро, а вносът – 234 млн. евро. ЕС е най-големият търговски партньор на Албания с дял от 65,3 % от цялата търговия. 
						 *** 
						Съветът на изпълнителните директори на Световната банка одобри нова Стратегия за партньорство между Световната банка и Турция, обхващаща периода от 2008 г. до 2011 г. Съгласно изявление, публикувано от Банката в петък (29 февруари), стратегията очертава финансирането от Банката на правителствени програми или на такива, гарантирани от правителството, на стойност до 6,2 милиарда щатски долара. 
						*** 
						
Гърция е инвестирала около 14 милиарда евро на Балканите, съгласно последни данни на гръцкото министерство на икономиката и финансите. Около 4 000 гръцки компании с 200 000 служители оперират в региона. Гърция е най-големият чуждестранен инвеститор в Македония, Албания и Сърбия и третият по големина инвеститор в България.
						*** 
						
Черна гора и Норвегия подписаха в петък (29 февруари) меморандум за разбирателство за двустранно икономическо сътрудничество. Норвегия ще подпомага проекти в Черна гора в области като водоснабдяването, енергетиката, образованието и отбраната. 
						 *** 
						Най-големият търговец на петрол на дребно в Словения, „Петрол”, обяви в петък (29 февруари), че възнамерява да инвестира около 17 млн. евро в търговската си мрежа в Босна и Херцеговина (БиХ). Директорът на „Петрол БИХ Ойл Кампъни” Александър Малаковски обясни, че компанията иска да удвои броя на своите 26 бензиностанции до 2010 г. Миналата година „Петрол БиХ” отчете нетна печалба от 670 000 евро. 
						
(Различни източници – 29/02/08-07/03/08)

Дипломатически дневник: Турският министър Бабаджан започна обиколка в региона
					13/01/2009
					Турският външен министър Али Бабаджан обсъжда двустранните отношения с представители на Косово и БиХ. Още в дипломатическите новини: румънският президент Траян Бъсеску е в Брюксел; албанският президент Бамир Топи замина за Косово.
					 
						
Турският външен министър Али Бабаджан е на обиколка в региона. [Гети Имиджис]
						
						Турският външен министър Али Бабаджан пристигна в понеделник (12 януари) на официално посещение в Косово, където разисква двустранните отношения и ситуацията на Балканите с висши държавни представители. В неделя косовският външен министър Скендер Хисени нарече Турция стратегически партньор на Косово. „Очакваме, че нашите отношения с Турция ще продължат да се подобряват,” каза той за Анадолската информационна агенция. Хисени каза, че двамата с Бабаджан ще обсъдят споразумение за премахване на визовите изисквания между двете страни, преди Бабаджан да отпътува за Босна и Херцеговина (БиХ). 
						*** 
						
						Сръбският президент Борис Тадич и гостуващият в страната испански външен министър Мигел Анхел Моратинос обсъждаха перспективите на Белград за членство в ЕС на среща в неделя (11 януари). Тадич благодари на Моратинос за постоянната подкрепа на Испания за кандидатурата на Сърбия за членство в ЕС. Моратинос се срещна също с външния министър Вук Йеремич и присъства на посланическа конференция в Белград. По време на конференцията Моратинос похвали конструктивния подход на Сърбия към проблемите в своя дневен ред. 
						*** 
						
						Румънският президент Траян Бъсеску и премиерът Емил Бок отпътуваха в понеделник (12 януари) за Брюксел за среща с председателя на Европейската комисия Жозе Мануел Барозу. В дневния ред на срещите им са разговори за глобалната икономическа криза, енергийната сигурност и транзита на природен газ за Европа. 
						*** 
						
						Турция може да играе важна роля в предотвратяването на трагедии в ивицата Газа, каза в четвъртък (8 януари) върховният представител на ЕС по въпросите на външната политика Хавиер Солана в Анкара, където се срещна с президента Абдула Гюл и премиера Реджеп Тайип Ердоган. Солана каза, че както ЕС, така и Турция искат да видят примирие в Газа, и добави, че целта на посещението му е да проучи възможностите за предотвратяването на криза в Близкия изток. „Имахме полезна среща в Анкара,” каза Солана. 
						*** 
						
						Албанският президент Бамир Топи завърши в петък (9 януари) двудневното си официално посещение в Косово. Той се срещна с президента Фатмир Сейдиу, премиера Хашим Тачи, председателя на парламента Якуп Красничи, командващия на КФОР Джузепе Емилио Гай и други висши представители. Това бе второто посещение на Топи в Косово, откакто е президент. 
						*** 
						Председателят на германския Бундестаг Норберт Ламерт каза, че подкрепата на Германия за Косово, особено в отстояването на независимостта му, ще продължи. Ламерт посети в сряда (7 януари) Прищина, където отрече неотдавнашният арест на трима германци по обвинения, че са извършили бомбен атентат срещу офис на ЕС в Косово, да е причинил влошаване на двустранните отношения. След срещата с президента Фатмир Сейдиу, Ламерт каза, че посещението му е било израз на интереса на Германия към политическото, икономическо и социално развитие на Косово.
						
						(Различни източници 06/01/09 - 13/01/09)

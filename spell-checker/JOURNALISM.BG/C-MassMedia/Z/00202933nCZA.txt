Без големи очаквания преди „кризисната“ среща на високо равнище на ЕС
					27/06/2012
					Начините за справяне с кризата в еврозоната отново ще бъдат основна тема на дискусиите на редовната двудневна среща на високо равнище на лидерите на ЕС, която започва в Брюксел в четвъртък.
					От Светла Димитрова за Southeast European Times от София – 27/06/12
 
					 
						
Канцлерът на Германия Ангела Меркел се противопоставя нееднократно на общата емисия на еврооблигации като краткосрочна мярка за решаване на дълговата криза. [Ройтерс]
						За лидерите на 27-те държави, които ще се съберат в четвъртък (28 юни), основният фокус ще бъде върху начините за стабилизиране на икономиката, която страда от задълбочаващата се криза в еврозоната. Очакванията като цяло са за разгорещен дебат по някои въпроси без постигане на съществен напредък. 
						За Черна гора обаче би трябвало да има добри новини: очаква се министрите да одобрят решение за започване на преговори за членство, което във вторник беше одобрено от министрите по европейските въпроси от Съюза. 
						Срещата на върха ще се проведе само дни преди Кипър да поеме ротационното председателство на ЕС от Дания на 1 юли и по-малко от две седмици след повторните парламентарни избори в Гърция и сформирането на ново правителство там. 
						Кипър ще започне своя първи шестмесечен мандат на председателския пост около седмица след като стана петата държава от еврозоната, потърсила извънредно финансиране за своите закъсали банки, и само часове след като Испания, четвъртата по големина икономика в еврозоната, официално поиска помощ за своя банков сектор. 
						Новият гръцки премиер Антонис Самарас, чиято държава вече e подписала две споразумения за помощ от май 2010 г., няма да присъства на срещата в Брюксел поради здравословни проблеми. Там няма да бъде и неговият втори министър на финансите за по-малко от седмица Янис Стурнарас. 
						Очаква се Атина, която се надява да убеди международните кредитори да облекчат условията на втория спасителен пакет на стойност 130 млрд. евро, да изпрати делегация, оглавявана от президента Каролос Папуляс и включваща оттеглилия се министър на финансите Георгиос Заниас. 
						Германия ясно изрази несъгласието си Гърция да получи глътка въздух, като в публикувано в неделя интервю финансовият министър Волфганг Шойбле призова гръцките власти да се концентрират върху изпълнението на поетите от страната ангажименти за реформи. 
						„Най-важната задача на новия премиер Самарас е да приеме бързо договорената програма без допълнително забавяне, вместо да пита какво още могат да направят другите за Гърция“, е заявил той за „Билд ам Зонтаг“. 
						Канцлерът на Германия Ангела Меркел също неведнъж изразява категоричното си несъгласие с общото емитиране на еврооблигации като краткосрочна мярка за решаване на дълговата криза в района, като тази седмица определи идеята като „икономически погрешна и непродуктивна“. Предложението се подкрепя от редица членки на еврозоната, включително Франция, Италия и Испания. 
						Според нея задълбочаването на финансовата и политическата интеграция, което означава преотстъпване на повече правомощия на институциите на ЕС, е най-добрият отговор на продължаващата криза в 17-членната еврозона. Тя също така настоява, че е необходимо Брюксел да има по-голям контрол над фискалната дисциплина в цяла Европа. 
						Франция и Италия обаче изглежда не са склонни да се откажат от националния си суверенитет в полза на Брюксел. 
						„За да се създаде истински икономически и валутен съюз, мисля че се нуждаем от банков съюз, фискален съюз и по-нататъшни стъпки към политически съюз“, заяви в реч във вторник председателят на Европейската комисия Жозе Мануел Барозу. 
						Като подкрепи позицията на Германия, той подчерта, че идеята за фискален съюз означава „много повече от еврооблигации“. 
						„Това също така означава по-голяма координация на данъчната политика и много по-силен европейски подход към бюджетните въпроси на национално и европейско равнище“, заяви Барозу. 
						Междувременно председателят на Европейския съвет Херман ван Ромпой публикува доклад от седем страници, в който „се излага визия за бъдещето“ на икономическия съюз, определят се стъпки за укрепване на еврозоната и предотвратяване на нови кризи. Десетгодишният план предвижда интегрирани рамки в областта на финансовата, бюджетната и икономическата политика. 
						„В средносрочна перспектива емитирането на общ дълг може да бъде използвано като елемент от такъв фискален съюз, при условие че бъде постигнат напредък в областта на фискалната интеграция“, се казва в документа, който е изпратен на лидерите на ЕС преди срещата на върха в четвъртък. Той съдържа и някои други предложения, включително възможността за налагане на вето върху годишни национални бюджети. 
					
				
			
					 
					
 
 

Гърция и Турция работят за подобряване на отношенията
					03/05/2010
					Лидерите говорят за "нова визия" за двустранните отношения въпреки продължаващото напрежение в Егейско море.
					От Ерол Измирли за Southeast European Times от Истанбул -- 03/05/10
 
					 
						
Турският външен министър Ахмет Давутоглу (вдясно) и гръцкият зам.-министър на външните работи Димитрис Друцас дават пресконференция. [Гети Имиджис]
						Гърция и Турция, съседки и членки на НАТО, правят пореден опит за подобряване на отношенията, въпреки че споровете във връзка с Егейско море продължават да им влияят. 
						Турският премиер Реджеп Тайип Ердоган ще посети Атина в средата на май, за да разговаря с колегата си от Гърция Георгиос Папандреу. "Надяваме се, че това ще бъде историческа визита", заяви турският министър на външните работи Ахмет Давутоглу, който ще се стреми към "нова визия в гръцко-турските отношения". 
						Той и гръцкият заместник-министър на външните работи Димитрис Друцас неотдавна обявиха създаването на гръцко-турски съвет на високо равнище за стратегическо сътрудничество. Предложен от Ердоган, в него участват министрите на външните работи, енергетиката, икономиката, европейските въпроси, транспорта, вътрешните работи, образованието, околната среда и туризма и културата. 
						Договорено беше също, че президентите, премиерите и външните министри на двете страни ще провеждат срещи в кулоарите на международни конференции. Междувременно ще бъдат въведени програми за обмен на млади дипломати. 
						Гърция и Турция се стремят да развият нова визия, която се основава не на предполагаемите заплахи, а на взаимните интереси, обясни Давутоглу. "Когато успеем да изградим това общо бъдеще заедно, изискванията на отбраната ще престанат да съществуват и за двете страни", заяви той. 
						Тези думи звучат смело на хартия, но изпълнението им на практика е трудна задача, предупреждават анализатори. 
						"Това са очевидни решения", пише Сами Коен, журналист ветеран, водещ външнополитическа рубрика във всекидневника "Милиет". "За да бъдат изпълнени обаче, са необходими две неща: първо, политическа воля, и второ, взаимно доверие." 
						Анкара и Атина отдавна спорят по редица въпроси, свързани с Егейско море, включително териториалните води, въздушното пространство, правата на сондиране за нефт, районите за полетна информация и суверенитета над островите. 
						Държавите почти стигнаха до война през 1987 г. и 1996 г., а техните военноморски и военновъздушни сили все още редовно се предизвикват въпреки мерките за изграждане на доверие, които се предприемат, за да бъдат спрени опасните военни инциденти. 
						Високопоставен турски военен източник, цитиран от "Хюриет", заяви, че вероятността за решаване на разногласията остава малка. 
						"В действителност не е възможно да се преструктурира споразумението за сигурността в Егейско море при настоящите условия", посочва източникът. 
						Въпреки това страните могат да успеят да постигнат напредък, ако се съсредоточат върху области от общ интерес. И двете например са подложени на натиск да съкратят раздутите си военни бюджети. 
						След като Гърция поиска голяма международна помощ, за да спаси икономиката си, ЕС призова страната да намали военните си разходи. В края на март германският канцлер Ангела Меркел предложи същото и на Турция, давайки надежда, че двете дългогодишни регионални съпернички ще намалят разходите си за въоръжаване. 
						Според Стокхолмския международен институт за изследване на мира общите военни разходи на Турция и Гърция са били над 15 млрд. евро през 2008 г. – съответно 8,7 млрд. и 7,2 млрд. евро.

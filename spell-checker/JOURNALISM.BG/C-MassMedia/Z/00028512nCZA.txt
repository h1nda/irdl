Хърватия и Словения се опитват да подобрят диалога
					27/11/2008
					Президентите на Хърватия и Словения призоваха за по-добро сътрудничество при решаване на спорните въпроси между двете страни.
					(АФП, Javno.hr, Синхуа, СТА - 26/11/08; АФП -12/11/08; АФП - 03/11/08)
 
					 
						
Словенският президент Данило Тюрк (вляво) и неговият хърватски колега Стипе Месич правят преглед на почетния караул преди срещата им в сряда (26 ноември) в Загреб. [Гети Имиджис]
						Хърватия и Словения се съгласиха в сряда (26 ноември), че по-доброто двустранно сътрудничество е от съществено значение за решаване на спорните въпроси между тях. 
						Граничният спор, който продължава, откакто двете страни обявиха независимост от бивша Югославия през 1991 г., периодично влияе върху отношенията между Загреб и Любляна. Двете държави не могат също да решат спор за дълговете на словенската “Люблянска Банка” към хърватски вложители. 
						Те обаче постигнаха известен напредък по отношение на съсобствеността в ядрената централа в Кръшко, Словения, друг двустранен въпрос, предизвикващ спорове. 
						"Диалогът по тези въпроси [като границата] трябва да бъде засилен и ако е необходимо, нека да използваме ... трета страна", е заявил в сряда в Загреб словенският президент Данило Тюрк, цитиран от АФП, след разговорите със своя хърватски колега Стипе Месич. 
						В изказване по време на първото си официално посещение в Хърватия след встъпването си в длъжност през декември 2007 г. словенският лидер изрази също надежда, че новото правителство на неговата страна "ще развие богати и много интензивни контакти" със Загреб. 
						Подкрепяйки позицията на Тюрк за евентуалното участие на трета страна в усилията за решаване на граничния спор, Месич подчерта, че "откритите въпроси трябва да бъдат решавани търпеливо и със съгласие." 
						През 2001 г. покойният хърватски премиер Ивица Рачан и неговият тогавашен словенски колега Янез Дърновшек подписаха споразумение за морската граница между своите страни, но то бе посрещнато с неодобрение от хърватската общественост и не бе ратифицирано от парламента. 
						Въпреки това според Тюрк споразумението показва, че намирането на решение е възможно. "Споразумението показва, че благоразумието изигра своята роля, и то ще бъде важно при определянето на условията на водене на интензивни преговори," заяви президентът на Словения. 
						Словения се присъедини към ЕС заедно с други девет страни от Централна и Източна Европа през 2004 г. Хърватия, която започна своите преговори за присъединяване към Съюза през октомври 2005 г., се очаква да бъде втората бивша югославска република, която през 2010 г. ще стане част от блока като негов 28-и член. 
						В края на октомври главният преговарящ с ЕС на Хърватия Владимир Дробняк изрази съжаление за решението на Словения да блокира отварянето на три нови глави от преговорите за присъединяване между Загреб и Брюксел заради граничния спор между двете страни. От 2005 г. се водят преговори по 21 от 35 преговорни глави, като четири бяха условно затворени. 
						"Хърватия няма намерение да намесва двустранни въпроси в процеса на присъединяване и ние очакваме същото от съответните държави, членки на ЕС", заяви Дробняк. 
						Словения обаче обвинява своята съседка, че се опитва да използва процеса на присъединяване, за да наложи нерешените гранични проблеми като свършен факт. 
						Двустранни въпроси като граничния спор не трябва да участват в преговорите по присъединяването, заяви по-рано този месец еврокомисарят по разширяването Оли Рен. Подобни въпроси "трябва да се решават двустранно ... в добър европейски дух и в духа на добросъседските отношения", каза той на 12 ноември по време на двудневно посещение в Загреб.

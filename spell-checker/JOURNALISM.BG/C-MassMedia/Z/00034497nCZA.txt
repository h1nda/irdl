Хърватия се заема с футболните хулигани
					11/05/2010
					Хърватският премиер обеща да вземе строги мерки, след като полицай загуби едното си око при безредици между привържениците на два отбора, традиционни съперници.
					От Наташа Радич за Southeast European Times от Загреб --11/05/10 
 
					 
						
Запалянковци се сбиха с полицията в Сплит. [Бруно Кръстулович/SETimes]
						Полицията арестува 20-годишен футболен запалянко в събота (8 май) за нанасяне на тежка телесна повреда на полицай по време на мач на загребския стадион "Максимир" на 1 май. Полицаят загуби едното си око, след като привържениците на Динамо (Загреб) и Хайдук (Сплит) се развилняха. Безредиците преляха извън стадиона и по улиците. 
						След като бяха арестувани близо 90 души, а 15 полицаи и шестима запалянковци бяха ранени по време на мача и след него, правителството реши да се намеси и призова за енергични мерки срещу насилието по време на спортни прояви. 
						"Необходими са ни законови промени и мерки срещу буйстващите запалянковци, като и бързото им прилагане," каза премиерът Ядранка Косор. 
						"Видях на видеозапис как един баща бяга с децата си, докато наоколо хвърчат седалки. Искам да защитя такива хора," добави тя. 
						Хърватските спортни запалянковци са известни с това, че често предизвикват безредици, като буйствата им у дома и в чужбина са кошмар за сигурността и нанасят материални щети. Много обикновени запалянковци вече се страхуват да ходят на мачове. 
						"Това вече не е спорт. Днес се чудиш дали ще те бият по главата с някоя счупена седалка по време на футболен мач," казва Роберт Мартич, търговец от Загреб. Той предпочита да гледа мачовете у дома, в безопасност. 
						Нено Смилянич, на 27 г., поддръжник на "Хайдук", смята, че не запалянковците, а институциите са проблем. 
						 "Насилието ескалира, защото властите проявяват лицемерие. Създават закони, а после не ги спазват. Бившият премиер Иво Санадер прокара закон, забраняващ употребата на алкохол на мястото на спортни прояви, а след това беше засечен от камерите да пие вино по време на хандбален мач," казва Смилянич. 
						Ален Галович, главен редактор на всекидневника "24 сата" и сам спортен запалянко, каза за SETimes , че не е изненадан, че опасните хулигани владеят футболните стадиони в Хърватия. 
						 "Хърватските хулигани са сред най-лошите в Европа; тяхната репутация е ужасна. Властите пренебрегват расисткото им поведение," казва Галович. Той смята, че полицията трябва да действа с разширени пълномощия и да се бори с хулиганството. 
						Проблемът не е ограничен до един спорт. Седмица преди проявите на футболно насилие привърженици на столичния баскетболен отбор "Цибона" се сбиха с охранители в "Загреб Арена", където отборът им играеше срещу белградския "Партизан". Срещата бе спряна за десет минути заради инцидента, а полицията арестува 19 души.

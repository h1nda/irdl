Напускащият поста ръководител на ЮНМИК призова за скорошно определяне на статута на Косово
					30/06/2006
					Решението за бъдещето на Косово трябва да е приемливо за етническото албанско мнозинство, но то трябва да е приемливо и за останалите общности, живеещи в провинцията, каза в прощалното си слово ръководителят на ЮНМИК Сьорен Йесен-Петерсен в четвъртък.
					От Блерта Фоничи за Southeast European Times от Прищина – 30/06/06
 
					 
						
Началникът на ЮНМИК Сьорен Йесен-Петерсен произнесе слово в парламента на Косово в четвъртък (29 юни). Той се оттегли от поста в петък. [Гети Имиджис]
						Ръководителят на ЮНМИК Сьорен Йесен-Петерсен, който напусна поста в петък (30 юни), заяви, че ще се завърне в Косово, за да приветства резолюцията за статута на провинцията. 
						"Ще се върна за тържествата," каза той. 
						Сбогувайки се с депутатите ден по-рано, той посочи, че само месеци делят Косово от изхода на преговорите за статута и че все повече държави в Европа и в света осъзнават, че забавянето на решението няма да засили стабилността. 
						 Същевременно датският дипломат призова етническото албанско мнозинство в провинцията да подаде ръка на сръбската общност, добавяйки, че бъдещето на Косово трябва да бъде многоетническо. 
						"Зная, че целта на мнозинството е независимост, и разчитам на вас, че докато осъществявате мечтата си, това ще стане мечта, споделяна от всички общности," каза Йесен-Петерсен. "Осъществяването на вашата мечта не трябва да бъде кошмар за други," каза той. 
						 "Косово бе и трябва да бъде многоетническо. В днешна Европа няма място за едноетническо общество. В тази моя последна реч ви призовавам да направите всичко възможно да създадете функциониращо многоетническо общество. Това може да направите посредством диалог и срещи, като издигнете лозунга: "Да си стиснем ръцете с моя съсед днес," каза Йесен-Петерсен. 
						Като пети поред ръководител на ЮНМИК Йесен-Петерсен наследи Хари Холкери от Финландия през август 2004 г. По време на неговия мандат започнаха преките преговори между Белград и Прищина, имащи за цел постигане на споразумение по децентрализацията и други въпроси и в крайна сметка разглеждане на въпроса за статута. Проведоха се няколко кръга преговори, но двете страни остават силно раздалечени в позициите си. 
						Юридически все още част от Сърбия, Косово се намира под адмнистрацията на ООН от края на конфликта през 1998-1999 г. Докато повечето косовски албанци подкрепят независимостта, Сърбия се бори за "значителна автономия", настоявайки, че провинцията трябва да остане част от нейната територия. 
						Сръбският премиер Воислав Кощуница отново подчерта тази позиция в сряда, по време на посещението си в сръбски анклав в Косово. 
						В обръщението си от четвъртък Йесен-Петерсен заяви, че е станал свидетел на напредък на демокрацията, зрелостта и политическата воля за борба с кризите. "Ето защо смятам, че във ваши ръце Косово ще бъде силно общество," каза той. 
						Но той предупреди също, че Косово е изправено пред перспективата за нестабилност, ако въпросът за статута не бъде решен скоро. 
						 "Без статут за много косовци ще останат проблемите с икономическите трудности" и провинцията ще се превърне в "социална бомба със закъснител, която след време ще стане неуправляема," заяви Йесен-Петерсен, определяйки сегашната ситуация като неустойчива.

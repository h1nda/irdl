Доклад: човешките права не са напълно защитени в балканските страни
		09/03/2009
		Според годишния доклад на Държавния департамент на САЩ за човешките права полицейското насилие, сплашването на журналисти и корупцията все още представляват проблем в много балкански страни.
		(Финансиарул, Макфакс, Б92, София Ехо, СНА - 26/02/09; Държавен департамент на САЩ - 25/02/09)
 
		 
			
Затворите в повечето балкански страни са претъпкани, се казва в доклада. [Гети Имиджис]
			Миналата година се наблюдаваше все по-голямо търсене на лични и политически свободи в целия свят, съобщи Държавният департамент на САЩ на 25 февруари в годишния си доклад за човешките права. В доклада се посочват много проблеми, свързани с човешките права, включително корупция, ограничения върху свободата на печата и тромаво законодателство, целящо ограничаване на НПО. 
			Докладът за 2008 г. включва шест регионални прегледа, като в посветения на Европа и Евразия се отбелязва, че "укрепването на новите демокрации" и "справянето с престъпленията от омраза и речта на омраза, като същевременно се защитават основните свободи", продължават да бъдат ключови предизвикателства в тази част на света. В документа също се призовават правителствата да се въздържат от налагане на ограничения върху НПО за правата на човека и да им се позволи да функционират без репресии. 
			В доклада за осем балкански страни се прави заключението, че властите в седем от тях - Албания, България, Хърватия, Косово, Македония, Черна гора и Сърбия - "по принцип спазват" човешките права на гражданите, но че в някои области проблеми продължават да съществуват. 
			Румънското правителство "реши някои проблеми, свързани с човешките права" през 2008 г., твърди Държавният департамент. Той обаче добавя, че в страната продължават да съществуват нарушения в тази насока. В Босна и Херцеговина през миналата година данните за зачитането на човешките права "са лоши" въпреки регистрираното подобрение в някои области. 
			Макар че законите на Балканите забраняват полицейското насилие, то продължава да бъде проблем във всички страни с изключение на Хърватия и Косово, се казва в доклада. В Албания например заподозрени - особено хомосексуалисти или членове на ромски и балкански египетси общности там - са били малтретирани по време на арестуването им или при първоначалното им задържане. 
			Ромите, както и други задържани, също са били малтретирани от полицията в Румъния. Освен това в доклада се цитира "малтретиране на изоставени деца с физически увреждания в държавни институции и продължително задържане заради лошо поведение в държавните сиропиталища". 
			
По закон на ученици от всички етнически общности в Косово трябва да се осигуряват равни условия без оглед на майчиния им език. [Гети Имиджис]
			Според Държавния департамент няма доказателства за малтретиране на задържани или заподозрени от местната полиция, служители на ЮНМИК, ЮЛЕКС или КФОР в Косово, но съществута твърдения за тормоз или малтретиране на затворници. 
			Като цяло Косово е единствената страна сред осемте, където затворите "изпълняват международните стандарти", според доклада на Държавния департамент. Затворите в повечето други страни са препълнени, а затворите в Хърватия също са и недостатъчни. 
			Свободата на речта и на пресата е залегнала в националното законодатевство на всяка от осемте страни и правителствата на Албания, България, Косово, Македония и Румъния "като цяло са зачитали тези права на практика" през 2008 г., се казва в доклада. Но в някои от тях и в други страни от региона е бил регистриран тормоз и сплашване на журналисти. 
			В Румъния са били регистрирани отделни случаи на опити от страна на властите да сплашат или цензурират пресата или да нападат журналисти. Влияние на правителството върху медиите продължава да се наблюдава в Харватия, а пресата в Черна гора продължава да бъде обект на известни ограничения. 
			В Македония материали в пресата, смятани за "антипатриотични" са били обект на остра критика от страна на властите, което влияе негативно върху свободата на пресата в страната. 
			"Зачитането на свободата на речта и пресата от страна на правителството се е влошило през годината" в БиХ, смята Държавният департамент. В Сърбия има някои признаци, че правителството се е намесвало в тези свободи. 
			Корупцията продължава да бъде голям проблем за всички страни в региона, въпреки националните закони, забраняващи корупционни практики и предвиждащи значителни санкции. В БиХ, България, Косово, Македония и Сърбия държавни служители често участват в корупционни практики безнаказано, са казва в доклада. 
			"Въпреки няколкото ареста на високопоставени служители от местното и централно управлание, корупцията продължава да бъде главна пречка за важни реформи и сериозен проблем", се казва в доклада. 
			В Хърватия правителството е внесло подобрения в дейността на официалната агенция за борба с корупцията. Въпреки това според доклада проблемът остава все така сериозен. Правителствени институции, съдебната власт и бизнесът често се оказват замесени в съдебни дела за корупция. 
			
В някои от страните в региона се наблюдава увеличаване на случаите на тормоз и сплашване. [Гети Имиджис]
			България и Румъния, които се присъединиха към ЕС през 2007 г., все още са обект на специален мониторинг от страна на Европейската комисия за напредък в съдебната реформа и борбата срещу корупцията. 
			Държавният департамент окачестви усилията на Румъния в борбата срещу корупцията като "цяло неефективни" и критикува българското правителство за неуспеха му да "преследва агресивно случаи на организирана престъпност или корупция по високите етажи на властта". 
			Македания е критикувана заради парламентарните избори през юни 2008 г., които бяха помрачени от инциденти на насилие, сплашване и изборни нарушения и "не отговаряха на ключови" стандарти на ОССЕ. 
			Трафикът на хора, дискриминацията на лица с увреждания и на малцинствени групи и насилието срещу жени са други общи проблеми за региона. Според Държавния департамент някои от правителствата на изследваните страни не са успели напълно да изпълнят задълженията си към зачитането на правата на децата и към тяхното благополучие. 
			По закон на учениците от всички етнически общности, живеещи в Косово, трябва да се осигурят равни условия, без оглед на майчиния им език. Ученици от малцинствените групи също имат правото на държавно обучение на майчиния си език в средните училища. Макар че в училищата се преподава сръбски, босненски и турски през годината, обучението в някои части на страната страда от липса на оборудване. 
			Децата на роми, ашкали и египтяни са посещавали смесени училища заедно с деца на косовски албанци, но са били заплашвани и малтретирани в някои райони с преимуществено албанско население. Много деца от бедни ромски семейства е трябвало да започнат да работят, за да помагат на семействата си и не са ходели на училище. 
			"Деца на косовски сърби и на косовски албанци са посещавали училища, неподходящо оборудвани, в които са липсвали елементарни условия. В няколко училища, където са учили деца на косовски сърби и косовски албанци, е било провеждано обучение по различни програми и графици", се казва в доклада . 
			За да видите целия Доклад на Държавния департамент на САЩ за състоянието на човешките права за 2008 г., щракнете тук.
		
Редакционна бележка: Във втората част на поредицата, която ще бъде публикувана по-късно този месец, ще отразим данни на Държавния департамент на САЩ за Кипър, Гърция и Турция.

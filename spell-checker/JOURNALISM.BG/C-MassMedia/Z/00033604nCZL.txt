Еврокомисарят Рен призова Гърция да положи повече усилия
					01/03/2010
					 
						АТИНА, Гърция -- Правителството трябва да предприеме по-нататъшни мерки, за да се справи с бюджетната криза и да постигне желаните цели за намаляване на дълга, каза в понеделник (1 март) еврокомисарят по валутните въпроси Оли Рен след среща с гръцкия премиер Георгиос Папандреу в Атина. "Ние ще продължим да подкрепяме гръцките власти и гръцкия народ, така че икономиката да се върне в устойчиво русло," каза Рен, призовавайки правителството да обяви нови стъпки още "в идните дни". Папандреу отново подчерта, че страната му е готова да направи "каквото е необходимо", за да реши проблема. 
						Междувременно Жан-Клод Юнкер, ръководител на групата на финансовите министри на страните от еврозоната каза, че Гърция трябва да засили мерките си за съкращаване на бюджета, защото в противен случай я очакват евентуални санкции. В интервю за атинския в. "Елефтеротипия" в неделя Юнкер каза: "Гърция трябва да осъзнае, че данъкоплатците в Германия, Белгия и Люксембург не са готови да оправят грешките на финансовата политика на Гърция." (Ройтерс, Дау Джоунс - 01/03/10)

Новият "зелен пояс" около Букурещ ще намали замърсяването на въздуха 
					29/10/2007
					След години на непрекъснато обезлесяване около румънската столица властите обръщат сериознио внимание на екологичните предупреждения и планират да създадат "зелен пояс" около Букурещ. 
					По Паул Чокою от Букурещ за Southeast European Times - 29/10/07
 
					 
						
Букурещ сега се радва на едва 25 % от залесените площи, които е имал през 1989 г. [Гети Имиджис]
						Букурещ бе подложен на жестоко обезлесяване през последните две десетилетия и в резултат на това замърсяването на въздуха се е повишило. Сега общинските власти се надяват да променят тази тенденция, като засядат дървета в седем села около града и така създадат "зелен пояс". 
						"Целта ни е да засадим 200 000 нови дървета," каза кметът Адриян Видяну, като очакваните разходи са между 5 и 10 млн. евро. 
						Проектът, който бе препоръчан от министерството на земеделието, ще се осъществи за шест години. Освен че ще подобри качеството на въздуха в столицата, проектът ще помогне да се контролира разрастването на града, ще осигури места за почивка и ще запази природата. 
						Експерти смятат, че през последните 17 години почти един милион дървета са били изсечени в Букурещ, а други два милиона - в околните райони. След падането на комунизма големи площи гори бяха върнати на частните им собственици, много от които решиха да ги превърнат в селскостопански площи. В резултат на това Букурещ сега се радва едва на 25 % от залесените площи, които е имал през 1989 г. 
						Влиянието върху здравето е сериозно. Според Асоциацията на еколозите (АЕМ) количеството прах в Букурещ възлиза на 260 до 280 тона на кв. км, докато в други европейски столици - някои от които доста по-големи - обемът е около два тона на кв. км. 
						Зелените площи осигуряват "бариера срещу праха, пречистват въздуха и намаляват шумовото замърсяване", казва заместник-председателят на AEM Флорин Василиу. "В същото време те помагат за запазване на температурните разлики между отделните сезони и между деня и нощта." 
						Почти 10 000 жители умират ежегодно от заболявания, свързани със замърсяването, съобщи организацията "Еко-Чивика". 
						Общински експерти започнаха да описват дърветата в Букурещ, за които се смята, че възлизат на около 1,5 млн. Старите и болни дървета ще бъдат отсечени и заменени с фиданки. 
						Почти един милион дървета в Букурещ са на възраст над 30 години и могат да бъдат изкоренени от бури, което представлява още една заплаха, казва Видяну.

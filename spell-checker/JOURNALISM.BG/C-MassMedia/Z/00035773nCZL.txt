Говорител на ЕС заяви, че няма връзка между напрежението около ромите и Шенген
					24/08/2010
					 
						БУКУРЕЩ, Румъния -- Матю Нюман, говорител на еврокомисаря по правосъдие, основни права и гражданство Вивиан Рединг, каза в понеделник (23 август) за "EurActiv", че продължаващото напрежение във връзка с репатрирането от Франция в Румъния на стотици роми не трябва да повлияе на амбициите на Букурещ и София да се присъединят към Шенгенското пространство. Той беше помолен за коментар, след като румънският всекидневник „Ромъния Либера” неотдавна съобщи, че Букурещ ще остане извън Шенген заради ромите. Румъния и България се надяват да се присъединят към Шенген през март 2011. Според съобщения обаче френският държавен секретар по европейските въпроси Пиер Льолуш е намекнал, че решението може да бъде отложено, ако Букурещ не успее да интегрира по-добре ромската общност. "Интегрирането на малцинствата не е част от Шенгенското споразумение", заяви Нюман във вторник. (EurActiv, Реалитатя - 23/08/10)

Tурция все още не е решила за ракетния щит на НАТО
					19/10/2010
					Tурция все още не е решила дали ще подкрепи планираната от НАТО отбранителна система на срещата на върха на Алианса следващия месец.
					(Заман - 19/10/10; Ройтерс, AП, AФП, Teлеграф, Уошингтън Таймс, Дифенс Нюз, Министерство на отбраната на САЩ, Хюриет - 18/10/10; Заман - 16/10/10; Tъркиш прес - 15/10/10; Гласът на Америка - 14/10/10; НАТО - 11/10/10) 
 
					 
						
Министърът на отбраната на САЩ Робърт Гейтс прави обръщение на 29-тата годишна конференция за американо-турски отношения на Американо-турския съвет в понеделник (18 октомври) във Вашингтон. [Гети Имиджис]
						Министърът на отбраната на САЩ Робърт Гейтс изрази надежда в понеделник (18 октомври), че Турция ще одобри планираната от НАТО антиракетна отбранителна система в Европа, която Анкара настоява, че не трябва да бъде представяна като насочена изключително срещу мюсюлмански държави, особено срещу Иран. 
						Въпросът ще бъде обсъден по време на срещата на върха на Алианса на 19 и 20 ноември в Лисабон. Други въпроси в дневния ред включват предложението на Генералния секретар на НАТО Фог Расмусен за нова Стратегическа концепция на пакта, както и за структурни и институционални реформи. 
						В обръщение на конференцията за американо-турски отношения във Вашингтон в понеделник Гейтс заяви, че официални представители на двете страни са обсъдили "потенциалния технически и оперативен принос" на Турция, в случай че бъде одобрен планирания ракетен щит. 
						"Противно на някои съобщения в пресата ние не притискаме Турция да направи своя принос", подчерта той. "Но очакваме Турция да подкрепи приемането от НАТО на срещата на върха в Лисабон на теритотриален ракетен отбранителен капацитет." 
						За да бъде осъществен, планът трябва да бъде одобрен от всички 28 страни членки на Алианса. 
						Aнкара посочи, че макар и да не е против идеята по принцип, тя я смята за деликатен въпрос. Главното безпокойство на управляващата Партия на справедливостта и развитието (ПСР) е, че ако Турция се съгласи да приеме някои компоненти на системата, определени като насочени срещу Иран, това може да навреди на отношнеията й с Техеран, които тя последователно се стреми да укрепи, откакто дойде на власт преди осем години. 
						"Ние не смятаме, че съществува някаква заплаха от която и да е от съседните страни и че нашите съседи представляват заплаха за НАТО", заяви турският външен министър Ахмет Давутоглу в петък. 
						Това изявление бе направено един ден, след като той и турският министър на отбраната Вежди Гонул обсъдиха въпроса с Гейтс и държавния секретар на САЩ Хилари Клинтън. 
						Приветствайки подхода на Вашингтон към антиракетния щит, Гонул заяви, че мнението на Турция е, че "той трябва да бъде създаден в контекста на НАТО", и че трябва да има капацитет да отблъсква всякакъв вид заплахи с балистични ракети. 
						Коментарите на турски официални представители в понеделник показват, че Анкара все още не е взела решение по въпроса. Официалните представители твърдят, че първо трябва да се запознаят с повече технически подробности. 
						В обръщението си на конференцията във Вашингтон Гейтс заяви ,че системата е решаваща за усилията на НАТО да се адаптира към атмосферата на сигурността на 21 век. 
						"Надявам се, че в Лисабон всички наши съюзници в НАТО ще дадат своята подкрепа за постигането на тази цел - заради тяхната собствена сигурност и заради сигурността на Алианса, която толкова последователно педкрепяме повече от 60 години", каза Гейтс.

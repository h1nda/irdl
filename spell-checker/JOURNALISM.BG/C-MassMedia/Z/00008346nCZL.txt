Слагяна Тасева: Развитието, а не корупцията трябва да се финансират в Македония
15/09/2003
Установяването на независим комитет за борба с корупцията в Македония е крачка напред в стремежите на страната да се присъедини към ЕС, смята председателката на комитета Слагяна Тасева.
От Мария Лазарова за Southeast European Times от Скопие -- 15/09/03
 
 
Southeast European Times: Интернешънъл Крайсис Груп (ИКГ) публикува доклад в навечерието на изборите миналата година, в който посочва Македония като страна с висока степен на корупция. Имате ли информация за ситуацията в тази област след изборите?
Слагяна Тасева: Интернешънъл Крайсис Груп описа условията, които бяха вече широко известни, тъй като нашите експерти многократно посочваха високата степен на корупция в страната. Тези предупреждения сякаш получиха по-голяма тежест, след като бяха потвърдени от ИКГ; на тях започнаха да гледат с по-голямо внимание, защото бяха изложени от високо уважавана институция. ИКГ за първи път оповести информацията на среща, организирана за обсъждане на помощите за развитието на Македония. Ние всички сме съгласни, че в Македония трябва да се финансира развитието и икономиката, а не корупцията. Наистина е много трудно да се каже дали след изборите имаме същото ниво на корупция и каква е нейната структура. Факт е, че правителството са взели мерки както и комитета за с корупцията.
SE Times: Една публикувана неотдавна от Джордж Сорос анкета сочи големи мащаби на корупция в образователната система на Македония. Каква е позицията на комитета по този въпрос
Тасева: Сорос направи конкретно проучване на корупцията в системата на висшето образование. Трансперънси Интернешънъл в Берлин също проведе проучване по проблема за подкупите и показа, че корупция съществува в образованието, съдебната система и във висшите структури на властта в Македония. Веднага след доклада на Сорос бяха приети мерки за съгласувани действия за предотвратяване на корупцията и за установяване на конкретни механизми за проверка във висшето образование. Ние проведохме срещи с ректоратите на университетите в Скопие и Битоля и изразихме общото становище, че те носят най-голяма отговорност за приемане на съответни мерки за управление на дейността в университетите и за премахване на корупцията.
SE Times: Има ли правителството достатъчно кураж, за да се справи с проблема?
Тасева: Правителството започна да готви документ за очертаване на стратегията. То обаче преустанови работата поради постигнато съгласие да приеме националната програма за предотвратяване и премахване на корупцията, изготвена от комитета за борба с корупцията. По закон комитетът отговаря за този документ, който вече е готов и се прилага, след като бе подкрепен от правителството и министерствата, участвали в работата по документа. Изкореняването на корупцията е част от правителствената програма от момента, в който то встъпи в длъжност. В самото начало то прояви решимост да провежда ефикасна борба срещу корупцията. Започна поредица от частни дела, свързани с корупцията. Нашата дейност обаче няма да доведе до желаните резултати, ако не бъде подкрепена от ефективни действия на прокуратурата и съда. Имаме информация, че там съществуват слаби звена, а така също че прокурорите и магистратите не достатъчно интензивно водят тези дела. Наистина ние подписахме редица международни документи, съгласно които подобни дела ще бъдат гледани с приоритет, което обаче не е практика тук.
SE Times: За първи път в Македония бе въведено изискването за обявяване на имущественото състояние на избираните и назначаваните държавни служители. Доволна ли сте от начина, по който те изпълняват това свое задължение?
Тасева: Задължението за обявяване на имущественото състояние в другите страни обикновено е част от етическите и професионалните стандарти на администрацията. В Македония то е включено в антикорупционния закон, защото преди за никого не е имало подобно задължение. Тъй като учредяването на комитета за борба с корупцията съвпадна с времето непосредствено след изборите, ние веднага започнахме да прилагаме това законово задължение. Ние първо променихме въпросника така, че да можем да получим колкото се може повече информация във връзка с нашата по-нататъшна работа. Ние сме доволни от дейността и резултатите. Повечето служителите попълниха формулярите и ние в момента ги проверяваме. Позицията на комитета е, че трябва да проверим всеки формуляр без изключение. Ние не използваме принципа на селективната проверка, прилаган в други страни. Приехме такова решение, тъй като считаме, че трябва да видим нашите условия в началото на прилагането на тази мярка.
SE Times: Смятате ли, че установяването на този комитет е крачка напред в стремежите на Македония да се присъедини към ЕС?
Тасева: Да. Ние сме в течение на всички доклади на международните организации, които сочат корупцията като проблем номер едно в Македония. Това е сериозна бариера в целия процес на европейската интеграция, тъй като тя е проникнала във всички сфери на социалния живот. Ние не можем да я ограничим само в икономиката, образованието, търговията, законодателната и съдебната системи. Следователно, ние смятаме, че комитетът в качеството му на независима институция представлява голяма крачка напред по пътя ни към Европа.
SE Times: Установили ли сте някакво сътрудничество с подобни комитети в региона?
Тасева: Съществуват малко подобни комитети в региона. Има един в Словения към кабинета на премиера и ние поддържаме сътрудничество с него. Ние отблизо следим ситуацията в Сърбия-Черна Гора и дейността на антикорупционния съвет към правителството там. По думите на нашите колеги от България и Румъния, това, което в нашия комитет привлича широк интерес в региона, е начинът, по който той е организиран и специално фактът, че той не е част от правителството и неговите седем члена не са служители в държавната администрация.

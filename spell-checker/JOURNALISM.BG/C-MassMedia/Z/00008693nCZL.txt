Външните министри на ЕС разкритикуваха решението на Хърватия да обяви адриатическа зона за риболов
14/10/2003
 
ЛЮКСЕМБУРГ, Люксембург -- По време на срещата си в Люксембург в понеделник (13 октомври) външните министри от ЕС изразиха съжаление относно едностранното решение на Хърватия да обяви зона за риболов и защита на околната среда в Адриатика. Макар че призна суверенното право на Хърватия да обяви такава зона, съветът изрази протест срещу начина, по който е взето решението. Министрите посочиха, че добросъседските отношения са решаващи за стремежите на Хърватия за присъединяване към ЕС.
Междувременно в Брюксел официални представители на НАТО дадоха висока оценка на напредъка, постигнат от Хърватия в изпълнението на Плана за действие за членство в НАТО (ПДЧ) през последните 12 месеца. Според Зоран Миланович, координатор на Загреб за НАТО и ПДЧ, представителите са изтъкнали резултатите, постигнати при съкращаване на излишния военен персонал, подобряването на отношенията със съседните държави, реформите в съдебната система и защитата на малцинствата. (Медиаскан - 14/10/03; ХИНА, Радио Словения, Би Би Си - 13/10/03)

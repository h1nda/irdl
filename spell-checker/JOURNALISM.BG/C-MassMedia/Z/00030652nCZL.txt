България ще подкрепи Барозу за втори мандат 
					19/06/2009
					 
						СОФИЯ, България -- Премиерът Сергей Станишев каза в четвъртък (18 юни), че България възнамерява да подкрепи кандидатурата на Жозе Мануел Дурао Барозу за втори мандат като председател на Европейската комисия (ЕК). Редовната среща на върха на ЕС, отбелязваща края на чешкото председателство, завършва в петък в Брюксел. Една от точките в дневния ред е изборът на следващия председател на ЕК. Барозу вече получи подкрепата на Европейската народна партия, както и на партиите от лявото пространство в Испания и Великобритания. Станишев изтъкна, че Барозу винаги е подкрепял членството на България в ЕС.
						Други новини -- Парламентарната група на радикалната националистическа партия „Атака” се разцепи в четвъртък, само дни преди края на мандата на парламента. Членовете й имаха разногласия относно разпределянето на кандидатите в националната партийна листа. В резултат на това „Атака” остава само с девет членове в парламента, недостатъчно дори да има собствена група. (Дарик, БНР, Дневник, Стандарт - 18/06/09)

Албанското правителство и опозицията се обвиняват взаимно в корупция 
		02/09/2010
		 
			ТИРАНА, Албания -- Взаимни обвинения в корупция прелитат между правителството и опозицията. В сряда (1 септември) представители на опозиционната Социалистическа партия (СП) отново обвиниха правителствени служители в корупция и облагодетелстване от държавните договори. В отговор депутатите от управляващата Демократическа партия (ДП) обвиниха лидера на СП и кмет на Тирана Еди Рама в корупция и подкупи. Новинарските съобщения се превърнаха в хроники на обвиненията, идващи и от двете страни. Членовете на СП твърдят, че 240 концесии, предоставени за построяването на водноелектрически централи в страната през последните пет години, са част от частни сделки, които пълнят джобовете на държавни служители и техни роднини. 
			Държавните служители, които са обект на тези нападки, включват министъра на икономиката Дритан Прифти, министъра на интеграцията Майлинда Брегу и депутата Албана Вокши. В отговор на нападките представители на ДП обвиниха Рама в получаването на подкупи, достигащи до 20 % от стойността на нов блок с апартаменти в замяна на разрешения за строеж. Прокуратурата в момента иска от някои от споменатите бизнесмени да направят официални изявления във връзка с обвиненията. Министърът на икономиката Прифти заяви, че подобни обвинения „плашат” инвеститорите и банките. (Би Би Си, Телеграфи, Лаймифундит, Топ Нюз - 01/09/10)

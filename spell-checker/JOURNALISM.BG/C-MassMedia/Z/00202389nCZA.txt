Въпреки регионалното признаване, пред Косово стоят още предизвикателства
					27/02/2012
					Барикадите на границата между Косово и Сърбия бяха премахнати, но арестуването на четирима служители на сръбската полиция заплашва да възпламени ситуацията.
					От Линда Карадаку Southeast European Times от Прищина – 27/02/12
 
					 
						
Войници на КФОР от Германия премахват блокада от пътя в село Ягненица през декември 2011 г. [Ройтерс]
						Само няколко дни след постигнатата договореност със Сърбия по въпроса за регионалното представителство арестуването на четирима служители на сръбската полиция близо до Гниляне в събота (25 февруари) заплашва да усложни отношенията между Белград и Прищина. 
						Според съобщения в медиите четиримата сръбски офицери са сред шестимата души, арестувани от специалните полицейски части на Косово по обвинения, че „са застрашили правния ред в Косово и са попречили на полицейски служители при изпълнение на техните задължения.“ Петима от задържаните са осъдени на един месец лишаване от свобода на закрито съдебно заседание, завършило рано сутринта в понеделник, съобщи сръбската агенция „Танюг“. 
						Арестите разгневиха сръбския министър на вътрешните работи Ивица Дачич, който заяви пред репортер, че Сърбия трябва да има собствена полиция в Косово. 
						„Съжалявам, че Сърбия няма полиция в Косово, защото ако имаше, нещата, които албанците причиняват на сърбите, нямаше да се случват, нито това, което сърбите причиняват на самите себе си“, каза Дачич за белградското радио Б92. 
						Арестите станаха малко след драматична поредица от събития в Косово, сред които се откроява постигнатият компромис с Белград по въпроса за регионалното представителство. 
						ЮЛЕКС постигна споразумение с местните власти в Северно Косово да получи право на свободно движение – право, което беше отнето на мисията през последните няколко месеца. 
						Споразумението позволява на представителите на ЮЛЕКС да се движат по сухопътни маршрути до административните пропускателни пунктове "Бърняк" в Зубин Поток и "Ярине" в Лепосавич, при условие че не са придружени от албански митничари и полицаи. 
						На 23 февруари вечерта изградените от местните сърби барикади в близост до контролно-пропускателните пунктове на границата между Северно Косово и Сърбия бяха премахнати. Заместник-началникът на КФОР по връзките с обществеността майор Марк Щюмлер каза за SETimes, че "последните барикади бяха на територията на Косово, много близо до административната гранична линия (АГЛ).“ 
						„В тясно сътрудничество със сръбските власти се изясни от чия страна са били разположени барикадите. Наложи се КФОР да разчистят стотина метра плътен сняг от улицата до АГЛ. Снегът от сръбската страна също беше разчистен от сръбските власти. Сега пунктовете са отворени и има движение“, заяви Щюмлер. 
						Премахнати бяха и барикада и палатка, поставени миналото лято в неутралната зона между Косово и Сърбия на пътя Рашка–Лепосавич пред граничния контролно-пропускателен пункт "Ярине". 
						Това стана, след като Косово и Сърбия постигнаха компромис по въпроса за регионалното представителство на Косово. Страната ще се представя като Косово с уточнението, че „това наименование не засяга позициите по статута и е в съответствие с Резолюция 1244 на Съвета за сигурност на ООН и Становището на МС за обявяването на независимостта на Косово.“ 
						Компромисът позволява на Косово да изразява собствена позиция и разчиства пътя пред Сърбия, която не признава Косово, към кандидатурата за членство в ЕС. 
						„Това е важно, защото Косово става пълноправен независим участник в регионални срещи и събития и ще позволи постигането на по-нататъшен напредък към договорни отношения със Съюза“, заяви върховният представител на ЕС и заместник-председател на ЕК Катрин Аштън. 
						Според анализатора Рамадан Илази, бивш председател на косовската НПО ФОЛ („Изкажи се”), компромисът е болезнен за Косово. 
						„Не мисля, че това ще затрудни функционирането на Косово като държава на нейната територия; то може да има положително въздействие за премахване на паралелните структури. Бележката под линия ще даде на Косово нов статут в регионалните отношения и това е добре, но не разрешава проблема между Косово и Сърбия, както се надява ЕС. Това просто отлага въпроса и усложнява още повече отношенията между двете страни“, каза Илази за SETimes. 
						Опозиционното движение „Ветевендосе” планира да проведе в понеделник в Прищина протест срещу компромиса. Демократичната лига на Косово на кмета на Прищина Иса Мустафа също обяви, че е против споразумението, и посочи, че Косово трябва да се представя на регионални форуми с конституционното си име като суверенна и независима държава. 
						Според косовския анализатор и университетски преподавател Белул Бечай наличието на споразумение, което е обвързано с Резолюция 1244, буди тревога. „Този въпрос придоби личен характер поради липсата на координация с опозицията, парламента, президента…“ 
						Бечай е песимистично настроен и по отношение на гаранциите от ЕС. „Какви гаранции има, че Косово ще започне договорни отношения с ЕС, какви гаранции има, че след този компромис няма да се наложи да бъде направен друг, който може да означава официално загубване на контрола в Северно Косово“, каза той за SETimes. 
						„Резолюция 1244 на Съвета за сигурност на ООН трябваше да бъде актуализирана в съответствие с реалността преди много време…, най-малкото заради речника, защото Съюзна република Югославия, все още „диша“ в тази резолюция“, посочи за SETimes Арбана Видишичи, която оглавява редакцията на Радио „Свободна Европа“ в Косово. 
						Според Филип Ейдус, член на съвета на белградския Център за политика за сигурност, предоставеното съгласие по въпроса за регионалното представителство, както и премахването на барикадите, е предпоставка Сърбия да получи кандидатура за членство в ЕС на следващото заседание на Европейския съвет. 
						„Важното е, че сега сръбското правителство, заедно с всички международни представители, прави всичко възможно, за да предотврати всякакви опити и да създаде условия за прилагането на договорения компромис“, заяви Ейдус за SETimes.

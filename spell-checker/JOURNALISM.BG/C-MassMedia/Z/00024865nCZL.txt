Сръбската полиция арестува заподозрян помагач на Караджич
					14/12/2007
					 
						БЕЛГРАД, Сърбия -- Полицията е арестувала ключов заподозрян от мрежата, за която се смята, че помага на бившия босненски сръбски лидер Радован Караджич да избягва арест. Любан Ечим е бил арестуван заедно с още четирима души по време на операция срещу мрежа за контрабанда на наркотици. Полицията е нахлула в няколко апартамента в Белград и е заловила хероин и кокаин на стойност около 1 млн. евро, оръжие, подправени документи за самоличност и голяма сума пари в брой. Ечим, който е бивш служител на службите за сигурност, е едно от 35-те лица от бивша Югославия, на които е забранен достъпът до ЕС поради обвинения в подпомагане на укриващи се бегълци, обвинени във военни престъпления. Неговият дом в Босна и Херцеговина е бил претърсван няколко пъти от мироопазващите сили на НАТО и ЕС в търсене на следи за местонахождението на Караджич. (Ройтерс, ЮПИ, РТС, Б92 - 13/12/07)

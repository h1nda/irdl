Бивш член на сръбските милиции призна участието си в убийствата край Сребреница
					22/12/2005
					Един от петимата бивши членове на сръбските милиции, обвинени в убийството на шестима босненски цивилни мюсюлмани край Сребреница през 1995 г., призна, че е взел участие в екзекуциите, извършени по заповед на лидера на военизираната част. 
					(Блиц - 22/12/05; AП, Ройтерс, Гласът на Америка, Айриш екзаминър, АКИ - 21/12/05; AФП - 20/12/05)
 
					 
						
Група жени от босненския град Сребреница, между които роднини на шестте жертви, четат вестник в специалния сръбски съд за военни престъпления в Белград в сряда (21 декември), по време на процеса за военни престъпления срещу петима бивши членове на сръбските милиции, обвинени в участие в клането през 1995 г. [Гети имиджис]
						Признавайки участието си в екзекуцията на шестима босненски мюсюлмански пленници край Сребреница през 1995 г., бивш член на сръбските милиции потвърди, че пръв е открил огън по жертвите. Перо Петрашевич, един от петимата бивши членове на военизираната част "Скорпиони", който сега е подсъдим в съдебен процес за убийствата, настоява, че само е изпълнявал заповеди, според показанията му, прочетени в съда в сряда (21 декември). 
						Повратният процес в Специалния съд за военни престъпления в Белград започна във вторник. 
						Петимата бивши членове на милициите бяха арестувани през юни, след като сръбските телевизионни канали излъчиха кадри от екзекуциите на 17 юли 1995 г. на шестима вързани и ужасени босненски мюсюлмански пленници. Видеозаписът бе показан за първи път няколко дни по-рано на процеса за военни престъпления срещу бившия югославски президент Слободан Милошевич в Хага. 
						Като отказа в сряда да се произнесе по обвиненията, Петрашевич поиска видеозаписът да не бъде включван в доказателствения материал по делото. Вместо това председателят на съдебния състав Гордана Божилович прочете дадените на 8 септември от Петрашевич показания пред съдия преди началото на процеса. 
						"Аз заповядах първият пленник да бъде отведен настрана и стрелях първи," цитира думите от показанията му белградският ежедневник Блиц. "Изстрели се чуваха отляво и отдясно. Бях в шок и не зная кой уби останалите пленници и кой е стрелял по вече мъртви хора." 
						Петрашевич твърди, че Слободан Медич, командир на частта "Скорпиони", е дал заповед за екзекуцията на пленниците и настоял тя да бъде записана на видео, вероятно като доказателство, че е изпълнил заповедите на висшестоящите си началници. Петрашевич заяви, че не знае имената тези началници. 
						Медич, който във вторник не се призна за виновен по никое от обвиненията, отрече да е давал заповед за екзекуцията, твърдейки, че за първи път е узнал за убийствата едва след като видеозаписът е бил изпъчен по телевизията. Той добави обаче, че ако е знаел, че записът ще стане публично достояние, лично би застрелял "като заек" войника Слободан Стойкович, който е записал събитието с видеокамера. Медич заяви пред съда, че е бил на подчинение на офицери от босненската сръбска армия и е получавал заповеди от тях. 
						Видеозаписът бе предаден на прокурорите за военни престъпления от Наташа Кандич, виден сръбски адвокат по дела, свързани с човешки права. Според съобщенията тя го е получила от бивш член на "Скорпионите", за който се смята, че е поискал закрила в чужбина. 
						Процесът срещу петимата бивши членове на милициите, на който присъстват майките на жертвите, се разглежда като ключов тест за способността на сръбската съдебна власт да разглежда дела за военни престъпления. Ако бъдат осъдени, ответниците могат да получат присъди до 40 години лишаване от свобода.

Мадрид иска бързо решение по заявлението на Сърбия за членство в ЕС
					27/01/2010
					Испанското председателство на ЕС заяви, че блокът би трябвало да разгледа заявлението на Сърбия за членство в ЕС възможно най-скоро. Други искат най-напред да бъдат арестувани заподозрените във военни престъпления.
					(Блиц, Емпортал, София Ехо - 27/01/10; Ройтерс, Блумбърг, ДПА, Бета, Б92, Радио Сърбия, Испанско председателство на ЕС - 26/01/10)
 
					 
						
"Членството в ЕС остава основен приоритет... надяваме се, че този процес ще се придвижи възможно най-бързо," каза сръбският външен министър Вук Йеремич. [Гети Имиджис]
						Сегашното испанско председателство на ЕС ще настоява за бързо решение във връзка със заявлението на Сърбия за членство в 27-членния блок, заяви във вторник (26 януари) в Брюксел външният министър на страната Мигел Анхел Моратинос. 
						 "Колкото по-скоро, толкова по-добре," каза Моратинос на пресконференция след разговорите си със сръбския външен министър Вук Йеремич. Испания е една от петте страни, членки на ЕС, които още не са признали независимостта на Косово, след като страната се отцепи от Сърбия през 2008 г. 
						Диалогът между Моратинос и Йеремич бе първата среща на министерско равнище между ЕС и Сърбия, откакто балканската страна подаде официалното си заявление на 22 декември. 
						"Обсъждахме конструктивната роля, която Сърбия може да играе в Западните Балкани, и как можем да работим заедно по практичен начин по отношение на Косово," каза Моратинос. 
						Според правилата на ЕС страните членки трябва да поискат от Европейската комисия (ЕК) да изготви становище относно способността на Сърбия да изпълни условията за членство. Положителна оценка помага да се разчисти пътят за включването й като официален кандидат за ЕС. Между тези кандидати сега са Хърватия, Македония и Турция. 
						Еврокомисарят по разширяването Оли Рен, чийто мандат изтича скоро и който също взе участие в срещата във вторник, каза, че ЕК е готова да започне подготовка на оценката веднага щом Съветът на министрите на ЕС я поиска. 
						 Членството в ЕС остава приоритет за Белград. Йеремич каза, че неговото правителство ще работи с испанското председателство на ЕС, новия екип на ЕК и върховния представител на ЕС по външната политика Катрин Аштън "да направят 2010 г. още една успешна година за Сърбия." 
						 През миналата година Сърбия отбеляза няколко важни постижения в процеса на евроинтеграция, включително безвизов режим за по-голямата част от Европа и влизане в сила на временното търговски споразумение с блока. 
						Пълното сътрудничество с Международния наказателен съд за бивша Югославия (МНСБЮ) - включително арестуването на заподозрените военнопрестъпници, издирвани от Хагския съд - е важно условие, което всички кандидат-членки от Балканите трябва да изпълнят. Йеремич увери ЕС, че Сърбия остава твърдо решена да изпълни изискването. 
						Белград е подложен на натиск да предаде на правосъдието двамата оставащи на свобода бегълци - бившия босненски сръбски военен командир Ратко Младич и военновременния сръбски хърватски политически лидер Горан Хаджич. ООН смята, че и двамата се укриват в Сърбия. 
						В началото на декември главният прокурор на ООН Серж Брамерц каза, че Сърбия е подобрила сътрудничеството си с Хагския трибунал и полага "задоволителни" усилия да залови бегълците. Това доведе до размразяване на временното търговско споразумение, подписано между Белград и ЕС. Споразумението за стабилизация и асоцииране (ССА) на Сърбия - част от което е търговското споразумение - остава блокирано, тъй като някои страни членки, особено Холандия, настояват първо да бъде заловен Младич. 
						Според белградския всекидневник "Блиц" Йеремич е бил уведомен във вторник, че е малко вероятно Съветът на министрите на ЕС да разгледа заявлението за членство на Сърбия - както и да въведе в сила ССА - преди юни, ако бегълците останат на свобода. 
						Позовавайки се на дипломатически източници, вестникът съобщи още, че холандските и белгийските представители настояват блокът да изчака следващата оценка на Брамерц, преди да включи заявлението на Сърбия в дневния ред на Съвета.

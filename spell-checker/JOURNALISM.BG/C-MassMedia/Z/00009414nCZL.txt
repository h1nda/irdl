БиХ ще създаде Център за обучение по операции за поддържане на мира
23/12/2003
Държави-партньори и въоръжените сили на БиХ създават Център за обучение по операции за поддържане на мира с цел да предложат подготовка на световно равнище за такива операции.
От Антонио Пръленда за Southeast European Times в Сараево - 23/12/03
 
 
Миналия месец представители на Босна и Херцеговина (БиХ), Обединеното кралство и още 11 други държави-донори подписаха Меморандум за разбирателство относно началото на строежа на Център за обучение по операции за поддържане на мира (ЦООПМ).
Изграждането на центъра ще започне през февруари 2004 г. в лагера на СФОР "Бутмер" в Сараево. Макар че съоръженията ще бъдат завършени през есента, първите курсове се планира да започнат през септември 2004 г. в сграда, която вече съществува в чертите на лагера. Целта на центъра ще бъде да предаде на бъдещи лидери управленски умения и военна култура, базирана върху международно призната доктрина за операциите по поддържане на мира.
"Целта ми е да въведа и предложа най-добрите практики за ролята на командването и личния състав, за да се обучат офицери, способни да участват пълноценно и продуктивно в многонационални операции по поддържане на мира, " заяви датския бригаден генерал Хенинг Брьохман-Ларсен, назначен за комендант на ЦООМП.
Очаква се разходите по строителството да възлизат на 3 млн. евро. Обединеното кралство ръководи проекта с партньорската и дарителска помощ на Дания, Финландия, Франция, Унгария, Холандия, Норвегия, Полша, Швеция, Швейцария, Турция и САЩ.
Предвиждат се три курса на обучение съответно за лейтенанти, капитани и някои майори. В един курс ще има до 40 обучаеми; приблизително 25 % ще бъде чуждестранни студенти. Курсът ще се преподава на английски език. Ръководният състав ще се набира от страни-партньори, а част от персонала на Центъра ще се попълни с представители на Въоръжените сили на БиХ. След няколко години Въоръжените сили на БиХ постепенно ще поемат водещата роля при ръководството на ЦООМП.
"Мисията на Центъра, наред с обучението на млади офицери от БиХ и други приятелски държави, ще се изразява и в силната подкрепа за усилията ни по пътя към международната интеграция и за участието ни в изграждане на благоденстваща и защитена международна общност," заяви Енес Бечирбашич , Генерален секретар на Постоянния комитет по военни въпроси, висшият държавен орган по въпросите на отбраната в БиХ. Той изрази надежда, че курсовете на обучение в ЦООМП ще бъдат добре приети във въоръжените сили на съседните държави.
Курсовете ще се фокусират върху разясняване същността на операциите за поддържане на мира (ОМП), работа в структури на ООН, многонационални операции, командване и контрол на ОПМ, хуманитарни операции, както и щабни функции при ОПМ. Ще бъдат разработени и други курсове, вкл. специализирани семинари за старши офицери.
"Ще направя всичко по силите ми, за да изправя бъдещите студенти пред интелектуални и академични предизвикателства, но и за да ги запозная с полезна информация, чрез която те ще могат да усъвършенстват уменията си да влияят върху ситуации на терена след разполагане в конкретен район на мироподдържаща операция," заяви Брьохман- Ларсен.

Редовните двугодишни срещи на Пакта за стабилност се провеждат в Скопие
					18/11/2004
					 
						СКОПИЕ, Македония -- Двугодишните срещи на Пакта за стабилност за Югоизточна Европа започнаха в Скопие в сряда (17 ноември). Те включват регионални кръгли маси по демократизация и човешки права, икономическо възстановяване, развитие и сътрудничество и сигурност. Сред присъстващите на тридневния форум са представители на правителствата от региона, ЕС и Съединените щати, ЮНМИК, ОССЕ, Съвета на Европа и международни финансови институции. При откриването на сесията на кръглата маса за сигурност държавите бяха призовани да си сътрудничат тясно в борбата с организираната престъпност и да приведат законодателството си в тази област в съответствие с ЕС и международните стандарти. (Дневник - 18/11/04)

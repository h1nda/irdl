Съобвиняеми дават показания срещу предполагаемия лидер на "17 ноември"
22/09/2003
Увеличават се доказателствата срещу Александър Ятопулос, за когото се смята, че е замислял актове на терористично насилие в продължение на почти 30 години. Независимо от изхода на съдопроизводството една черна глава от гръцката история предстои да бъде затворена.
От Димитирис Аграфиос за Southeast European Times в Атина - 22/09/03
 
 
В течение на последните седем месеца предполагаеми членове на терористичната организация " 17 ноември" са изправени пред съда в Гърция. Процесът, който се очаква да продължи и следващия месец, сега преминава към нова фаза, когато прокурорите ще обобщят своите аргументи и ще препоръчат съответните присъди. Според прокурора Илиас Анагностопулос "групата е съществувала, живяла и дишала чрез убийства."
"Убийствата са били тяхно ежедневие, основното им занятие", изтъкна Анагностопулос, който представлява семействата на британските и американските жертви на групата, включително британския военен аташе Стивън Сондърс.
Някои от лицата, изправени пред съда, признаха своето участие, докато други отричат всякаква връзка със "17 ноември", за която се смята, че е отговорна за бомбени атентати, въоръжени грабежи и 23 убийства. Всички заявления, депозирани от обвиняемите, бяха важни по различни причини, но особено четири от тях привлякоха интереса на обществеността и медиите.
Патроклос Целенис, Сотирис Кондилис и Константинос Телиос признаха, че са били членове на групата. В своите показания те са изложили пълни подробности за структурата, философията и оперативната тактика. Именно Целенис и Кондилис разобличиха Александър Ятопулос, за когото се смята, че е ръководител на организацията.
Според двамата обвиняеми добре образованият Ятопулос, който се е борил срещу военната хунта, управлявала Гърция от 1967 до 1974 година, е бил най-подходящ за ръководител на групата. В показанията си двамата посочват, че независимо от съществуването на колективно ръководство, именно Ятопулос е поставял другите членове на водещи позиции. Потвърждавайки ролята му, Целенис и Кондилис подкопаха стратегията на Ятопулос на тотално отричане.
Предполагаемият главатар на групата отказа да признае, че е било дори неин редови член, да не говорим за ръководител на организацията. Всички доказателства обаче говорят за централната му роля. Отделът за борба с тероризма откри 26 негови отпечатъка върху пропагандни листовки на "17 ноември", а графолози подготвиха седем експертни доклада, удостоверяващи почерка му. Ятопулос приведе контрааргумента, че отделът заедно със службите за външно разузнаване на САЩ са организирали заговор срещу него, изфабрикувайки фалшиви отпечатъци и почерк.
"Имате право да лъжете, ако желаете, но не можете да се противопоставяте на нормалната логика, тъй като това ще се обърне срещу Вас," заяви съдията Михалис Маргаритис на един от обвиняемите по време на процеса. Изглежда, неговото изявление е приложимо и към Ятопулос. Гърция остана изненадана от липсата на смелост, демонстрирана от личност, за която се смята, че е замисляла престъпни и терористични актове в продължение на почти три десетилетия.

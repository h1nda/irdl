Косово се нуждае от стабилен план за Севера
					25/04/2012
					Проблемът с интегрирането на Севера под властта на Косово и липсата на комуникация с хората там показват необходимостта от сериозни мерки от страна на Прищина.
					От Мухамет Брайшори за Southeast European Times от Прищина – 25/04/12
 
					 
						
Косовски сърби провеждат протест през март, отказвайки да приемат властта на Косово. [Ройтерс]
						С ескалацията на напрежението в Митровица този месец – един косовски албанец загина при бомбена експлозия, а след това възрастен косовски сърбин беше пребит, според съобщения като акт на отмъщение – въпросът за намирането на решение за Северно Косово отново излиза на преден план. 
						В публикувания през ноември доклад за напредъка за 2011 г. ЕС поиска Прищина да предложи стратегия за своята визия за Северно Косово. Чуждестранни дипломати в Косово, предимно посланиците на САЩ, Франция и Великобритания, също призоваха за изготвянето на план. 
						Френският посланик в Косово Франсоа Фиту заяви миналата седмица за „Газета Експрес“, че всичко, което искат сърбите от Северно Косово, е включено в Всеобхватното предложение за Косово на Ахтисаари, а същевременно териториалната цялост на Косово трябва да се гарантира от международната общност. 
						„Позицията на Франция е, че вместо да се говори за плюсовете и минусите на плана на Ахтисаари, за специален статут, автономия или каквото и да е друго, истинската работа или най-важното нещо е да се седне на масата, да се отвори планът на Ахтисаари и да се обсъди всяко изречение. Убедени сме, че… 90 % от това, което сърбите виждат като автономия, вече е включено в плана“, каза Фиту. 
						Той посочи, че преговорите трябва да се водят от правителството на Косово и сърбите от Северно Косово с посредничеството на международната общност и в тях трябва да участва и Белград. 
						Косовски официални представители изразиха съгласие с необходимостта от преговори с косовските сърби, но се противопоставят на всякакви преговори, в които Белград участва като страна. 
						Косовската депутатка Доника Кадай-Буюпи посочи за SETimes, че Прищина не трябва да обсъжда свои вътрешни въпроси със Сърбия, но „правителството следва да води диалог със своите граждани в северната част. То трябва да отиде от Прищина в Митровица и да предостави на своите граждани гаранции за сигурността, заетостта, икономическото развитие и интеграцията, независимо от тяхната етническа принадлежност“, каза Кадай-Буюпи. 
						Според нея правителството не подхожда сериозно по отношение на Севера и изявленията относно новата намеса на полицията в Митровица са изпратили погрешни послания. 
						"Планът на Ахтисаари съдържа толкова много привилегии за северните общини, че пълното му прилагане несъмнено ще удовлетвори интересите на гражданите в тази област. Той е съставен по този начин… и специално акцентира върху гарантирането на интересите на общностите“, заяви Кадай-Буюпи. 
						Флорентина Хайдари, жителка на Митровица, посочва, че проблемът се състои в прилагането на предложението на Ахтисаари. „Планът на Ахтисаари беше болезнен компромис за Косово, но тъй като предлагаше контролирана независимост, беше приет с голям ентусиазъм. Днес гражданите на Косово нямат желание да приемат нищо повече от пакета на Ахтисаари“, каза тя. 
						Куйтим Ибишай, аспирант в Косовския институт за управление и публична политика, каза за SETimes, че едно споразумение, което се състои от елементи от предложението на Ахтисаари, би било най-реалистичното решение. 
						„Предложението на френския посланик е реално и трябва сериозно да бъде обмислено. Това ще включва позицията на Косово да не приема нищо повече от предвиденото в плана „Ахтисаари“ и затова елементите, засягащи защитата на малцинствата и децентрализацията, ще бъдат включени в отделно споразумение. Зачита се позицията на Сърбия да не приеме предложението на Ахтисаари заради клаузата за независимост“, каза Ибишай. 
						Той посочи, че сега правителството трябва сериозно да определи своята позиция по отношение на Северно Косово. 
						„Прищина нямаше и продължава да няма ясна политика за северната част на страната. Изминаха седем месеца, откакто това беше поискано от ЕС, и все още не сме чули нищо ново. Основният въпрос е дали Прищина е готова да разговаря с хора, които според Прищина и международната общност ръководят престъпна дейност“, каза Ибишай. 
					
				
			
					 
					
 
 

Започнаха евакуации заради наводненията по течението на Дунав 
					14/04/2006
					 
						СОФИЯ, България -- Високото ниво на река Дунав наводни стотици домове в Сърбия и България в петък (14 април) и застрашава работата на една от най-големите електроцентрали на Балканите. Водноелектрическата централа "Джердап", която е разположена на р. Дунав в Източна Сърбия, може да бъде частично спряна, ако нивото на реката се покачи над това на язовира, съобщи Сръбската национална телевизия. Електропроизводството в централата вече е достигнало едно от най-ниските си нива заради високите води на реката.
						Дунав достигна рекордно високи нива в Румъния, Сърбия и България в четвъртък. Българските власти обявиха извънредно положение във всичките 22 общини по дългото 450 км поречие на страната. Видин, град с 50000 жители, е готов за евентуална евакуация. Войници работят непрекъснато по укрепване на дигите. В българския град Козлодуй реката заля пристанището, а в пристанищния град Лом водите на Дунав наводниха хотел и сградите на градската управа. 
						В Западна Румъния стотици хора напуснаха домовете си в селата рано в четвъртък. Буйните реки прехвърлиха язовир на притока Борча - вторият прелял язовир само за два дни - а спасители евакуират хора и животни от региона. 
						В Сърбия спасителни екипи започнаха евакуации и укрепване на дигите в градовете Тител, Забал и Зренянин на река Тиса, където бе обявено извънредно положение. В Белград реките Сава и Дунав достигнаха почти рекордни нива и се съобщава, че някои улици на града са залети. (АП, БНР, Фокус, МИА, АП, Ройтерс, Ромпрес - 14/04/06; Ройтерс, AP, АФП, БиБиСи - 13/04/06)

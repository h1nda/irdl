Вносните стоки ще поевтинеят в Македония 
					30/12/2004
					От 1 януари Македония ще намали митата върку широка гама продукти. Това от своя страна ще доведе до по-ниски цени.
					От Мария Лазарова за Southeast European Times от Скопие - 30/12/04
 
					 
						
Вносните коли са сред стоките, които ще станат по-достъпни благодарение на по-ниските мита. [Архив]
						Общо 3 716 продукта ще поевтинеят в Македония в резултат на по-ниските мита, които влизат в сила от 1 януари. Това намаление е необходимо, за да се спазят задълженията на Македония по споразумението й с Международната търговска организация. Освен това ще се понижат цените на всички продукти, внасяни от страните от ЕС, както предвижда Споразумението за стабилизация и асоцииране. Най-общо около една трета от вносните стоки ще поевтинеят. 
						Храни, селскостопански продукти, алкохол и други напитки, като безалкохолни напитки, плодови сокове и минерална вода, ще имат най-голям спад в цените. Колите и домакинските уреди също ще поевтинеят, заедно с козметиката и продуктите за лична хигиена. По-малко намаление ще има за цените на суровините в химическата промишленост. 
						"Митата за всички алкохолни напитки, с изключение на вино и бира, ще спаднат с 12 % от 1 януари", каза директорът на Митническа администрация Любомир Михайловски. "За шоколада намалението на митото е по-малко - от 7 до 10 %, такова ще е намалението и на митата върху мебелите." 
						Междувременно митата върху текстилните стоки ще спаднат от 31 % на 29 %. 
						"Намаляването на митата означава и намаляване на приходите на Митническа администрация, които грубо ще достигнат 24 млн. евро," каза Михайловски, като отбеляза, че се очакват и други намаления в резултат на споразуменията за свободна търговия, подписани с други страни. 
						Вносителите съобщиха, че ще променят цените на дребно в съответствие с новите мита. Според представители на индустрията по-ниските цени ще увеличат потреблението и ще доведат до по-голям оборот. 
						"Ще намалим цените на всички продукти, за които са намалени митата," каза Мартин Марковски, директор на Рудине, компания за внос/износ на хранителни стоки. "Много по-добре е да имаме по-ниски цени, защото това означава по-голямо потребление." Според Марковски намаляването на митата ще окаже благоприятно въздействие въеху вътрешното производство, защото местните производители ще се постарят да бъдат по-конкурентоспособни.

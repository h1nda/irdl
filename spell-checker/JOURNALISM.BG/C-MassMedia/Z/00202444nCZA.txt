Македония предприема мерки, за да запази етническия мир
					16/03/2012
					Десетки бяха ранени по време на най-големите размирици в Македония от 1991 г.
					От Мишко Талески за Southeast European Times от Скопие -- 16/03/12
 
					 
						
Македонската полиция патрулира по автобусните спирки в Скопие. [Томислав Георгиев/SETimes]
						Македонските власти започнаха диалог с ЕС за присъединяване в четвъртък (15 март), когато най-големият етнически конфликт в страната за последните 11 години започна да утихва. 
						Не се знае дали сблъсъците между македонци и албанци, при които най-малко 30 души бяха арестувани, ще бъдат споменати в преговорите със Съюза. Бившият министър на външните работи Слободан Чашуле обаче заяви за SETimes, че смята, че македонската държава и международната общност ще определят инцидентите като действия на екстремисти, които не представят Македония като цяло. 
						"Измислените инциденти няма да окажат абсолютно никакво влияние върху предстоящата среща на върха на НАТО в Чикаго, защото сега всички виждат, че инцидентите имат предистория, която светът отхвърля като средство за решаване на проблеми", заяви Чашуле. 
						Сблъсъци имаше най-вече в Скопие и Тетово. Инцидентите започнаха, когато полицай, етнически македонец, който не е бил на служба, уби двама етнически албанци при спор за паркомясто в Гостивар. 
						Групи албански младежи отвърнаха с нападения над македонци в автобуси и на автобусни спирки, което отприщи цикъла на насилие. В някои градове мерките за сигурност са били затегнати, за да бъдат обезоръжени обикалящите банди, носещи метални тръби, бейзболни бухалки и ножове. 
						Няколко футболни мача бяха отложени за неопределено време, след като фенове на македонския шампион "Шкендия" (Тетово) нападнаха група ученици в неделя и наръгаха полицай, съобщават медиите. 
						"Министерството на вътрешните работи продължава да предприема превантивни мерки и е увеличило присъствието си по улиците, най-вече в автобусите и около автобусните спирки", заяви говорителят на министерството Иво Котевски за SETimes. 
						Сблъсъците станаха повод за изявление от ЕС, в което се предупреждава за "емоционалните последици" от продължаващите размирици. 
						Анализатори твърдят, че има две причини за сблъсъците - политически партии, целящи да се завърнат на власт чрез злоупотреба с инциденти за националистически цели, и чуждестранни служби за сигурност, опитващи се да дестабилизират Македония преди срещата на върха на НАТО в Чикаго през май. 
						"Не може да има повторение на конфликта от 2001 г., защото албанското малцинство сега е интегрирано в македонското общество", каза за SETimes преподавателката в Университета "Св. Св. Кирил и Методий" и политоложка Биляна Ванковска.
						Един от най-известните анализатори в областта на сигурността в Македония, Петър Шкърбина, каза за SETimes, че неотдавнашните събития са резултат от това, че албанците са окуражавани да променят конституционния ред в Македония. 
						"Първата фаза беше да се преразпредели бюджета по етноси, а втората ще бъде да се федерализира страната, както и да се преначертаят етническите граници. Това са причините за опита да се фалшифицира преброяването заради техните липсващи номера, както и да се решават проблемите не чрез гражданските институции, а чрез правилата на мафията", заяви Шкърбина. 
						Гражданите казват, че се страхуват, но освен това продължават да вярват в междуетническото съвместно съществуване, което е градено с години в Македония. 
						"Очевидно е, че инцидентите бяха опит да се разруши съвместното съществуване и да се дестабилизира страната чрез злоупотреба с младите хора. Като народи македонци и албанци никога не са се били помежду си и не трябва никога да го правят и в бъдеще. Сблъсъците в момент, когато правата и свободите на малцинствата са напреднали, биха създали нещо повече от прецедент с последици за сигурността, при това не само за Македония", каза за SETimes живеещият в Скопие Йован Траяновски, на 53 г. 
						Лидерите на управляващата партия ДСИ се опитаха да успокоят ситуацията. 
						"Македония има дългогодишни традиции на етническа толерантност и мирно съвместно съществуване, което датира от векове. Ще изградим добро бъдеще за всички граждани на базата на този принцип, а не на базата на криминални деяния от страна на малка група хора", заяви заместник министър-председателят Муса Джафери. 
					
				
			
					 
					
 
 

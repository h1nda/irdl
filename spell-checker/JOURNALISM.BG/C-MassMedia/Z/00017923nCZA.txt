Албания се надява на най-добрия туристически сезон досега
					16/03/2006
					Макар че Албания има много дадености, тя все още не е станала предпочитана дестинация за туристите по света. Премиерът Сали Бериша призовава за сериозна работа през този сезон, за да се даде тласък на индустрията.
					От Ерлис Селимай за Southeast European Times от Тирана -- 16/03/06
 
					 
						
Посетилите Албания могат да видят много забележителности, сред които културни и исторически обекти. [Архив]
						Туризмът в Албания е все още начеващ. В продължение на десетилетия страната бе управлявана от комунистически режим, който не позволи на индустрията да се изгради, и днес проблемите в инфраструктурата и услугите пречат на нейното развитие. 
						Независимо от това Албания предлага на гостите си много забележителности, между които бели пясъчни средиземноморски плажове, живописни планини, плодородни равнини, езера, природни паметници и отдалечени девствени местности. Развалините и археологическите находки свидетелстват за богатата история на страната, датираща от времето на илирите. 
						Тази година правителството на премиера Сали Бериша прави голямо усилие да даде тласък на индустрията и обещава, че предстоящият сезон ще бъде най-успешният досега. 
						"Трябва да направим всичко възможно," каза Бериша пред членовете на кабинета си и призова за усъвършенстване на туристическата инфраструктура и отстраняване на отблъскващите туристите недостатъци, като режим на тока, замърсени плажове и нередовно водоснабдяване. 
						За да привлекат посетители, властите трябва да "работят за създаване на подходящи условия", добави той. Според премиера това ще изисква сътрудничество между министерствата на здравеопазването и на околната среда, които трябва да работят за осигуряване на безопасен, здравословен и приятен престой на туристите в Албания, за да могат те да се насладят на почивката си. 
						Същевременно той призова министерството на туризма да организира ежедневни екскурзии на ниски цени до археологически паметници и други забележителности, популяризиращи богатото наследство на страната. 
						Макар че албанската туристическа индустрия разполага с голям регионален и местен пазар, тя не привлича турстите от чужбина както съседките си. Тя изпитва сериозна конкуренция от север и юг, където Черна гора и Хърватия се превръщат във все по-популярни дестинации, а Гърция се радва на утвърдена притегателна сила. За да бъдат конкурентоспособни, албанските хотели, курорти и туристически фирми трябва да внедрят най-модерните технологии, за да пласират своите услуги по-ефективно. 
						Миналата година проектът на Американската агенция за международно развитие (USAID) "Развитие на предприятията и услугите за износ" помогна на хотели в цяла Албания да пласират по-добре своите услуги по настаняване. За първи път могат да се резервират и потвърждават резервации за хотелски стаи в Албания в реално време чрез повече от 3000 уеб сайта по света. Дори само тази стъпка би трябвало да допринесе за голям тласък на индустрията, надяват се нейни представители, тъй като албанските хотели вече могат да достигнат глобалния пазар, привличайки много по-голям брой потенциални посетители.

Кандидатурата на Хърватия за членство в ЕС е застрашена заради риболовна зона
					25/01/2008
					Хърватският премиер Иво Санадер разговаря в сряда с еврокомисаря по разширяването Оли Рен и каза, че Хърватия няма да се откаже от своята защитена екологична риболовна зона. 
					От Наташа Радич за Southeast European Times от Загреб -- 25/01/08
 
					 
						
ЗЕРЗ влезе в сила на 1 януари. [Гети Имиджис]
						Хърватският премиер Иво Санадер заяви в сряда (23 януари) пред еврокомисаря по разширяването Оли Рен, че неговата държава няма да отмени риболовната зона, въведена в началото на годината. Острото противопоставяне срещу защитената екологична риболовна зона (ЗЕРЗ) в Адриатика от страна на ЕС и някои от неговите държави членки може да донесе сериозни неприятности на кандидатурата за присъединяване на Хърватия. 
						Санадер каза, че всичко е възможно, дори и най-лошият сценарий - блокиране на преговорите. Макар и премиерът да се надява, че това няма да се случи, той е решен да запази зоната. Хърватия предложи да проведе преговори с Италия и Словения – държавите, които са най-засегнати и са срещу ЗЕРЗ – за да улесни вземането на решение, но не получи отговор. 
						ЕС предупреди няколко пъти Хърватия да се откаже от зоната и заяви нееднократно, че последствията може да бъдат тежки. 
						Едностранното решение на хърватските власти провокира и реакциите на Словения и Италия. Тъй като Словения в момента заема ротационното председателство на ЕС, дипломатите в Любляна поставиха спора в началото на списъка с приоритети. 
						"Ако Хърватия желае да ускори процеса на преговори, тя определено знае какво да направи," казаха дипломати в Брюксел. ЗЕРЗ обаче не е единственият проблем пред Хърватия във връзка с нейната кандидатура за присъединяване. Съдебните реформи и мерките за борба с корупцията се изпълняват много бавно, без видими резултати. 
						Ако Хърватия желае да се присъедини към ЕС до 2009 г., преговорите трябва да приключат до края на тази година. Санадер обаче заяви, че не е доволен от развитието на отношенията със Съюза и желае това да се промени. Той обеща, че държавната администрация ще направи всичко възможно да изпълни всички изисквания, но също така отново повтори, че промяна по отношение на риболовната зона няма да има. 
						Докладчикът на Европейския парламент (ЕП) за Хърватия Ханес Свобода в сряда призова страната да реши спора за ЗЕРЗ и да ускори съдебните реформи. Свобода ще представи доклад относно напредъка на страната следващата седмица и отново ще поиска от членовете на ЕП да одобрят споразумението с Хърватия за присъединяване към ЕС. 
						Според съобщения той ще препоръча Хърватия да се откаже от защитената зона, но също така ще насърчи Словения да прояви повече инициатива при решаването на граничния спор с Хърватия. Някои от възраженията на Словения срещу зоната се коренят в отдавнашен спор за морската граница между Хърватия и Словения. 
						Ако обаче Хърватия откаже да промени становището си за риболовна зона и не изпълни навреме необходимите реформи, страната може да загуби от шест до девет месеца, тъй като процесът на ратифициране от държавите членки не може да започне без одобрението на ЕП, обясни Свобода.

ЕК отново призова България бързо да сформира ново правителство 
					29/07/2005
					 
						СОФИЯ, България -- Като кандидатка за членство в ЕС от България се очаква бързо да сформира стабилно и силно правителство, което да продължи реформите, свързани с присъединяването, каза говорителят на Европейската комисия (ЕК) Амадеу Алтафах Тардио в четвъртък (28 юли). Той отхвърли предположенията, че ЕК вече е решила да отложи приемането на България в ЕС, като подчерта, че София все още има време да осъществи реформите, необходими за присъединяването й през януари 2007 г. След парламентарните избори на 25 юни Социалистическата партия, която получи най-много гласове, неуспешно се опита да сформира коалиционно правителство. Президентът Георги Първанов каза в четвъртък, че сега трябва да даде мандата на втората според броя получени гласове партия, управляващото Национално движение "Симеон Втори". (Сега - 29/07/05; Медиапул, Новините, news.bg, бТВ - 28/07/05)

Сърбия: демократите вън, идват социалистите
					29/06/2012
					Предоставянето на мандата за съставяне на новото сръбско правителство на лидера на Социалистическата партия на Сърбия Ивица Дачич изпрати в опозицията бившия президент Борис Тадич.
					От Игор Йованович за Southeast European Times от Белград – 29/06/12
 
					 
						
Лидерът на СПС Ивица Дачич получи мандата за сформиране на новото правителство. [Ройтерс]
						На 8 май, когато сръбските социалисти и демократи подписаха коалиционно споразумение след парламентарните избори, изглеждаше, че двете партии лесно ще съставят ново правителство. Това обаче не стана. 
						След изборите президентът на Сърбия Томислав Николич връчи мандата на своя съперник, бившия президент Борис Тадич. Преговорите със социалистите обаче, без които би било трудно да се сформира правителство, се проточиха в продължение на повече от 50 дни. 
						Когато представителите на Прогресивната партия предложиха премиерския пост на лидера на Социалистическата партия на Сърбия Ивица Дачич, социалистите промениха позицията си и в четвъртък (28 юни) Дачич получи от Николич мандата за сформиране на новото правителство. 
						Николич заяви пред репортери, че сега новият кабинет трябва да бъде съставен бързо. 
						„Сръбското правителство трябва да бъде малко по състав, да действа ефективно и отговорно и да взема консенсусни решения по въпросите, които са важни за гражданите“, заяви Николич след срещата с Дачич. 
						Дачич посочи, че основните цели на неговия кабинет ще бъдат „изграждане на силна държава, която се грижи за националните интереси, продължаване на процеса на европейска интеграция, постигане на социална справедливост и равенство и борба срещу организираната престъпност и корупцията“. 
						В новото правителство ще участват Прогресивната партия, Социалистическата партия и "Обединените региони на Сърбия". Последните две партии бяха партньори в правителството на демократите през последните четири години. 
						Тадич съобщи, че проблемът е бил неговият отказ да даде на социалистите премиерския пост. 
						„Новото правителство има право на шанс, но въпросът е дали хората, които днес управляват Сърбия, имат достатъчно познания и опит, за да решат всички сериозни проблеми?“, заяви той пред журналисти след обявяването на новината. 
						Деян Вук Станкович, преподавател в Белградския университет, заяви за SETimes, че повратната точка в преговорите за сформирането на правителство е настъпила, когато социалистите са получили „прекалено добро предложение от Прогресивната партия.“ 
						„Факт е, че между партиите няма големи политически различия. От тук идва и истинският въпрос, а именно, кой с кого не се спогажда, а не кой с кого се разбира“, посочи Станкович. 
						Владимир Радомирович от Центъра за стратегически анализи заяви за SETimes, че Тадич не се е справил добре след поражението си на президентските избори. „В Източна Европа не е рядкост представители на стария режим, които са били свалени с масови демонстрации, да се върнат на власт.“ 
						„Някои такива правителства се оказаха доста добри. Освен това дори и ЕС нямаше нищо против участието на Ивица Дачич в правителството на Борис Тадич през 2008 г. и тогава кабинетът получи похвали от Запада като "проевропейски“, заяви Радомирович. Гражданите също са на различни мнения. 
						„Демократите са основната проевропейска сила в страната; не знам дали тези партии ще имат качествени кадри за управлението на страната“, каза за SETimes Милорад Трифунович, на 26 г. 
						Никола Янкович обаче заяви за SETimes, че новото правителство ще бъде по-успешно от предишното. „С демократите страната стана жертва на корупцията и ние се намираме в много трудна икономическа ситуация. Не знам на кого би липсвала Демократическата партия.“ 
						В Косово съюзът Николич–Дачич напомня на някои за съществувалата подобна комбинация във властта в Сърбия през 90-те години на ХХ век. 
						Според Белул Бечай, председател на Европейското движение в Косово, този съюз ще изясни отношенията между Сърбия и Косово и между албанците и сърбите. 
						„Сегашната двойка ще се опита да промени ситуацията в северната част на страната…; компромисът ще бъде да се признае [единствената] реалност, в която биха функционирали две системи. Една в северната част, която дава предимство на европейското законодателство и Европейската харта за местното управление и… [една в останалата част на Косово]. Северът ще се контролира повече от Сърбия, отколкото от Косово“. 
						
						Кореспондентката на SETimes в Прищина Линда Карадаку участва в написването на този репортаж. 
					
					
				
			
					 
					
 
 

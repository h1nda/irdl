Гърция обмисля настаняването на незаконни имигранти на кораби 
					06/01/2011
					 
						АТИНА, Гърция -- Министерството на обществения ред планира да използва огромни кораби, за да се справи с големия брой незаконни имигранти, заловени на територията на Гърция, съобщиха местните медии в сряда (5 януари). Два кораба, понастоящем в пристанище Ротердам, се оборудват, за да могат да осигурят дългосрочно настаняване на по 1 000 души всеки, и ще функционират като плаващи центрове за имигранти. Холандската полиция използва корабите като място за временно задържане на чужденци, които незаконно пребивават в околностите на Ротердам. В скоро време се очаква делегация на гръцкото правителство да посети Холандия, за да обсъди наемането на корабите. В същото време правителството планира да трансформира три стари военни казарми в региона Еврос и да ги превърне в центрове за настаняване на имигранти. Гърция обяви също и спорен план за изграждането на стена по границата й с Турция в опит да бъде спрян потокът от имигранти. (Та Неа, Гррепортер - 05/01/11)

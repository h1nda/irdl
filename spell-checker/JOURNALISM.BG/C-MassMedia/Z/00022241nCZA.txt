Нова фериботна линия на р. Дунав бе открита между Хърватия и Сърбия
					16/04/2007
					Линията има символично, както и икономическо значение, и отразява подобрилите се в последно време отношения между двете съседки.
					От Давор Коникушич за Southeast European Times от Белград -16/04/07
 
					 
						
[Гети Имиджис]
						В духа на подобряващите се хърватско-сръбски отношения отново бе отворена фериботната линия на р. Дунав между Вуковар, Хърватия, и Вайска, Сърбия, улеснявайки връзката до град Бач във Войводина. 
						Решението има голямо символично значение. През 1991 г. сръбските войски обстрелваха усилено Вуковар по време на продължителната обсада на града, завършила с превземането му. Повече от десетилетие по-късно градът продължава осезателно да напомня за кървавите години на конфликта. Много войници от югославската армия, както и членове на военизирани сръбски отряди, сега са подсъдими за военни престъпления, свързани със зверствата, извършени там. 
						Ето защо линията Вуковар-Вайска е както постижение по отношение на помирението, така и важна придобивка за местните икономики. 
						 По време на тържествената церемония по откриването на линията делегациите на Хърватия и Сърбия имаха възможност да обсъдят бъдещи инициативи. 
						"Ние сме съседи и ще си останем такива. Историята трябва да бъде оставена на историците, а политиците трябва да търсят взаимни възможности и перспективи за сътрудничество," заяви Боян Пайтич, председател на Изпълнителния комитет на Войводина и ръководител на сръбската делегация. 
						През 2006 г. търговията между Хърватия и Сърбия бе едва 188 млн. евро. "Това е твърде малко и в бъдеще търговският обмен трябва да се повиши," добави той. 
						Кметът на Вуковарско-Сремската община Божо Галич оглавяваше хърватската делегация. В изказване пред пресата той заяви, че страната му и северната сръбска област Войводина трябва да си сътрудничат -- особено по проекти, свързани с програми на ЕС. 
						 "Политиците са длъжни да създават най-добрите условия за подобно сътрудничество," каза той, отбелязвайки, че местните търговски камари и бизнесмени вече работят съвместно. 
						През февруари кметът на Вуковар Томислав Шота пътува до Бач, за да подпише споразумение за фериботния проект със сръбския си колега Томислав Богунович. Това бе първото посещение на официален представител на Вуковар в Сърбия след края на конфликта през 1995 г. 
						Пускането на фериботната линия бе подпомогнато с финансиране от 1,5 млн. евро от холандското правителство, което закупува самия ферибот и ще поеме задълженията около поддръжката му за една година. До пристигането на кораба временно ще се използва друг съд.

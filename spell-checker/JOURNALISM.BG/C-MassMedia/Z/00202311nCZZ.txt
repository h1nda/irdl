Над 43% от босненците са безработни
					01/02/2012
					Безработицата в Босна и Херцеговина достигна най-високото си ниво от четири години. Други бизнес новини: Албания и Черна гора се договориха за изграждането на магистрала, а България се готви да се присъедини към Европейския пакт за финансова стабилност.
					 
						
Над половин милион са безработните в БиХ. [Reuters]
						Безработицата в Босна и Херцеговина (БиХ) достигна най-високото си ниво от четири години насам. Националната статистическа агенция на страната (BHAS) в понеделник (30 януари) публикува данни, които показват, че 532 476 души или 43,5% от общото трудоспособно население са били безработни през ноември миналата година. 
						*** 
						В четвъртък (26 януари) новото хърватско правителство обяви пакет от мерки, целящи да засилят икономическото възстановяване на страната. Стъпките включват намаляване на разходите с 608 милиона евро тази година, понижаване на пенсионните осигуровки и отменянето им за период от две години за всеки нов работник. 
						*** 
						
						Турция вече не подкрепя изцяло проекта за газопровода "Набуко", който ще пренася природен газ от Каспийско море към Европа. Вместо това страната ще се фокусира върху своя собствен конкурентен проект за Трансанадолски газопровод (TANAP), обяви представител на правителството в понеделник (30 януари). Турция ще продължи да бъде част от консорциума от шест страни, които подкрепят "Набуко", но приоритет на страната ще стане Трансанадолският газопровод, разработван съвместно с Азербайджан. 
						*** 
						
						Албания и Черна гора се договориха за изграждането на магистрала, която да свързва градовете Плав и Подгорица в Черна гора, като значителна част от нея ще минава през Албания. Сделката беше подписана на 25 януари на среща между черногорския премиер Игор Лукшич и албанския му колега Сали Бериша.
						*** 
						В петък (27 януари) българските законодатели одобриха план за присъединяване към Европейския пакт за финансова стабилност -- споразумение на ЕС за въвеждане на по-стриктни правила за намаляване на дълговете в опит за справяне с дълговата криза в еврозоната. Зелената светлина обаче дойде при условие, че София няма да бъде задължена да координира своята данъчна и трудова политика с блока. 
						*** 
						
						Македонският премиер Никола Груевски, придружаван от делегация от бизнесмени, пристигна в Турция в неделя (29 януари), за да представи възможностите за инвестиции в страната. Посещението, което стартира от Истанбул, включва и срещи в Измир и Бурса. 
						*** 
						
						Румънската икономика е имала по-добър от очаквания икономически растеж през 2011 г., обяви в понеделник (30 януари) ръководителят на мисията на МВФ за страната Джефри Франкс. Според изчисленията БВП е нараснал с около 2,5% миналата година, като за сравнение прогнозите на МВФ бяха за растеж от 1,5%. 
						*** 
						На 25 януари албанската Централна банка понижи основния си лихвен процент с 0,25 базисни пункта до 4,5%. Намалението, което е второто в рамките на три месеца, беше породено от спадащата инфлация и нуждата от подсилване на местната икономическа дейност. 
						
						(Различни източници -- 25/01/12-01/02/12)

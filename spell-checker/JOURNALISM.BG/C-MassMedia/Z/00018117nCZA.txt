Безработицата е основен проблем в Хърватия 
					03/04/2006
					Безработицата в Хърватия се увеличава, което води до "изтичане на мозъци", тъй като все повече млади хора търсят възможности в чужбина. 
					От Кристина Чук за Southeast European Times от Загреб -- 03/04/06
 
					 
						
Младите хора в Хърватия често не могат да намерят работа, която да отговаря на образованието и уменията им. [Архив]
						Безработицата в Хърватия е по-висока от тази в страните членки на ЕС, според статистиката на хърватския Институт по заетостта. През февруари е имало 313627 души, регистрирани като безработни -- 18,4 % от цялото население. 
						Високото ниво на безработицата произтича от високите разходи в периода на преход, лошото осъществяване на приватизацията, плъзналата "сива икономика" и други проблеми. Повечето хърватски фирми не са готови за приватизацията и чуждата конкуренция, твърдят експерти. 
						Постоянната масова емиграция на високообразовани хора и професионалисти е всеобщ проблем. През последното десетилетие около 10000 учени са напуснали Хърватия и този брой расте. Съединените щати, Великобритания, Германия, Франция и Канада са най-предпочитаните дестинации. 
						Подобно "изтичане на мозъци" пречи на развитието на Хърватия. Трудно е обаче да се обвиняват тези, които напускат страната, тъй като доста често те не могат да намерят възможности за реализация в родината си. Особено трудно е да се намери работа в някои определени области, включително правото, дизайна, изкуството, образованието и транспорта. 
						Въпреки че администрацията на премиера Иво Санадер обеща да се заеме с проблема, статистиката показва, че не се прави достатъчно. Според анализаторите има няколко мерки, които могат да се предприемат. Данъчната политика може да се промени, за да се мотивират работодателите да откриват нови работни места и да инвестират в образование. В същото време страната трябва да стане по-атрактивна за чуждите инвеститори. 
						Нарастването на производството и износа ще помогне на Хърватия да се справи с големия си външен дълг и дефицит. По-доброто качество на продуктите ще доведе до по-висока конкурентоспособност на хърватските стоки на световните пазари и ще намали държавните разходи, което означава и по-малка нужда от международни кредити. 
						Влияние върху дългосрочните перспективи ще окаже приемането на Хърватия в ЕС. Мнозина очакват присъединяването да доведе до създаване на повече работни места. Невъзможно е обаче да се предскаже точно какъв ще бъде ефектът от това, а при всички случаи членството в ЕС не е панацея, която веднага ще реши всички проблеми. 
						Според администрацията на Санадер мерките за борба с безработицата се основават на четири принципа: стимулиране на сектора на заетостта, засилване на икономиката, мотивиране на бизнеса и изравняване на условията за наемане на работа за двата пола. Конкретните мерки включват опростяване на процеса на регистрация на малки и средни фирми, като така ще се създадат нови възможности за тези, които търсят работа в Хърватия.

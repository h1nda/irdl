Световните лидери честват падането на Берлинската стена
					10/11/2009
					"Заедно свалихме Желязната завеса и съм убедена, че това ще ни даде сила за XXI век," каза в понеделник германският канцлер Ангела Меркел.
					(Уошингтън Поуст, Индипендънт, Найн О'клок - 10/11/09; AП, Ройтерс, АФП, ДПА, ФТ, Би Би Си, Си Ен Ен, Франс 24, РСЕ/РС, Гласът на Америка, Dnevnik.bg - 09/11/09)
 
					 
						
Зрители се събират в понеделник (9 ноември) пред гигантските плочки на домино от боядисан стиропор, наредени по трасето на бившата Берлинска стена край Бранденбургската врата в Берлин. [Гети Имиджис]
						Световните лидери и хиляди хора се събраха в центъра на германската столица в понеделник (9 ноември) по случай 20-ата годишнина от падането на Берлинската стена, едно от най-значимите събития в съвременната история. 
						Издигната през 1961 г. като преграда пред източногерманците, желаещи да избягат в капиталистическия Западен Берлин, 155-километровата бетонова стена бе жесток символ на Студената война и идеологическото разделение на Европа в продължение на близо три десетилетия. Макар че хиляди успяха да преодолеят масивната конструкция, изградена от комунистическия режим, най-малко 136 души са били убити при опит да избягат в свободния Запад в т.нар. "ивица на смъртта" между главната бариера и втората такава, по-навътре в Източен Берлин. 
						Изненадващото падане на Берлинската стена на 9 ноември 1989 г. предизвести краха на комунизма в цяла Източна Европа и края на Студената война. То създаде и условията за обединяването на Германия на 3 октомври 1990 г. 
						Германският канцлер Ангела Меркел, израснала в Източна Германия, е била една от хилядите, прекосили силно мразената бариера в нощта на нейното събаряне. В обръщение пред 100 000 души и световни лидери пред берлинската Бранденбургска врата тя нарече 9 ноември "епически" момент в историята и един от "най-щастливите" в нейния живот. 
						"Заедно свалихме Желязната завеса и съм убедена, че това ще ни даде сила за XXI век," каза Меркел. "Щастливата ни съдба ни задължава да приемем предизвикателствата на нашето време." 
						 Лидерите на 26 други държави от ЕС, руският президент Дмитрий Медведев, бившият съветски лидер Михаил Горбачов, бившият полски президент Лех Валенса и бившият унгарски премиер Миклош Немет бяха сред лидерите, присъствали на церемониите в Берлин. Съединените щати бяха представени от държавния секретар Хилари Клинтън. 
						 По-рано през деня Меркел и Горбачов прекосиха под един чадър железния мост на берлинската "Борнхолмер Щрасе", място на първият отворен пропускателен пункт на историческата дата преди 20 години. Според Радио "Свободна Европа"/Радио "Свобода" германският канцлер е казала на своя събеседник, че той е направил падането на стената възможно, като "смело е оставил нещата да се случат". 
						Две години преди бележития за Европа ден в историческо слово, което произнесе в Берлин през юни 1987 г., американският президент Роналд Рейгън призова Горбачов да "събори тази стена". 
						Човекът, който впоследствие щеше да стане последният лидер на Съветския съюз, заяви в понеделник, че тогава, през 1989 г., нито той, нито тогавашният германски канцлер Хелмут Кол са предвиждали такъв бърз ход на събитията. 
						"Ясновидските ми способности и тези на Кол ги нямаше никакви тогава. Не вярвахме, че стената ще падне толкова бързо," каза Горбачов на пресконференция в понеделник, цитиран от АП. 
						В излъчено видеопослание президентът на САЩ Барак Обама каза, че винаги ще си спомня образите на хората, разрушаващи бариерата. 
						"Не можеше да има по-ясен укор към тиранията, не можеше да има по-силно утвърждаване на свободата," подчерта той. 
						В кулминационния момент на тържествата в понеделник вечерта бе съборена символична 2 км дълга и 2,5 м висока стена, направена от плочки на домино от стиропор, изрисувани от художници и студенти от цяла Германия и света. 
						Междувременно оркестърът на Берлинската държавна опера, воден от известния диригент Даниел Баренбойм, забавляваше множеството, събрало се пред Бранденбургската врата, с произведения на Бетховен и Вагнер.

Съветът за сигурност на ООН одобри плана от шест точки на Бан
					27/11/2008
					Проектът на генералния секретар на ООН за разполагане на ЮЛЕКС спечели единодушната подкрепа на членовете на Съвета за сигурност. Прищина изрази сериозни резерви, но заяви, че ще сътрудничи на международната общност.
					От Блерта Фоничи-Кабаши за Southeast European Times от Прищина - 27/11/08
 
					 
						
Съветът за сигурност на ООН откри пътя пред мисията на ЕС в Косово в сряда (26 ноември). [Гети Имиджис]
						Съветът за сигурност на ООН даде в сряда (26 ноември) своята подкрепа за плана за преобразуване на ЮНМИК и разполагане на европейска съдебно-полицейска мисия в Косово. Членовете му единодушно одобриха плана от шест точки на генералния секретар на ООН Бан Ки Мун за одобряване на разполагането на мисията ЮЛЕКС на цялата територия на Косово. 
						Косовските лидери се противопоставиха на плана на Бан с аргумента, че той би размил правомощията на косовските институции. Министърът на външните работи Скендер Хисени повтори тези възражения във вторник, като заяви пред Съвета за сигурност, че неговата страна е готова да сътрудничи, но не желае нейният суверенитет да бъде поставян под въпрос. 
						"Косово не е срещу международната общност и ние сме заинтересовани да работим в тясно сътрудничество с нея. Не можем обаче да признаем планове, които застрашават нашия суверенитет", заяви той. Той предупреди, че състоящият се от шест точки план ще създаде две паралелни структури на власт и ще попречи на усилията на Прищина да установи своето управление в цялата страна. 
						Сърбия, която първоначално се противопостави на разполагането на ЮЛЕКС, се е съгласила с изменения вариант на предложението на Бан. Според нея разполагането не е свързано с плана "Ахтисаари" за контролирана независимост, който не спечели одобрението на Съвета за сигурност. Сръбските анклави ще имат значителни права на самоуправление, включително над полицията. 
						Сърбия продължава да твърди, че независимостта на Косово е нелегитимна. Нейният силен съюзник в Съвета за сигурност, Русия, блокира плана "Ахтисаари" и сега предупреждава, че обявяването на независимост може да доведе до разделяне на провинцията. 
						"Косово фактически е разделено," каза посланикът на Русия в ООН Виталий Чуркин. 
						САЩ и други западни страни продължават да изразяват подкрепа за Косово, като същевременно призовават за бързото разполагане на ЮЛЕКС. "Независимостта и суверенитета на Косово не подлежат на договаряне," заяви британският посланик в ООН Джон Соърс. 
						Според върховния представител на ЕС по сигурността Хавиер Солана 2 000-членната мисия може да бъде разположена в Косово до средата на декември.

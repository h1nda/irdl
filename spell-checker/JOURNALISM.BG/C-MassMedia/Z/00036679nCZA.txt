Новите членове на председателството на БиХ положиха клетва
					11/11/2010
					Новите членове на тристранното председателство на Босна и Херцеговина - Небойша Радманович, Желко Комшич и Бакир Изетбегович - положиха клетва в сряда, повече от месец след общите избори в страната.
					(Юръпиън Войс, Евронюз, ОНАСА - 11/11/10; АФП, АП, ДПА, АКИ, Б92, МИА - 10/11/10; Гардиън - 08/11/10; Служба на върховния представител - 05/11/10; РСЕ/РС - 04/11/10; Служба на върховния представител - 03/11/10)
 
					 
						
Новите членове на колективното председателство на Босна, Бакир Изетбегович (вляво), Желко Комшич и Небойша Радманович (вдясно) на церемонията по встъпване в длъжност на новото председателство в сряда (10 ноември) в Сараево. [Ройтерс]
						Новоизбраните членове на тристранното председателство на Босна и Херцеговина (БиХ) встъпиха в длъжност в сряда (10 ноември), обещавайки да работят заедно по време на четиригодишния си мандат и за европейската интеграция на страната. 
						Небойша Радманович, представителят на босненските сърби в колективния държавен орган, който спечели втори мандат на общите избори от 3 октомври, ще бъде първият, който ще оглави ротационното осеммесечно председателство на балканската страна. След това той ще предаде задълженията си на хърватския член на председателството, Желко Комшич, който също така спечели втори мандат миналия месец. Единственият нов член е Бакир Изетбегович, син на военновременния президент Алия Изетбегович, който победи твърдолинейния политик Харис Силайджич в надпреварата за мястото на бошнаците в председателството. 
						Във встъпителните си речи в сряда и тримата политици обещаха да работят за евроинтеграцията на БиХ, подчертавайки необходимостта от диалог в страната, където националистическите изказвания нагнетяват политическото напрежение през последните четири години. 
						Дейтънското мирно споразумение, което сложи край на конфликта от 1992-1995 г. в БиХ, създаде държава, разделена на две области с голяма степен на автономия - Федерация БиХ, в която живеят бошнаци и хървати, и управляваната от сърби Република Сръбска (РС) - обединени от слабо централно правителство. 
						Едно от условията за напредъка на присъединяването на балканската страна към ЕС е конституционна реформа с цел укрепване на държавните институции и подобряване на тяхната ефективност. Постигането на компромис по необходимите промени обаче досега се оказваше невъзможно в етнически разделената страна. 
						Радманович, член на твърдолинейния Съюз на независимите социалдемократи (СНСД), чийто лидер Милорад Додик многократно е заплашвал да свика референдум за отцепването на РС от БиХ, заяви в сряда, че ще подкрепи всички усилия за изпълнение на изискванията на ЕС. 
						 "Ще се боря страната да изпълни необходимите условия за кандидатския й статут по пътя към Европейския съюз. Само с кандидатски статут процесът на присъединяване става необратим за всяка страна," каза той. 
						Същевременно Радманович призова за търпение и апелира към ЕС да дава наставления на заемащите отговорни постове в Босна, вместо да им налага решения. 
						 "Европа трябва да има консултативна роля и да предлага по-широк избор от решения, които да отговарят на европейските стандарти, а не да ни предписва готови решения и да посредничи в нашите отношения," каза той. 
						Изетбегович и Комшич, считани за умерени лидери, смятат, че страната им трябва да предприеме бързи стъпки за осъществяване на напредък към евентуалното членство в ЕС и НАТО. 
						"Пред нас има само един път... това е пътят на интеграцията, обединението, помирението, сътрудничеството и диалога," каза Изетбегович. "С една дума, това е европейският път, пътят на ускореното приемане на европейските стандарти." 
						Във словото при встъпването в длъжност Комшич призова ЕС и Съединените щати да продължат да помагат на страната му да се превърне в добре функционираща държава със силни институции. 
						 "Нашата страна има нужда от тяхната по-нататъшна подкрепа, защото се нуждаем от пълна стабилизация, изграждане на по-ефективни институции и ускоряване на присъединяването на БиХ към НАТО и ЕС," подчерта той. 
						Делегацията на ЕС в Сараево публикува в сряда послание към членовете на председателството от председателя на Европейската комисия Жозе Мануел Барозу, потвърждаващо отново перспективите на БиХ един ден да се присъедини към 27-членния блок. 
						"Вярвам, че активното ви участие... ще помогне на БиХ да осъществи ключовите реформи, които са необходими за значителен напредък по пътя към ЕС," се казва в посланието му, цитирано от АФП. 
						Междувременно върховният представител Валентин Инцко, който тази седмица провежда разговори на високо равнище във Вашингтон, според цитати в медиите е казал в сряда, че основните предизвикателства пред БиХ днес са вкарването на страната обратно в релсите на евро-атлантическата интеграция и постигането на компромис по конституционната реформа.

Рен: "Необходим е напредък по международните стандарти в Косово"
					10/03/2006
					 
						АТИНА, Гърция -- По време на посещение в Атина в четвъртък (9 март) еврокомисарят по разширяването Оли Рен призова властите в Косово да предприемат бързи мерки, за да изпълнят стандартите за човешки права. Той каза, че въпросът за окончателния статут не може да бъде решен, ако не се постигне значителен напредък по човешките права и децентрализацията, особено по отношение на сръбското малцинство в Косово.
						Рен призова също Белград да признае, че не може отново да управлява Косово. Брюксел очаква "реалистична преценка, че за Косово няма връщане под управлението на Белград и че трябва да се прояви готовност за постигане на устойчиво решение на въпроса, което да създаде стабилно, демократично и многоетническо Косово в европейската рамка," посочи комисарят. Той каза това след разговори с гръцкия министър на външните работи Дора Бакоянис, на които бяха обсъдени разширяването на ЕС и сигурността и стабилността в Западните Балкани.
						Други новини -- В петък косовският парламент одобри кандидатурата на Коле Бериша от Демократичната лига за Косово за председател на парламента на мястото на Неджат Дачи. Очакваше се депутатите да гласуват и за новото правителство, предложено от номинирания за премиер Агим Чеку. (EU Observer, Катимерини - 10/03/06; АНА, МПА, KosovaLive, Б92, Танюг, EUObserver - 09/03/06)

Кметът на Прищина е отворен за промяна
					28/10/2010
					Иса Мустафа, кмет на столицата на Косово, разговаря с кореспондента на SETimes за Демократичната лига на Косово и какво трябва да направи партията сега.
					От Линда Карадаку за Southeast European Times от Прищина -- 28/10/10
 
					 
						
Кметът на Прищина Иса Мустафа. [Линда Карадаку/SETimes]
						След като напусна управлението на страната, Демократичната лига на Косово (ДЛК) претърпя промени и известни вътрешнопартийни борби. Преди в страната да се проведат извънредни избори, партията ще гласува за свой председател. 
						Макар че още не е обявил официално участието си в надпреварата за висшия партиен пост, кметът на Прищина Иса Мустафа събира подкрепа. В това ексклузивно интервю за SETimes с кореспондента Линда Карадаку Мустафа обсъжда евентуалната си кандидатура и състоянието на ДЛК. 
						
						SETimes: Ще обявите ли кандидатурата си за председател на ДЛК? 
						
						Иса Мустафа: Мисля, че би било добре кандидатурите за председател на ДЛК да се избират на базата на вътрешно споразумение. 
						Очевидно би било в мой интерес, в интерес на Сейдиу и на всички онези, които твърдят, че искат да станат председатели на ДЛК, да се вслушат във волята на членовете на ДЛК. 
						Аз не съм водил никакви разговори с хората, които се обявиха в подкрепа на моята кандидатура и поискаха оставката на Сейдиу. Нямам никаква връзка с обществените прояви на подкрепа. 
						
						SETimes: Какво мислите за излизането на ДЛК от управляващата коалиция? 
						
						Mустафа: Мисля, че моментът не беше подходящ. Правилният момент беше по-рано, когато ДПК взе едностранното решение да разтури коалицията, или по времето на големите афери, когато се намеси ЮЛЕКС. 
						Не [знам] защо, след като бе определена датата за изборите, беше обявено разпадането на коалицията. 
						Не съм бил част от това решение; не съм член на председателството. Нямах информация. Нямам никакво обяснение, дори и от онези, които участваха. 
						
						SETimes: Беше ли функционираща коалицията между ДЛК и ДПК? 
						
						Mустафа: Изобщо не беше функционираща. Функционираше само в първата фаза на декларацията за независимост и приемането на символите на Косово, но по-късно не проработи. 
						
						SETimes: Какво е мнението ви за националните избори? Кога трябва да се проведат те? 
						
						Mустафа: Бих предложил да се проведат на 13 февруари. Мисля, че това [може да се договори между правителството и опозицията]. 
						 Междувременно трябва да се постигне споразумение за гласуване на някои закони - закона за бюджета, приватизацията на ПТК, закона за изборите и някои закони, свързани с плана на Ахтисаари. Мисля, че е възможно да се постигне споразумение. 
						
						SETimes: Какво бъдещо косовско правителство очаквате? 
						
						Mустафа: Ще имаме правителство, което ще бъде абсолютно нестабилно, което ще има къс мандат, защото го избираме с предсрочни избори. 
						
						SETimes: Ако се кандидатирате за председател на партията и победите, какво бихте променили в партията? 
						
						Mустафа: Мисля, че ДЛК трябва да бъде много по-отворена за нови попълнения в партията, за млади хора, младото поколение, което сякаш липсва в партията. 
						Тя трябва да бъде много по-отворена за нови инициативи и идеи - [да се освободи от] схващането, че ДЛК трябва да се ръководи само от тези, които имат опит. Това трябва да се направи, за да се създаде достатъчна база от кадри и знание, позволяващи на партията да управлява Косово по различен начин. 
						Не става дума за ново откритие в смисъла на управлението, а в смисъла на прилагането на върховенството на закона, на борбата с корупцията и изготвянето на икономически програми за борба с бедността и безработицата.

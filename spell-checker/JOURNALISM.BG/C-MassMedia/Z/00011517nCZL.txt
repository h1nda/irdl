Албания модернизира своята система на здравеопазване
19/07/2004
Властите подготвят законопроект за реформа на системата за здравеопазване, който дава на гражданите повече възможности за избор къде до потърсят лечение.
От Арди Пулай за Southeast European Times в Тирана - 19/07/04
 
 
Много албански лекари са открили частни клиники, за да допълват своите държавни заплати. [АФП]
Албания се готви за реформиране на системата си за здравеопазване, като дава по-голяма автономия на болниците, клиниките и други медицински центрове в цялата страна и предоставя на гражданите по-големи възможности за избор къде да получават лечение.
"Албанците ще могат свободно да избират медицинските заведения, където биха предпочели да получат лечение. Здравно-осигурителните органи ще бъдат задължени да компенсират гражданите за това лечение, което те получават в частно или държавно заведение, " изтъкна ръководителят на Националното здравно осигуряване Гиерги Лека. Законът ще даде на гражданите възможност да получат здравно-осигурителен документ, който гарантира безплатно лечение; тези, които нямат такъв документ, ще трябва да плащат.
Според Лека новият законопроект предвижда и ограничен брой субсидирани здравни услуги за граждани, които пътуват зад граница.
Албанският министър на здравеопазването Леонард Солис определи предлагания закон като ключова стъпка за консолидиране на националната система на здравеопазване. Според Солис икономиката определя актуалното състояние на здравеопазването в Албания. При сегашните условия качеството на медицинското лечение е ограничено и корупцията е широкоразпространена, изтъква той.
Според анализатори част от проблема се състои в това, че лекарите получават ниски заплати. Въпреки че албанските медици са висококвалифицирани, системата не им предлага съответно заплащане. Много лекари са открили частни клиники, за да си допълват доходите от държавната работа. Тези клиники обаче функционират често пъти без лиценз. Според здравното министерство в страната има 52 частни лечебни заведения; от тях 43 са нелицензирани клиники в Тирана. Твърди се, че властите предприемат мерки срещу тях.
Същевременно новото законодателство ще се стреми да реши този проблем чрез промяна на юридическия и финансов статут на здравните заведения, давайки им повече независимост, гарантирайки в същото време, че цената за гражданите няма да се променя.

Множество проблеми осуетяват завръщането на вътрешно разселените лица в Косово
					18/07/2005
					Вътрешно разселените лица в Косово продължават да се сблъскват с големи проблеми, които пречат на завръщането им в техните предвоенни домове, каза специлният пратеник на ООН след посещение в региона. 
					(Информационен център на ООН, Служба на ООН в Женева - 24/06/05; Рефюджис интърнешънъл - 15/06/05; Би Би Си - 13/06/05)
 
					 
						
По-рано този месец Би Би Си и Рефюджис интърнешънъл съобщиха за стотици роми, много от тях деца, живеещи в бежански лагери в Косово. [AФП]
						Докато обстановката в Косово изглежда подобрена, броят на завърналите се лица от малцинствата е все още много малък, каза в петък (24 юни) представителят на генералния секретар на ООН за човешките права на вътрешно разселените лица (ВРЛ) след посещение в региона.
						По време на тридневното си посещение в Косово Валтер Калин бе уведомен, че през последените няколко месеца е имало по-малко инциденти, свързани с междуетническо насилие. Но ВРЛ и завърналите се бежанци твърдят, че все още се опасяват за собствената си сигурност. Една от причините, които те посочват, е постоянен тормоз на ниско ниво. Сред другите основни проблеми са ограничената свобода на придвижване, липсата на възможности за намиране на работа и недостатъните финансови средства, твърди представителят на ООН.
						"Особено плачевно остава състоянието на значителен брой ВРЛ, които са принудени да продължават жалкото си съществуване в лагери и на други места, тъй като до тях не достигат средствата от донорите, предназначени за завръщането по домовете им," бе цитиран Калин в изявление на Службата на ООН в Женева (СООНЖ). 
						Като призова временните институции в Косово и ЮНМИК да обърнат внимание на тези проблеми, Калин изказа загриженост, че нито една от тях не носи ясно очертана отговорност за ВРЛ. В резултат на това много от тях са "напълно изоставени", каза Калин, като подчерта, че действията на съответните власти са били съсредоточени изключително върху завръщането на бежанците, а не върху онези, които все още пребивават в Косово като ВРЛ. "Това важи особено за ВРЛ от средите на ромите, ашкалите и т. нар. египтяни, които заедно с другите несръбски малцинства се чувстват притиснати между двете основни етнически общности в Косово," гласи изявлението на СООНЖ.
						Освен това Калин призова международната общност да предприеме незабавни действия за евакуиране на много лица от ромски произход, засегнати от отравяне с олово в лагерите в Северна Митровица. "Тази ситуация е бедствена", каза той. Всяко бездействие сега би било нарушение на правото на защита на здравето и физическата цялост на засегнатите деца." 
						По-рано този месец Би Би Си и Рефюджис интърнешънъл (РИ) съобщиха за случая на стотици роми, живеещи в бежански лагери в Косово в близост до голяма топилна пещ за олово в Митровица. Макар че съоръжението вече не работи, районът по всяка вероятост е замърсен от извънредно големи количества отровно олово.
						Смята се, че Службата на ВКООНБ е устроила тези импровизирани лагери през 1989 г. като временен подслон за ВРЛ - роми, ашкали и т. нар. египтяни, които са напуснали домовете си в Южна Митровица. Макар че първоначалните намерения са били разселените лица да прекарат не повече от 90 дни в дървените бунгала, те не са били преместени. 
						Житковац, един от трите лагера в района, се смята за най-засегнат. В него живеят главно деца, а дървените му бунгала са в близост до старата топилна пещ и на неколкостотин метра от отвала за токсична шлака, съобщи Би Би Си.
						Според СЗО, която окачествява обстановката като екологично бедствие, поне едно дете е починало от отравяне с олово.
						"Децата от родилна възраст до шест години са най-уязвими, тъй като като са в началните стадии на растеж и развитие," се казва в доклада на РИ. "Отравянето с олово засяга цялото тяло и има трайни последствия за здравето им ... Според доклади на СЗО най-сериозни и необратими са последиците за нивото на интелигентност". 
						Представители на ЮНМИК заявиха пред Би Би Си по-рано този месец, че на ромите е било предложено временно настаняване в по-малко замърсени райони, но те са отказали.

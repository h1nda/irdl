Бизнес: финансов тласък за строителния сектор в Гърция
					01/05/2009
					Гръцкото правителство започва да прилага нови мерки в подкрепа на строителния сектор. Още в деловите новини: задлъжнели хърватски компании са затруднени да изплатят дълговете си; българската икономика навлиза в трудна фаза. 
					 
						
Новите мерки ще подкрепят строителния сектор на страната. [Гети Имиджис]
						
						Гръцкият министър на финансите Янис Папатанасиу обяви в понеделник (27 април) пакет от мерки, целящи да подкрепят строителния сектор на страната му. Планът включва осигуряването на нова гаранция за заеми, представляваща около 25% от ипотека, за да се даде възможност на купувачите на недвижими имоти по-лесно да вземат кредити, каза Папатанасиу. Други мерки включват намаляване на нотариалните такси, по-голямо намаление на лихвите за първоначални собственици на недвижими имоти и правителствена програма за увеличаване на инвестициите в енергийно ефективно строителство. 
						*** 
						Централната банка на Koсово обяви намаление от 10% на парични преводи от емигранти, съобщиха местните медии в сряда (29 април). Статистическите данни се отнасят за първите два месеца на 2009 г. в сравнение със същия период на 2008 г. Парите, изпратени от косовари, работещи в чужбина, представляват 14% от БВП на страната. Паричните преводи възлизаха на 512 милиона евро през 2007 г. и достигнаха 535 милиона евро през 2008 г.. 
						*** 
						Почти половината от задлъжнели хърватски кoмпании имат затруднения с изплащане на дълговете си, разкрива в сряда (29 април) проучване, проведено от списание "Банка" и "Хендал Рисърч". Повечето такива компании закъсняват с изплащането, докато някои прибягват до разсрочване на дълговете. По-голямата част от анкетираните 402 компании заявяват, че нямат дългове. 
						 *** 
						Правителството на Република Сръбска даде във вторник (28 април) концесия за експлоатация на варовик на испанската компания "Арикам". Концесията е за срок от 30 години, като испанската компания желае да инвестира около 192 милиона евро в нов циментов завод. Заводът може да започне да действа през 2014 г. с годишен производствен капацитет от 1,2 милиона тона. Той ще наеме на работа около 600 души. 
						 *** 
						Състоянието на българската икономика е сериозно, според последния доклад на МВФ, публикуван в сряда (29 април). Според експерти на МВФ икономиката на страната ще се свие с 3,5%, а чуждестранните инвестиции ще намалеят с 58% в сравнение с 2008 г. 
						*** 
						Международен икономически панаир се провежда в Tирана от сряда (29 април) до 2 май. Международни компании, ангажирани с различни проекти и инвестиции в Албания, участват в панаира заедно с местни компании. Организатор на събитието е Промишлената конфедерация на Албания. 
						
						(Различни източници – 24/04/09 – 01/05/09)

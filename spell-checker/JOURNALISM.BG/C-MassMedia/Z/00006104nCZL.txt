ЕК подписва програма за подпомагане на Хърватска
26/02/2003
 
ЗАГРЕБ, Хърватска -- Във вторник (25 февруари) Европейската комисия (ЕК) и хърватското правителство подписаха меморандум за разбирателство в осъществяването на програмата за Международно съдействие за реконструкция, развитие и стабилизация. Според неговите условия Хърватска ще може да управлява сама проектите, финансирани по програмата. Меморандумът ще подпомогне децентрализацията при разпределението на средствата и прехвърля тези функции от ЕК към хърватските власти на централно и местно ниво. Първата фаза от финансирането включва седем проекта на обща стойност 7,5 млн евро, предназначени за развитие на институциите и подобрения на инфраструктурата.
Други новини: във вторник хърватският външен министър Тонино Пицула подписа писмо за съгласие с общата политика за доставка на електроенергия в Балканския регион. Делегацията на Хърватска в Брюксел подписа документа в присъствието на представители на ЕС и Пакта за стабилност. Документът предвижда Хърватска да бъда приета в регионалния пазар за електроенергия, споразумението за който вече е подписано от осем други страни от региона през ноември 2002 - Албания, Босна и Херцеговина, България, Гърция, Сърбия-Черна гора, Македония, Румъния и Турция. (Инфоинвест, ХИНА, БиБиСи - 25/02/03)

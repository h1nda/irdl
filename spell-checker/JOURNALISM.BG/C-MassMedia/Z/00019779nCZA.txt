Прокурор на ООН иска доживотна присъда за бивш босненски сръбски политик
					31/08/2006
					Прокурори на ООН за военни престъпления настояха бившият високопоставен босненски сръбски политик Момчило Краишник да получи доживотна присъда, докато на хърватски журналист в сряда бе наредено да заплати глоба от 20000 евро за обида на Хагския съд.
					(AП, АФП, БиБиСи, Гласът на Америка, ХИНА, Информационен център на ООН, Международен наказателен съд за бивша Югославия - 30/08/06)
 
					 
						
Момчило Краишник (вдясно), близък сътрудник на бившия босненски сръбски лидер Радован Караджич, пред Трибунала на ООН за военни престъпления в Хага през април 2000 г. [Гети Имиджис]
						С настъпването на заключителната фаза от процеса срещу Момчило Краишник прокурорите от Международния наказателен съд за бивша Югославия (МНСБЮ) поискаха във вторник (29 август) доживотна присъда за бившия високопоставен босненски сръбски политик. 
						По време на конфликта от 1992-1995 в Босна и Херцеговина (БиХ) Краишник, на 61 г., е заемал няколко ключови поста, включително председател на босненското сръбско народно събрание и член на ръководството на Сръбската демократическа партия (СДП). Освен това той е бил "дясната ръка" на бившия босненски сръбски лидер Радован Караджич. 
						В общ обвинителен акт срещу Краишник и бившия босненски президент Биляна Плавшич прокурорите на ООН твърдят, че двамата -- заедно с други лица, сред които Караджич и бившият босненски сръбски военен командир Ратко Младич -- са участвали в престъпления, извършени между 1 юли 1991 г. и 30 декември 1992 г. Като участници в съвместно престъпно начинание те са "планирали, провокирали, заповядали, извършили или по друг начин спомагали или съдействали за планирането, подготовката или изпълнението на частичното унищожение на босненски мюсюлмански и босненски хърватски национални, етнически, расови или религиозни групи," се казва в обвинителния акт. 
						МНСБЮ повдигна обвинения срещу Краишник за две престъпления в геноцид, пет престъпления срещу човечеството и едно нарушение на законите и обичаите за водене на война. "Всеки от пунктовете на обвинителния акт поотделно, ако бъдат доказани, заслужава най-голямото възможно наказание, независимо от формата на отговорност, каза прокурорът на ООН Алън Тийгър в заключителната си реч във вторник, повече от 30 месеца след началото на процеса. "Следователно въз основа на престъпленията, извършени от Краишник, утежняващите фактори, свързани с тях, и липсата на съществени смекчаващи вината обстоятелства нашата теза е, че Краишник трябва да получи доживотна присъда." 
						Плавшич, срещу която бяха повдигнати същите обвинения, сключи споразумение с прокурорите, съгласно което се призна за виновна в преследване. Прокуратурата впоследствие отмени останалите седем пункта от обвинението срещу нея и през февруари 2003 г. тя бе осъдена на 11 години лишаване от свобода. 
						Очаква се съдиите да обявят присъдата си срещу Краишник на 29 септември или по-рано, съобщи МНСБЮ в комюнике за пресата в сряда. 
						В друго събитие от сряда, нямащо връзка със случая, съдиите от МНСБЮ наредиха на хърватския журналист Йосип Йович да заплати глоба от 20000 евро, след като го осъдиха за обида на съда. Като бивш главен редактор на хърватския всекидневник "Слободна Далмация" Йович публикува към края на ноември 2000 г. редица статии за хърватския президент Стипе Месич и неговите свидетелски показания, дадени на закрито заседание пред МНСБЮ повече от две години по-рано. 
						Пренебрегвайки заповедта на прокурорите на ООН незабавно да прекрати публикуването на декларациите или показанията на Месич, през декември 2000 г. "Слободна Далмация" публикува още 21 откъса от показанията на Месич, дадени на закритото заседание.
						"Действията му бяха не само надменни," цитира АП думите на председателя на съдебния състав съдия Патрик Робинсън, казани в сряда, "но също така осуетиха възможността Трибуналът да съхрани доказателствата на свидетел под закрила и рискуваха да бъде подкопано доверието в способността на Трибунала да осигурява ефективни мерки за защита." 
						Йович окачестви случая като "юридически абсурд" и каза, че ще обжалва. 
						В коментар относно присъдата на Йович Месич каза, че това "е послание към всички, че трябва да се придържат към закона и международните стандарти," предаде АП.

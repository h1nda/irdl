Синът на либийския лидер призна, че подсъдимите медици по ХИВ делото са били измъчвани
					10/08/2007
					"Удовлетворяващо" е, че синът на либийския лидер Муамар Кадафи каза истината, смята една от медицинските сестри, които прекараха години в затворите на страната.
					(Уошингтън Поуст, Euobserver, Айриш Игзминър, Телеграф, Агенция София Нюз - 10/08/07; AП, Ройтерс, ДПA, Ал Джазира, AКИ, Би Би Си, Гласът на Америка, РСЕ/РС - 09/08/07)
 
					 
						
Българската медицинска сестра Валя Червеняшка се радва след пристигането си в София на 24 юли. Синът на либийския лидер Муамар Кадафи призна в четвъртък (9 август), че шестимата медици, затворени в страната, са били измъчвани. [Гети Имиджис]
						Синът на либийския лидер Муамар Кадафи призна, че петте български медицински сестри и палестинският лекар, които прекараха години в либийските затвори по обвинения, че умишлено са заразили либийски деца с ХИВ, са били измъчвани от следователите. 
						"Да, те са били измъчвани чрез еклектричество и са били отправяни заплахи към членове на семействата им," каза Сейф ал Ислам пред катарския телевизионен канал "Ал Джазира" в интервю, публикувано на уебсайта на медията в четвъртък (9 август). 
						Но той отхвърли като "чисти лъжи" повечето от обвиненията на палестинския лекар Ашраф ал Хаджудж, който вече има българско гражданство. Той и сестрите Кристияна Вълчева, Нася Ненова, Снежана Димитрова, Валентина Сиропуло и Валя Червеняшка бяха освободени от затвора на 24 юли след постигане на споразумение между ЕС и Триполи и пристигнаха в София няколко часа по-късно на борда на френския президентски самолет. 
						Изброявайки различни методи за мъчение, Ал Хаджудж каза пред репортери, че към шестимата "са се отнасяли като към животни". Либийските власти, каза той, поставяли електроди по чувствителни части на тялото му, упоявали са го, пребивали са го и са пускали кучета срещу него. 
						"Заплашваха да ме изнасилят и да изнасилят една от сестрите ми," е казал Ал Хаджудж късно в четвъртък. "Казвам чистата истина и само истината," е казал той пред AП. 
						Някои от медицинските сестри казаха пред репортери, че са били бити от либийските офицери, които -- по думите им -неколкократно са скачали върху гърдите им. Две от сестрите твърдят, че са били изнасилени. Една от сестрите, Ненова, се е опитала да се самоубие, като прегризе вените на китките си. 
						Шестимата медици в продължение на години твърдяха, че самопризнанията, направени от тях след ареста им през февруари 1999 г., са били изтръгнати чрез мъчения. 
						Водещи експерти по ХИВ казаха, че заразата, появила се през 1998 г. в детска болница в Бенгази, където медицинските сестри са работили, най-вероятно е възникнала поради лоши хигиенни условия и се е разпространила преди пристигането им. Въпреки това либийските власти осъдиха два пъти здравните работници на смърт -- през май 2004 г. и декември 2006 г. 
						Девет либийски полицаи и един доктор, обвинени, че са ги измъчвали, бяха оправдани през юни 2005 г. Сестрите обжалваха решението за оправдаването им, но без успех, поради недостатъчно доказателства. 
						По-рано тази година България заведе дело срещу либийските офицери, които са измъчвали медиците, а Ал Хаджудж обяви плановете си да подаде жалба в Комисията на ООН по правата на човека. 
						Сейф ал Ислам отхвърли възможността срещу Либия да започнат съдебни действия във връзка с малтретирането на медиците. Той потвърди също констатациите на международните експерти по ХИВ, че някои от децата са били заразени преди пристигането на медиците в Бенгази. Решенията на либийския съд по делото са се базирали на "противоречиви съобщения", каза той. 
						"Налице е небрежност, случи се нещастие, има трагедия, но тя не е умишлена," каза синът на Кадафи, който е смятан за реформатор. 
						Макар Сейф ал Ислам да не се извини за мъченията, които медиците са понесли, една от сестрите приветства публичното признание. 
						"Фактът, че един либиец, и то синът на Кадафи, казва истината, е удовлетворяващ и аз му благодаря за това," каза Димитрова пред АП. 
						Всичките шестима медици бяха помилвани от президента Георги Първанов минути след пристигането им в София.

Турция реагира на размириците в Китай
					10/07/2009
					 
						АНКАРА, Турция -- Министър-председателят Реджеп Тайип Ердоган каза в сряда (8 юли), че ще поиска от Съвета за сигурност на ООН да обсъди пътищата за спиране на сблъсъците в Китай. Пекин реагира на изявлението на Ердоган в четвъртък, като заяви, че това е вътрешен въпрос. "Това е чисто вътрешен въпрос на Китай и не се нуждае от обсъждане в Съвета за сигурност на ООН", заяви говорителят на външното министерство Чин Ган.
						В четвъртък министърът на икономиката и търговията Нихат Ергюн призова за бойкот на китайските стоки поради напрежението в Синдзян-уйгурския автономен район, където по-рано тази седмица избухнаха сблъсъци между местните китайци и уйгурското мюсюлманско малцинство. Ердоган заяви, че ако лидерката на уйгурите Ребия Кадир поиска турска виза, Турция ще й издаде такава. (Радикал, Хюриет, Ватан - 10/07/09; Ройтерс, Синхуа, НТВ - 09/07/09)

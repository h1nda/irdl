Членове на "Хизбула" бяха осъдени на доживотен затвор
					13/05/2009
					 
						АНКАРА, Турция -- Във вторник (12 май) съд в югоизточния град Диарбекир произнесе доживотни присъди срещу трима членове на ислямистката групировка "Хизбула" за извършването на 32 убийства. Петима други подсъдими получиха присъди между шест и 14 години затвор. Всички бяха обвинени в членство в терористична организация и участие в убийствата на 32-ма души в периода 1993-2001 г. в южния град Адана и югоизточния град Батман по време на въоръжената кампания на "Хизбула" срещу светската система в Турция.
						Други новини от вторник -- България съобщи за ареста на гражданин от турска националност, който е осъден на седем години затвор в Турция по обвинения в тероризъм. Гранична полиция е арестувала мъжа, идентифициран само като М.Е., в понеделник в близост до северозападния град Видин, след като той е влязъл в България от Румъния. Заподозреният е издирван от турските власти по обвинения в "участие и финансиране на терористичната организация „ДХКП/К-Дев Сол” ("Революционни леви") и извършване на терористична дейност". През 2007 г. турски съд го е осъдил задочно на седем години затвор. (Анадолска информационна агенция, АФП, Ройтерс, News.bg - 12/05/09)

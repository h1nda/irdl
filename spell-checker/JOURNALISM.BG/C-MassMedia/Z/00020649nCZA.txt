Контактната група подкрепя децентрализацията в Косово
					16/11/2006
					Гарантирането на местно самоуправление се смята за основен начин за насърчаване на етническото помирение и изграждане на гражданско общество в Косово. Процесът обаче остава силно политизиран.
					От Блерта Фоничи-Кабаши за Southeast European Times от Прищина – 16/11/06
 
					 
						
Кметът на Прищина Исмет Бечири. [Гети Имиджис]
						Представители на Контактната група се срещнаха във вторник (14 ноември) в Прищина с кметовете на десет косовски общини, за да обсъдят процеса на децентрализация. Ръководителят на американската мисия в Косово Тина Кайданоу заяви, че децентрализацията ще бъде важна част от очакваното споразумение за статута на Косово и че членовете на Контактната група ще подкрепят усилията за прилагането й. 
						"За по-голяма функционалност на местната администрация трябва да имаме силни кметове на общини," каза Кайданоу. "Местните власти трябва да се занимават с това, което е по-важно за хората на местно ниво, а кметовете на общините трябва да се занимават повече с въпроси, засягащи гражданите на съответния район." 
						Макар че международната общност разглежда децентрализацията като особено важна за етническото помирение и изграждането на гражданско общество в Косово, въпросът остава силно политизиран. Бунтовете, които избухнаха през март 2004 г., затвърдиха увереността на косовските сърби, че бъдещето им зависи от самоуправлението. 
						Косовските албанци обаче се страхуват от процес, който, както те се опасяват, ще създаде сръбски анклави в рамките на Косово и дори ще отвори вратите за някаква форма на разделение. Кметът на Прищина Исмет Бечири отново подчерта тези опасения на срещата във вторник. 
						"Ние никога не сме заявявали, че не подкрепяме децентрализацията. Но бяхме и продължаваме да бъдем резервирани, особено когато става дума за създаване на едноетнически общини... Ние искаме да интегрираме общностите, а създаването на едноетнически общини противоречи на това," каза той. 
						Според кмета институциите в Косово са готови да градят демокрация, но не с цената на подкопаването на едно независимо и суверенно Косово. 
						"Процесът може да има своите трудности. Не знам доколко функционално би било едно село, намиращо се на 1 км от центъра, да бъде част от друга община, която е отдалечена примерно на 20 км," каза Бечири. 
						Но според Джерард Галучи, назначения от ООН управител на разделения град Митровица, децентрализацията "просто означава силно местно управление в райони, където местните хора искат да контролират собствения си живот, независимо дали са сърби или албанци". 
						"За съжаление мисля, че никой не обяснява това на хората тук, в Косово," цитира думите му "Гласът на Америка".

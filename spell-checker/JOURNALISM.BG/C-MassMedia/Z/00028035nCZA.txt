Черна гора призна официално независимостта на Косово
					13/10/2008
					В четвъртък Черна гора стана 49-ата страна в света, която призна независимостта на Косово. Скоро след това Сърбия изгони посланика на Подгорица, но заяви, че няма да прекъсне икономическите и другите си отношения със страната.
					(Б92 -- 09/10/08 - 13/10/08; Правителство на Сърбия - 11/10/08; Ройтерс, Блумбърг, ДВ, Гласът на Америка, Бета, Блиц, Макфакс - 10/10/08; АП, АФП, Ройтерс, ДПА, Би Би Си - 09/10/08)
 
					 
						
Посланикът на Черна Гора в Сърбия Анка Войводич връчва акредитивните си писма на сръбския президент Борис Тадич през януари 2007 г. Сърбия изгони Войводич, след като Черна гора призна независимостта на Косово миналата седмица. [Правителство на Сърбия]
						Сръбският премиер Мирко Цветкович заяви в събота (11 октомври), че сътрудничеството между Сърбия и Черна гора в икономическата и други области няма да бъде преустановено въпреки сегашното влошаване на техните дипломатически отношения. 
						Неговият коментар бе направен, след като в четвъртък Черна гора призна независимостта на Косово въпреки противопоставянето на Сърбия. Разгневените власти в Белград дадоха на черногорския посланик Анка Войводич 48 часа да напусне Сърбия. 
						Цветкович заяви пред репортери в събота, че реакцията на Белград е част от “арсенала от дипломатически мерки” на неговата страна, които не представляват "никаква форма на репресия" и не са насочени срещу гражданите на Черна гора. 
						Обявявайки решението си за Косово, Черна гора подчерта, че тя не действа "срещу Сърбия". Двете държави участваха в хлабав съюз до референдума за независимост на Черна гора през май 2006 г. 
						 "Черна гора никога не е извършвала и никога няма да извърши нещо срещу Сърбия," заяви в четвъртък черногорският външен министър Милан Рочен. 
						Един ден по-рано Черна гора бе една от 77-те членки на Общото събрание на ООН, които подкрепиха предложената от Сърбия резолюция, изискваща Международният съд да се произнесе за законността на независимостта на Косово. 
						Сръбският външен министър Вук Йеремич заяви за белградското радио B92, че рязката реакция на Белград е била предизвикана от бързата промяна в позицията на Подгорица. "Трябва да реагираме решително, за да спрем потенциална вълна от нови признавания," добави той. 
						Въпреки решението на черногорското правителство разговорите за двойното гражданство между двете държави ще продължат, каза в събота сръбският заместник-премиер Ивица Дачич. 
						"Ще направим така, че гражданите, които са получили сръбско гражданство, да не загубят междувременно черногорското си гражданство," каза той, но добави че "Черна гора е последната държава в света, която трябваше да признае Косово." 
						Лидерите на Косово приветстваха решението на Черна гора. Премиерът Хашим Тачи го определи като стъпка към засилване на "мира, стабилността и регионалното сътрудничество". 
						Думите му бяха в тон с подобно изявление на говорителя на Държавния департамент на САЩ Шон Маккормак, който заяви, че подобни действия биха улеснили интеграцията на региона в евро-атлантическите институции. 
						С присъединяването на Черна гора и Македония броят на призналите Косово страни достигна 50, като така Босна и Херцеговина остана последната от бившите югославски републики, която все още се въздържа от вземането на решение. 
						Междувременно просръбските опозиционни партии в Черна гора планират в понеделник вечерта да организират демонстрации срещу решението на правителството за Косово.

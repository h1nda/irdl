Убийството на Джинджич е било първата стъпка от план за връщане на властта в съмишлениците на Милошевич
09/04/2003
След още два ареста по случая, властите смятат, че убийството на премиера Зоран Джинджич е част от план за връщане на власт на съмишлениците на Слободан Милошевич.
(Индипендънт - 09/04/03; АП, АФП, СиЕнЕн, Радио "Гласът на Америка", Радио Б92 - 08/04/03)
 
 
Убийството на сръбския премиер Зоран Джинджич е първата стъпка от планиран удар срещу неговото правителството и евентуално завръщане на власт на съюзниците на Слободан Милошевич, заявиха във вторник (8 април) сръбски следователи. Планът е предвиждал убийства и на други политици и длъжностни лица за създаване на хаос и паника, които според конспираторите са били необходими за постигане на тяхната цел. Те обаче не са успели да предвидят бързите енергични мерки на полицията срещу организираната престъпност и народната скръб за Джинджич.
Късно във вторник бяха арестувани двама души, заподозрени за връзки с престъпната групировка, за която се смята че е организирала убийството. До миналия месец Аца Томич е ръководел разузнавателните служби на югославската армия, а Раде Булатович е бил съветник по сигурността на бившия югославски президент Воислaв Кощуница.
"Разследването на убийството на Зоран Джинджич разкри важни сведения за срещи и споразумения между главните организатори на убийството" и Томич и Булатович, се казва в изявление на правителството.
Арестите вероятно предвещават мерки срещу Кощуница и неговата неонационалистическа партия. Критиците на масовото полицейско преследване след убийството на Джинджич твърдят, че то се използва за ограничаване на политическите опоненти на сръбското прозападно правителство.
В интервю за всекидневника Блиц в сряда Кощуница заяви, че не знае за срещи на двамата заподозрени с престъпни босове. Той отправи обвинения към неназовани правителствени служители за връзки с организираната престъпност и заяви, че обвиненията срещу неговите сътрудници са на политическа основа.
"Трагедията на убийството на Джинджич и извънредното положение в страната се използват срещу политическите опоненти", заяви Кощуница. Той отрече предположенията, че е имал специални отношения с Томич. "Аз работех с него, както с всеки друг член от командването на армията", заяви той.
На 25 март бе арестуван Звездан Йованович по подозрения в убийството на Джинджич. Анонимни източници, близки до следствието, обявиха че той е поел отговорността за смъртта му, заявявайки че е действал по убеждения. Той е потвърдил също така, че босът на Земунския клан Милорад Лукович е наредил убийството на Джинджич, за да предотврати разпускането на Отряда за специални операции (ОСО) и предаването на неговите членове на Трибунала на ООН за военни престъпления.
Часове след убийството на 12 март, властите посочиха Лукович и други членове на Земунския клан за негови организатори. По това време Йованович е заместник-командир на ОСО, внедрен там от известните с лошата си слава паравоенни формирования на Милошевич, които са воювали в балканските войни през 90-те. Впоследствие много други членове бяха свързани с бандата на Лукович. Двамата основни заподозрени в групата бяха убити, оказвайки съпротива при задържането, а Лукович, също бивш боец от паравоенните отряди, остана на свобода. Неотдавна ОСО бе разформирован; много от неговите членове са арестувани.
Въведеното в деня на убийството на Джинджич извънредно положение, позволи на полицията да предприеме енергични мерки срещу организираната престъпност и свързаните с нея лица. Оттогава са задържани за разпит около 7 000 души. Повече от 2 000 са оставени в ареста, а стотици ще бъдат съдени.
Извънредното положение, което според правителството може да бъде вдигнато този месец, дава възможност на властите да държат заподозрените в предварителния арест до 30 дни без право на адвокат. Според някои съобщения, този период може да бъде удължен до 60 дни.
Белградското радио Б92 предаде, че стрелбата на 12 март е петият опит за покушение срещу Джинджич от началото на февруари.
С уговорката да останат анонимни, източници заявиха за "Асошиейтид прес", че организаторите, сега наречени "Хагско братство", са се надявали убийството да създаде паника и безредици в Сърбия. Те са очаквали, че това ще им позволи да свалят правителството и да го заменят с лоялни на Милошевич хора, които да гарантират, че в Хага няма да бъде изпратен нито един обвинен във военни престъпления.

Сърбия разследва предполагаемото отнемане на човешки органи
					21/12/2010
					Белградската прокуратура разследва твърденията на Дик Марти, докладчик на Съвета на Европа.
					От Игор Йованович за Southeast European Times от Белград – 21/12/10
 
					 
						
Косовският премиер Хашим Тачи участва в пресконференция в Прищина. [Лаура Хасани/SETimes]
						Сръбските прокурори за военни престъпления разследват три отделни случая въз основа на доклада на докладчика на Съвета на Европа Дик Марти, заяви говорител за SETimes. 
						„Мога само да кажа, че сме по-напред в разследването от Марти, но не мога да разкрия никакви подробности”, каза Бруно Векарич. „Събрали сме много доказателства, включително свидетелски показания, и сме установили самоличността на някои от жертвите.” 
						Прокуратурата подозира, че около 500 души са били жертви на отнемането на органи – около 400 сърби и 100 други лица от неалбански произход. Преди три години сръбската прокуратура поиска сътрудничество от колегите си в Албания, но съвместно разследване така и не беше започнато. 
						Две от трите дела вероятно са свързани с косовския премиер Хашим Тачи, бивш лидер на разпуснатата „Армия за освобождение на Косово” (АОК). Сръбските прокурори твърдят, че разследват евентуални престъпления с участието на Фатмир Лимай, бивш сътрудник на Тачи, сега обвиняем в Международния трибунал за бивша Югославия (МТБЮ). 
						„Това дело се води със съгласието на Хага, тъй като Трибуналът е предявил обвинения срещу Лимай”, заяви Векарич. Тачи отхвърли съдържащите се в доклада на Марти обвинения, като ги нарече „добре планиран клуб срещу независимостта, който цели да навреди на имиджа на Косово”. 
						„Дик Марти трябва да си намери добри адвокати, ако въобще успее да намери такива, които да го защитават, защото в никакъв случай няма да избегне съдебното преследване за тази клевета”, каза Тачи в интервю за „Ройтерс”. Той заяви, че твърденията вече са били разследвани от ЮНМИК, МТБЮ и ЮЛЕКС и не са намерени доказателства за закононарушения. 
						 „Целта на този доклад е да навреди на имиджа на Косово, на неговия народ и на всички албанци в региона, да забави признаването на независимостта на Косово, да блокира започването на преговори между Косово и Сърбия и да отложи създаването на нови институции”, посочи премиерът. 
						Косовската Камара на юристите в Прищина направи подобно изявление. 
						„В доклада няма доказателства и Камарата предлага юридическа и професионална подкрепа на всички посочени в доклада лица..., за да бъдат установени фактите и да се защити тяхното достойнство”, заяви председателят на Камарата Муса Драгуша. 
						 Сръбският премиер Мирко Цветкович иска отговори. 
						„Сърбия очаква пълно разследване на твърденията за нечовешко отношение към хора и трафик на човешки органи в Косово, които се съдържат в доклада на докладчика на Парламентарната асамблея на Съвета на Европа Дик Марти”, заяви Цветкович в комюнике, публикувано след срещата му с албанския вицепремиер Илир Мета в събота (18 декември). 
						Все още не е известно дали ЮЛЕКС разглежда възможността за провеждане на разследване срещу Тачи. 
						 „[Мисията] насърчава всекиго, който разполага с конкретни доказателства в подкрепа на изложените в доклада твърдения, да ги предостави на съответните органи”, заяви говорителката на ЮЛЕКС Карин Лимдал. 
						
						Мухамет Брашори от Прищина участва в написването на тази статия.

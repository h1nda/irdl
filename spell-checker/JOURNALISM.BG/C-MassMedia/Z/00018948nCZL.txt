Разгром за Сърбия и Черна гора: загуба с 6:0 срещу Аржентина
					16/06/2006
					В два мача от Група C на Световната купа в Германия Сърбия и Черна гора не можа да покаже нищо освен отчаяние. С голове на Макси Родригес (6' и 41'), Камбиасо (29'), Креспо (78'), Тевес (84') и Меси (88') Аржентина даде в петък на "плавите" ободрителен урок по модерен футбол в Гелзенкирхен.
					От Георги Митев-Шантек за Southeast European Times -- 16/06/06
 
					 
						
Фен на Сърбия и Черна гора в центъра на Белград реагира по време на мача в петък срещу Аржентина, който донесе на "плавите" техния най-лош резултат на световно първенство досега. [Гети Имиджис]
						За Сърбия и Черна гора нито загуба, нито равен мач бе приемлив вариант в петък (16 юни) в мача им срещу Аржентина. Единствено победа можеше да ги отведе до втория кръг на Световната купа 2006 в Германия. 
						Аржентина бе обаче тази, която пое нещата в свои ръце, започвайки с трима нападатели. Тактиката на треньора Хосе Пекерман се увенча с шест гола във вратата на Драгослав Йеврич. За "плавите" това бе най-тежката загуба на световно първенство досега. 
						Нищо не вървеше както трябва за отбора на Петкович. Защитата игра без контузения Неманя Видич, а Милан Дудич започна мача на мястото на Ивица Драгутинович. Комбинацията, изпробвана за първи път, просто не можа да удържи ситуацията срещу превъзходната аржентинска атака. 
						Едва шест минути след началото на първото полувреме Макси Родригес изведе отбора си напред. С два двойни паса отляво Аржентина преодоля напълно защитата на Сърбия и Черна гора. Последната линия на "плавите" бе с човек по-малко, докато Надж преследваше Рикелме, и това даде достатъчно пространство на другия нападател на "небесносините". Дудич закъсня да покрие Родригес, който отбеляза без проблем. 
						Аржентина игра с много подавания и средната й линия успяваше да задържи топката. В 10-ата минута Джорджевич отправи първия удар за Сърбия и Черна гора, но топката прехвърли вратата. Пет минути по-късно същият играч отправи изключителен пас към Кежман, но нападателят на "Атлетико Мадрид" не можа да нанесе удар. Към края на първото полувреме "плавите" успяха да сътворят някакво подобие на игра в полузащита, но с много малко пасове към предната линия. 
						Но ако феновете на Сърбия и Черна гора бяха започнали да хранят надежди, те бяха полети със студен душ в 29-ата минута. С перфектна точност аржентинците с десетина паса доставиха топката на Креспо в наказателното поле. Той я прехвърли на Камбиасо, който стреля в десния ъгъл на безпомощния Йеврич. 
						Независимо от солидната голова преднина Аржентина не бе в настроение да почива на лаврите си. За разлика от нея на Сърбия и Черна гора й липсваше всякаква творческа искра. Сърбите не можаха да се мобилизират за нито едно по-сериозно нападение, а Кежман и Милошевич бяха изолирани отпред. 
						Десет минути след втория гол "небесносините" демонстрираха още магия. Савиола отне топката от опитния защитник на "Шалке" Кръстаич, след това преодоля Надж и стреля във вратата. Вратарят на Сърбия и Черна гора отби топката -- за съжаление по посока на Макси Родригес. Резулататът на таблото вече бе 3:0. 
						След почивката Петкович извади от игра първо Надж, а после Короман. За известно време след смените влезлите в игра вляха малко живот в полузащитата на Сърбия. Далечен удар на Милошевич принуди вратаря Абондансиери да избие топката над вратата. Дуляй подаде от аутлинията на Кежман. Той отправи пас назад към Милошевич и нападателят на "Осасуна" стреля покрай дясната греда. Всичко, което Сърбия и Черна гора успя да постигне до края, бе червеният картон за Кежман в 65-ата минута. С човек по-малко "плавите" загубиха и малкото си останала увереност. 
						Аржентинците не отслабиха темпото на играта си нито за миг и не показаха стремеж за запазване на резултата. Пекерман вкара двама нападатели, "бразилците" Карлос Тевес и Лионел Меси, може би най-талантливият млад играч в света, на мястото на Савиола и Родригес. Само след четири минути игра Меси връхлетя отляво и намери Креспо пред далeчната греда. Нападателят на "Челси" трябваше само да търкулне топката във вратата. 
						А атаките продължаваха. Карлос Тевес получи добър пас от центъра и скоро постави на колене Йервич -- 5:0. Вратарят на Сърбия и Черна гора, допуснал само два гола в предишните единадесет мача, преживя още едно унижение четири минути по-късно, когато не можа да спре чудесния удар на Меси. 
						"Небесносините" си осигуриха място във втория кръг по впечатляващ начин, докато за "плавите" и техните отчаяни фенове остава само да се опитат да възвърнат част от достойнството си. Те ще имат възможност да направят това на 21 юни срещу Кот д'Ивоар.

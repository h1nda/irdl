Години делят Косово от членството в Съвета на Европа
					19/03/2012
					Когато Косово стане член на Съвета на Европа, гражданите ще могат да търсят защита срещу нарушения на правата на човека в Европейския съд за правата на човека. Властите обаче предупреждават, че пътят към членството е дълъг.
					От Мухамет Брайшори за Southeast European Times от Прищина – 19/03/12
 
					 
						
Според анализатори членството на Косово в Съвета на Европа ще засили защитата на правата на човека. [Съвет на Европа]
						Косово ще се опита да получи членство в Съвета на Европа (СЕ). Това обаче може да отнеме до четири години след подаването на официално заявление от страната. 
						„Процесът не е лесен“, каза за SETimes заместник-министърът на външните работи Петрит Селими. „Той е свързан с продължителна административна процедура и политическа оценка, която да потвърди, че страната съблюдава принципите на Съвета на Европа.“ 
						Комитетът на министрите на Съвета на Европа има правомощията да отправя покани за членство към европейски държави. Процесът на приемане започва с получаването на официално заявление за членство от Комитета на министрите на Съвета на Европа, провеждат се консултации с Парламентарната асамблея, след което Асамблеята приема становище, което се публикува. 
						За много държави получаването на членство отнема по-малко от четири години. На Черна гора, която стана член през 2007 г., бяха необходими десет месеца, докато кандидатурата на Сърбия отне три години, преди страната да бъде приета през 2003 г. 
						Турция е член на Съвета на Европа от 1949 г. Албания и Македония станаха членки на Съвета на Европа през 1995 г., Хърватия през 1996 г., а Босна и Херцеговина през 2002 г. 
						Анализаторите са единодушни, че членството на Косово ще бъде от полза за албанците, за сърбите и за другите общности, тъй като ще подобри защитата на правата на човека. 
						„Правителството ще се придържа към обвързващите задължения, като подпише Европейската конвенция за правата на човека (ЕКПЧ), която сега изпълнява едностранно, без надзор от Съвета на Европа“, заяви за SETimes Крешник Мифтари от Центъра за стратегически проучвания в Прищина. „Гражданите също така ще се възползват от различните програми за гражданско обучение и демократизация, които се предлагат от Съвета на Европа.“ 
						Въпреки че Косово възнамерява да подаде официално заявление, страната е взела решение да заздрави отношенията си със Съвета на Европа. 
						„Най-малкото ще засилим нашето двустранно присъствие и комуникации със Страсбург“, посочи Селими. Косово се нуждае от две трети от гласовете на държавите, членки на Съвета на Европа, а е признато от 37 от тях. 
						„За членството в ЕС е необходимо единодушие. Това обаче не важи за Съвета на Европа“, каза за SETimes Агрон Деми, изпълнителен директор на прищинския Институт за перспективни изследвания ГАП. 
						Най-лесният начин за получаване на членство е, като се получи покана от държава, членка на Съвета на Европа, която е признала Косово, посочи Деми. Той добави, че настоящият председател, Великобритания, може да покани Косово да се присъедини към органа. 
						Косовските граждани подкрепят членството в Съвета на Европа, защото то ще им позволи да изпращат жалби до ЕСПЧ във връзка с различни нарушения в Косово. 
						Само граждани на държави, членки на Съвета на Европа – всички от които са подписали ЕКПЧ – могат да завеждат дела в съда. 
						Също така, преди съдът да образува дело, трябва да бъдат изчерпани всички вътрешни средства за получаване на правна защита и да е налице нарушение на право, което се гарантира от ЕКПЧ. Решението на съда задължава държавите да предотвратяват извършването на подобни нарушения в бъдеще и с него може да се присъди „справедливо удовлетворение“ на жертвите, включително обезщетение. 
						Според Деми претоварената съдебна система може да забави членството на Косово. 
						„Страните, които се присъединиха след разпадането на СССР, най-вече Русия, имаха такъв проблем. При [потенциалните] нови членове стана обичайна практика да се намалява броят на делата в националните съдилища, така че да се избегне превръщането на [мнозинството от] тези случаи в жалби до съда“, заяви Деми. 
						„Ако косовски граждани сезират съда за дела в качеството си на граждани на Сърбия или на друга държава, Косово не може да изпълнява решенията", заяви за SETimes прищинският адвокат Бахтир Яшаири. 
						Яшаири посочи, че следователно правителството на Косово трябва да търси алтернативен начин да осигури на гражданите достъп до съдилищата. "Това е важен инструмент, чрез който правителството и другите институции могат да бъдат накарани да уважават законите“, посочи той. 
						Министърът на външните работи на Сърбия Вук Йеремич оцени като нищожни шансовете на Косово да стане член на Съвета на Европа по време на посещението на генералния секретар на Съвета на Европа Турбьорн Ягланд в Белград на 12 март. 
						„Няма никакъв шанс Косово да получи членство в Съвета на Европа, тъй като членовете на Съвета на Европа са държави и следователно Косово няма място в него“, е посочил Йеремич, цитиран от Б92. 
						Ягланд заяви, че процесът на преговори между Белград и Прищина с посредничеството на ЕС трябва да получи шанс за напредък и че поставянето на въпроса за членството в Съвета на Европа може да окаже влияние върху този процес.
					
				
			
					 
					
 
 

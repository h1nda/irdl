Президентският балотаж в Румъния е помрачен от тактиката на предизборната кампания
					03/12/2009
					Президентските избори, чийто балотаж предстои в края на тази седмица, станаха сцена на някои удари под кръста.
					От Паул Чокою за Southeast European Times от Букурещ -- 03/12/09
 
					 
						
Изборни плакати в Букурещ. [Гети Имиджис] 
						Настоящият президент Траян Бъсеску и социалдемократът Мирча Джоана, бивш министър на външните работи, ще се изправят един срещу друг на балотажа в неделя (6 декември). 
						Кампанията загрубя миналата седмица, след като противоположните лагери започнаха да си разменят лични нападки. 
						Филм, който уж показва как Бъсеску удря дете по време на митинг през 2004 г., разпали спорове в страната. Записът показва как президентът се навежда от сцената, от която говори пред множеството в град Плоещ по време на кампанията за местните избори преди пет години, за да чуе жена, която моли за помощ. Едно дете се приближава до двамата и в даден момент по време на разговора изглежда, че Бъсеску удря силно момчето по брадичката. 
						Президентът помоли Националния институт за криминални експертизи да анализира видеозаписа, за да установи дали той е автентичен. Институцията публикува комюнике, в което съобщава, че констатациите й са били предадени на президентството. "Оспореният запис съдържа елементи на компютърно редактиране; той не е нито автентичен, нито точно копие, направено по автентичен запис," каза Бъсеску, представяйки заключението от 18 страници. 
						Бъсеску даде под съд вестника, който първи публикува снимките от предполагаемия инцидент, а също и Дину Патричиу, бизнесмена, който твърди, че е бил негов очевидец. 
						 В отговор на нападки във връзка с това, отправени от бившия комунистически дисидент и поет Мирча Динеску, съпругата на президента, Мария Бъсеску, която досега стоеше в сянка, публикува отворено писмо, в което отхвърля твърденията, че е била удряна от мъжа си. "Днес нарушавам мълчанието, защото това, което медиите и хората зад тях говорят напоследък, е неприемливо за мен." 
						Асоциация "Про Демокрация" (АПД), водеща румънска НПО за популяризиране на демокрацията, която, наред с други, наблюдаваше изборите в Румъния, осъди "липсата на етика и професионализъм, с която се отличава предизборната кампания за президент". 
						"В този контекст АПД отправя последен призив за нормалност и почтеност към участниците в изборите, които изглежда са забравили, че целта невинаги оправдава средствата," заяви още тя. 
						"Предизборните нечестни нападки достигнаха безпрецедентен връх. Всички положителни теми на кампанията потънаха в калта на тези нападки," каза за SETimes политическият редактор на румънския вестник "Евениментул Зилеи", Флорин Чорней. 
						"Тези личностни нападки имат за цел да предизвикат емоционална реакция у електората - демобилизирайки избирателите на опонента или привличайки нови, които биха се възмутили от подобни "разкрития", добави той. 
						Според публикувано във вторник социологическо проучване на ИНСОМАР Джоана ще получи 54 % от гласовете, а Бъсеску - 46 %.

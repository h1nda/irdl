НАТО ще ръководи издирването на военнопрестъпници, след като силите на ЕС поемат мисията в БиХ
07/04/2004
Малък контингент на НАТО ще ръководи издирването на лица, обвинени във военни престъпления в Босна и Херцеговина, след като ЕС поеме мироопазващите функции в тази страна по-късно през годината.
(AП, Ройтърс, AФП, Би Би Си, Дойче Веле, EUpolitix, ФЕНА - 06/04/04)
 
 
ЕС се съгласи НАТО да запази отговорностите си по издирването на лица, обвинени във военни престъпления в Босна и Херцеговина (БиХ), след като сили на ЕС заменят мироопазващата мисия на Алианса.
"Ще допринесем .. за действията срещу лица, обвинени във военни престъпления, но най-важната част от работата ще се извърши от НАТО, тъй като те започнаха този процес," заяви във вторник (6 април) в Брюксел Върховният представител на ЕС по външната политика Хавиер Солана след неформална среща на министрите на отбраната от ЕС. Той освен това изрази надежда, че "общата концепция" за мисията на ЕС ще бъде одобрена до края на месеца, така че процесът на оперативно планиране за прехвърлянето на отговорностите да може да започне скоро след Срещата на високо равнище на НАТО в Истанбул през юни.
ЕС направи своя дебют в задгранични операции със стартиралата на 1 януари полицейска мисия в БиХ, съставена от около 500 полицейски служители. Мисията замени 15 000-ия международен полицейски контингент, ръководен от ООН.
Силите на ЕС, наброяващи 7 000 души, се очаква да заменят мисията на НАТО СФОР в БиХ към края на 2004 г. или в началото на следващата година.
НАТО стартира мироопазващата си операция в БиХ след подписването на Дейтънските мирни споразумения през 1995 г. СФОР, която първоначално включваше около 32 000 военнослужещи, бе постепенно съкратена на 12 000 души през октомври 2003 г.
След като сдаде своята отговорност, НАТО се очаква да запази малък, базиран в Сараево контингент от 300 военнослужещи. Освен залавянето на лица, заподозрени във военни престъпления и издирвани от Трибунала на ООН в Хага, частта на Алианса ще има задачата да оказва съдействие на властите на БиХ в сферата на военната реформа и антитерористичните дейности. Контингентът ще бъде под командването на еднозвезден американски генерал.
През годините миротворците успяха да арестуват 29-ма заподозрени във военни престъпления, посочи говорителят на СФОР Дейв Съливан. Но двама от най-важните издирвани от Трибунала, бившите лидери на босненските сърби Радован Караджич и Ратко Младич, остават на свобода.
По време на пресконференция в Сараево във вторник Съливан разкритикува властите в БиХ, особено тези в босненско-сръбската автономна област Република Сръбска (РС), за пасивната им роля при издирването на укриващи се военнопрестъпници. "Страната е изправена пред избор, а времето изтича. Изборът е прост: или Караджич, или Европа," заяви Съливан. Република Сръбска не е арестувала нито един заподозрян след края на войната през 1995 г.
"Караджич означава да се остане в миналото, престъпната мрежа и измамите, задушаване на икономическия прогрес," каза Съливан. " Европа означава работни места, по-добър стандарт на живот за всички граждани, шанс за БиХ да се развие като нова европейска държава и да не изостане. "
ЕС също така даде да се разбере, че пълноценното сътрудничество с Трибунала в Хага е ключово предусловие за балканските държави с оглед присъединяването им към неговите структури.
Други новини: главният прокурор на Трибунала на ООН за военни престъпления Карла дел Понте пристигна изненадващо на работно посещение в Сараево във вторник. Тя се срещна с командващия на СФОР генерал-майор Върджил Пакет и се твърди, че предстои да посети РС.

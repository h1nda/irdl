Според хърватския премиер Санадер правата на собственост на завръщащите се сърби са гарантирани
09/03/2004
Премиерът Иво Санадер лично е дал гаранции за правата върху собствеността на сърбите, които се завръщат в Хърватия. Изявлението му идва след споразумението от февруари за ускорено разглеждане на имуществени дела в съдилищата.
От Миранда Новак за Southeast European Times в Загреб - 09/03/04
 
 
"Всеки, който притежава къщи и апартаменти, има пълни права върху тях и хърватската държава ще осигури тяхното завръщане," заяви премиерът Иво Санадер. [АФП]
Хърватският премиер Иво Санадер даде лична гаранция за правата на собственост на всички бежанци. В изявление пред белградското радио Б92 на 1 март Санадер каза, че правителството му обмисля начини за решаване на имуществените проблеми, пред които се изправят изселените сърби. Определяйки проблема като сложен, той каза, че решение може да се намери до юни, когато изтича срокът, в който хърватите ще трябва да се изнесат от апартаменти, собственост на сърби.
"Правото на собственост е неоспоримо. Всеки, който притежава къщи и апартаменти, има пълни права върху тях и хърватската страна ще осигури тяхното връщане,"каза Санадер, допълвайки, че държавата също ще поеме отговорност за намиране на алтернативни жилища, в които да настани извадените самонастанили се хървати.
Срещата миналия месец между министъра на туризма и развитието Божидар Калмета и Милорад Пуповац, заместник-председател на Независимата сръбска демократическа партия (НСДП), доведе до постигане на споразумение за ускоряване на съдебните дела, касаещи реституцията на собственост.
Според някои източници правителството възнамерява да вземе решение, в което се посочва, че завръщащите се граждани нямат право да откажат жилища, подсигурени им от държавата. Калмета потвърди, че правителството разполага с достатъчен жилищен фонд, за да задоволи нуждите на завръщащите се сърби.
Сред другите точки от дневния ред на срещата през февруари бе решаването на въпроса със статута на бежанците и прегледът и синхронизацията на местните наредби с конституцията. Калмета и Пуповац са обсъдили освен това засилващото се напрежение в резултат от опожаряването на къща, принадлежаща на завърнал се сърбин в Биляни Дони.
Планира се провеждането в близко бъдеще на съвместно заседание на сръбски представители, на което ще присъства и премиерът Санадер. Представители на сръбското малцинство дадоха подкрепа на новото правителство, при условие че работата по проблемите на завръщането на бежанците и възстановяването на собствеността се активизира. До този момент изявленията и от двете страни говорят за изключителна толерантност и готовност за сътрудничество. Калмета подчерта, че правителството желае да се установи "климат на взаимно доверие".
Пуповац опроверга твърденията, че е изпратил заплашително послание до правителството, касаещо евентуално оттегляне на подкрепата на НСДП, ако не бъдат решени проблемите. "Не са били отправяни заплахи, а просто бе изразена загриженост относно неотдавнашни събития, като премиерът демонстрира решимост да започне работа по проблемите по-бързо и ефикасно," посочи Пуповац.

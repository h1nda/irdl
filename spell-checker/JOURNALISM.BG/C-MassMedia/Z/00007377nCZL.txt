ЕС поднови ангажимента си към България и Румъния и призова Турция да проведе повече реформи
22/06/2003
 
ПОРТО КАРАС, Гърция -- Ръководителите на страните от ЕС заявиха на срещата си в Гърция в петък (20 юни), че тяхна "цел е да приветстват България и Румъния като членове на ЕС през 2007 г.". За задоволство на представителите на двете страни, Съюзът обеща да работи за приключване през 2004 г. на преговорите по присъединяване.
Европейските лидери също така приветстваха готовността на Турция да провежда реформи, но предупредиха, че "все още се изискват значителни по-нататъшни усилия". Ръководителите на страните от ЕС похвалиха решението на парламента в четвъртък за приемане на нови законодателни мерки, които ще осигурят повече права на малцинствата. Анкара се надява, че срещата на върха на ЕС в края на 2004 г. ще приеме решение за започване на присъединителни преговори с Турция.
Междувременно в събота турският премиер Реджеп Тайип Ердоган посети родното място на Мустафа Кемал Ататюрк, основател на съвременната светска турска република. Това се тълкува като сигнал за помирение с армията, след като бяха изразени различни предположения, че партията на Ердоган има тайни религиозни планове. (Анадолска агенция, AФП - 21/06/03; AФП, бТВ, БНТ - 20/06/03)

Вътрешната демаркационна линия на БиХ помага на престъпниците
					29/12/2008
					Благодарение на двойната полицейска система на страната, нарушителите на закона в Босна и Херцеговина могат често на избегнат арестите само като преминат от една област в друга.
					От Юсуф Рамаданович за Southeast European Times в Сараево - 29/12/08
 
					 
						
Работата на полицията в Босна и Херцеговина често среща спънки. [Гети Имиджис]
						В съответствие със съществуващата двуобластна административна система в страната, полицейските сили в Босна и Херцеговина съществуват като два отделни органа от края на конфликта от 1992-1995 г. Макар че се предприемат предпазливи стъпки за обединение на двете сили, операциите все още остават разделени, с отделно командване и отделна юрисдикция. 
						Положението благоприятства престъпниците, включително трафика на наркотици и кражбите на коли, особено в области близо до демаркационните линии между двете области, включително столицата Сараево. 
						Така например през ноември група престъпници откраднали Ауди 80 в Сараево. Полицията ги открила следващия месец, докато пътували с открадната кола в района на град Добрина, който самият е разделен от демаркационна линия. Бандата се е опитала да открадне друга кола, паркирана в района. 
						Преследвани от полицаи на Федерация БиХ (ФБиХ) престъпниците се отправили към босненската сръбска област, Република Сръбска, но се блъснали в дърво. За техен късмет те катастрофирали на границата между двете области. 
						Докато полицията на ФБиХ и техните босненски сръбски колеги спорели кой трябва да разследва случая, крадците се измъкнали. Собственикът на открадната кола, която се запалила при катастрофата, получил само обгорели останки от автомобила си. Извършителите остават на свобода. 
						Макар че този инцидент е особено драматичен, той в никакъв случай не е необикновен. Престъпниците обикновено включват в плановете си за бягство демаркационните линии, знаейки, че споровете по юрисдикцията ще отложат задълго въздаването на правосъдие. Полицията среща сериозни спънки в разследването си от страна на една система, която поставя като върховен приоритет поддържането на политическите разделения на основата на етничността. 
						Макар че властите са задължени да спазват тези разделения, престъпниците не са. Те не признават граници, пресичат ги свободно и общуват със себеподобните си в двете области. Поне в подземния свят, БиХ е обединена.

Тихич и Чович призовават за преструктуриране на правителството на ФБиХ
					17/10/2008
					 
						САРАЕВО, Босна и Херцеговина (БиХ) -- Двама от най-високопоставените босненски политици – Сюлейман Тихич, лидер на основната партия на бошнаците, Партията на демократичното действие (ПДД), и Драган Чович, лидер на основната хърватска партия, Хърватския демократичен съюз (ХДС) – призовават за преструктуриране на правителството на Федерация Босна и Херцеговина (ФБиХ), предадоха медиите в четвъртък (16 октомври). Тихич каза, че правителството работи неефективно и че смяната на някои министри и преструктурирането на някои министерства би спомогналo за подобряване на работата му. Той добави, че председателството на ФБиХ е готово да свика среща на лидерите на партиите от управляващата коалиция след 15 дни и че той ще добави въпроса в дневния ред.
						От своя страна, Чович намекна, че ПДД и ХДС, като победителки в неотдавнашните местни избори, би трябвало да имат по-голямо представителство в правителството. Партията за Босна и Херцеговина (ПБиХ), понастоящем най-силната партия в кабинета, но също така и загубила най-много гласове на местните избори на 5 октомври, каза, че няма причина да се правят промени в кабинета.
						Други новини -- В четвъртък правителството на Република Сръбска (РС) обяви холандският посланик в БиХ Карел Воскулер за персона нон грата в РС. Решението бе взето в отговор на интервю, което Воскулер даде за всекидневника „Дневни Аваз” и в което заяви, че премиерът на РС Милорад Додик е „по-лош от белоруския диктатор Александър Лукашенко”. Посланикът „премина границата не само на допустимото дипломатическо поведение, но и на добрите обноски”, се казва в изявлението на правителството на РС. (Дневни Аваз, Независне Новине, РТРС, Фена, РФЕ, Б92, Фо Нет, АФП - 16/10/08)

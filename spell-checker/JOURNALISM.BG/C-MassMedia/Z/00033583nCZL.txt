Съдебният процес срещу Толимир започна в Хага
					28/02/2010
					 
						ХАГА, Холандия -- Съдебният процес срещу бившия босненски сръбски генерал Здравко Толимир започна пред Трибунала за военни престъпления (МНТБЮ) в петък (26 февруари). Прокурорът Нелсън Тайер обвини Толимир в това, че е надзиравал и разрешил организираното задържане, екзекутиране и заравяне на хиляди мюсюлмани - мъже и момчета - през 1995 г. по време на клането в Сребреница. "Това дело е за избора на генерал Толимир да се откаже от задължението си да се придържа към законите на войната в преследване на моноетническа сръбска държава и в крайна сметка да участва и ръководи организирана жестокост", заяви Тайер. Толимир е смятан за ключов съюзник на бившия босненски сръбски военнопрестъпник Ратко Младич, който се укрива от правосъдието.. Съдебният процес срещу Толимир трябваше да започне на 17 декември. Съдебните заседания обаче бяха отложени, когато обвиняемият заяви, че му е необходимо повече време, за да се запознае с допълнителните обвинения в обвинителния акт срещу него. Толимир сам води защитата си. Той не се призна за виновен по обвинения в геноцид, военни престъпления и престъпления срещу човечеството. (Би Би Си, AФП, Ройтерс - 26/02/10)

Оставката на телевизионен водещ предизвика дебат за автоцензурата и свободата на медиите
					27/07/2011
					Според журналисти автоцензурата може да се окаже по-голям проблем от цензурата.
					От Овгу Улуджай за Southeast European Times от Истанбул – 27/07/11
 
					 
						
Арестите на журналисти са един от факторите, водещи до автоцензура. [Ройтерс]
						Бану Гювен, кореспондент за новините на НТВ от 14 години, подаде оставка този месец заради прекомерната според нея цензура - и автоцензура - в турските медии. Съобщението на Гювен отекна в медийния свят, след като тя написа в „Туитър”: „В НТВ не остана област, която да ми позволи да продължа да върша работата си както досега. Естествено следствие от това е пътищата ни да се разделят.” 
						След оставката на Гювен воденото от нея предаване „Артъ” беше спряно по-рано от обичайното, предизвиквайки слухове, че това е свързано с отказа на НТВ да разреши участието на кюрдската независима депутатка Лейла Зана в последното издание на предаването. 
						След като подаде оставка, Гювен публикува на личния си сайт отворено писмо до министър-председателя Реджеп Тайип Ердоган, като отправи остри критики срещу налаганите от правителството цензура и натиск върху медиите, които са довели нея и колегите й до автоцензура. 
						„Нека сега да не говорим с този човек”, „Няма да публикуваме тази новина на първа страница”, „Да не превръщаме това в голяма новина”, „По-добре да не задаваме въпроси, които може да не се харесат” са изречения, които най-често чуваме напоследък", посочва Гювен в писмото си. 
						Медийните органи често са свързани с влиятелни бизнес групи и политически партии, които могат да налагат директен и косвен натиск върху ръководството и журналистите. Пряката държавна цензура върху медиите и интернет се радват на най-голямо внимание, въпреки че тихата, надигаща се вълна на автоцензурата – било то поради страх от арест или заради последиците върху перспективите за кариера – може да бъде също толкова ограничаваща за свободата на медиите. 
						„Трудно е да се повярва, но аз знам, че автоцензурата съществува”, каза за SETimes Айшенур Арслан, водеща на предаването „Медия Махалеси” на „Си Ен Ен Тюрк”. „Не е нужно да има цензура; автоцензурата изпълнява същата функция, когато е налице безпокойство и хаос.” 
						„Много журналисти, колумнисти и собственици на медии признават това, когато в предаването ми „Медия Махалеси” ги питам дали се самоцензурират, или усещат намесата на вътрешни кръгове”, добавя Арслан. 
						Въпреки това преподавателката от факултета по комуникации на Мармарския университет Селма Улус се съмнява, че автоцензурата е нещо ново в Турция, като твърди, че от 1980 г. насам автоцензурата ограничава журналистите в Турция и в света. 
						„Ставаме свидетели на трансформация на журналистиката, която е засегната от промяната в структурата на медиите: журналистите, които работят на длъжности с голямо текучество на кадри, пишат това, което се иска от техните шефове, или създават тривиални теми”, твърди Улус. 
						В писмото си Гювен посочва на Ердоган инцидент, който според нея бележи преломен момент по отношение на самочувствието на журналистите – нещо, което води до автоцензура. След железопътна злополука през 2004 г. в Памукова на Ердоган е зададен въпрос дали министърът на транспорта ще подаде оставка. Неговият остър отговор е „За кой вестник работите?” 
						Гювен призовава Ердоган да предприеме действия: „Ако не се чувствате отговорен за тази тъмна картина, част от която сме ние [репортерите], най-малкото би било добро начало, като това може да доведе до конкретни резултати за Вас, да разследвате защо се е появило такова усещане, къде са направени грешки и да обсъдите тези констатации със собствениците на медии и с администрациите, с които поддържате контакти”. 
						Арслан обаче смята, че случаят с Гювен е само част от общия проблем. Според нея писмото няма да доведе до положително развитие. 
						От своя страна, Улус е съгласна, че в крайна сметка Гювен ще се окаже в друг новинарски канал. „При тези обстоятелства писмото на Гювен ще бъде забравено”, заключава тя.

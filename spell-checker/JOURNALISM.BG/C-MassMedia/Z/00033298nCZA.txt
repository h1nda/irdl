Българският кандидат за комисар беше одобрен след впечатляващо представяне
					05/02/2010
					Одобряването на българския кандидат за комисар Кристалина Георгиева от Европейския парламент открива пътя за приемането на състава на Европейската комисия следващата седмица.
					(Различни източници – 03/02/10-04/02/10)
 
					 
						
Българският кандидат за комисар Кристалина Георгиева отговаря на въпроси от членове на Европейския парламент в централата на ЕС в Брюксел в сряда (3 февруари). [Гети Имиджис]
						Очаква се Кристалина Георгиева - кандидатурата на България за нов еврокомисар, отговарящ за международното сътрудничество, хуманитарната помощ и предотвратяването на кризи - да бъде одобрена след безупречно й представяне на изслушването пред Европейския парламент (ЕП) в сряда (3 февруари). 
						"За хората в нужда по цял свят това е най-важният ресор", заяви тя във встъпителното си изказване по време на тричасовото заседание. Педесет и шестгодишният учен и икономист обеща да бъде "гласът на хората без глас" в Европейската комисия (ЕК). 
						Георгиева е вицепрезидент и корпоративен секретар на Световната банка от март 2008 г. Тя беше номинирана за комисар на ЕС преди около три седмици, след като първоначалният кандидат на България, Румяна Желева, оттегли кандидатурата си след обвинения по отношение на личната й почтеност и компетентност. Впоследствие Желева беше оневинена, но реши да се оттегли от всички държавни постове. 
						Георгиева заяви пред членовете на ЕП, че ако бъде одобрена, първото, което ще направи, е да вземе мерки по отношение на реакцията на ЕС във връзка със земетресението в Хаити миналия месец. 
						"Хаити започва от нулата, но страната не е сама", каза Георгиева. "Ако бъда утвърдена на поста, моя незабавна задача ще бъде да гарантирам, че ние, европейците, ще дадем на Хаити най-доброто, което нашият Съюз може да предложи." 
						Други нейни приоритети ще бъдат осигуряването на по-ефективното използване на ресурсите и подобряване на координацията и ефективността на действията на ЕС, така че европейските граждани да се "гордеят с подкрепата си за хуманитарната помощ и реагирането при бедствия". 
						Георгиева отбеляза необходимостта от по-добра координация в самия ЕС, а също така и между хуманитарните и военните организации, за да се гарантира зачитането на международното хуманитарно право. Тя посочи, че е необходима и подготовка за хуманитарните последици от изменението на климата и създаването до 2011 г. на "доброволен корпус за хуманитарна помощ" на ЕС. 
						"Същината на хуманитарната помощ е в нейната неутралност и грижа за хората, които се нуждаят от помощ", е посочила Георгиева в отговор на въпрос за помощта за Судан и Етиопия, според уебсайта на ЕП. "Никога не трябва да допускаме хуманитарната помощ да бъде заграбена от онези, които злоупотребяват с властта". 
						 Нирж Дева, британски консерватор, попита Георгиева дали е готова да се изправи срещу интересите на Съюза, ако се налага. 
						"Да, господине", отговори тя веднага, предизвиквайки аплодисментите на пълната зала на ЕП. 
						Спокойното и уверено представяне на Георгиева по време на изслушването често беше прекъсвано от аплодисменти. 
						"За нас беше удоволствие да разговаряме с вас", заяви след изслушването консерваторката Биргит Шнибер-Ястрам от Германия, а лейбъристът Майкъл Кашман от Великобритания похвали "впечатляващите интелектуални способности" на Георгиева. 
						Холандецът Тайс Берман, член на ЕП от Прогресивния алианс на социалистите и демократите, една от политическите групи, които се противопоставиха най-силно на номинацията на Желева, също даде висока оценка на представянето на Георгиева. 
						"Решихме, че тя има всички необходими умения и качества, за да изпълнява много добре длъжността", заяви Берман. "Тя показа пълно владеене на темата и добри комуникативни умения. Това беше голямо облекчение." 
						В София премиерът Бойко Борисов оцени представянето на Георгиева като перфектно. Президентът Георги Първанов изрази увереност, че кандидатът ще "допринася успешно за разширяването на ролята на ЕС в областта на международното сътрудничество, хуманитарната помощ и реагирането при кризи". 
						Европейският парламент трябва да гласува целият състав на ЕК във вторник. Ако бъде одобрен, новият екип на председателя на Комисията Жозе Мануел Барозу ще встъпи в длъжност на следващия ден.

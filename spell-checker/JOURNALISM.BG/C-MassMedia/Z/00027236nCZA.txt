Албания изпраща най-големия си досега олимпийски отбор в Пекин
					30/07/2008
					Албанските олимпийци ще се състезават в спортовете борба, стрелба, лека атлетика, вдигане на тежести, плуване и джудо. 
					От Йонилда Кочи за Southeast European Times от Тирана -- 30/07/08
 
					 
						
Албанката Клодиана Шала (вляво) ще участва в четвъртата си олимпиада. [Гети Имиджис]
						Албанският президент Бамир Топи връчи знамето на страната си на 27-членната делегация, която ще участва следващата седмица на олимпиадата в Пекин, като това е най-големият албански отбор, участвал някога в игрите. „Вие сте посланици на мира,” каза Топи на церемонията на 23 юли. 
						Отборът се състои от 11 спортисти, които ще се състезават в плуването, вдигането на тежести, борбата, стрелбата и джудото, а също и треньори и административни служители, каза президентът на Албанския олимпийски комитет Хисен Доми.
						Спортистите са борците Саид Призрени и Елис Гури, стрелкинята Линдита Кодра, Клодиана Шала и Дориан Колаку, които ще се състезават в лекоатлетическите дисциплини, щангистите Ромела Бегай, Герти Траша и Еркан Черимай, плувците Ровена Марку и Сидни Ходжа и Едмонд Топали, състезател по джудо. 
						Призрени е трети в световната ранглиста в борбата свободен стил и се смята за силен претендент за медал. Той спечели единодушния избор на членовете на Изпълнителния олимпийски комитет да бъде знаменосец по време на церемонията по откриването. 
						Бегай стана втора на Европейското първенство по вдигане на тежести през 2008 г. Черимай взе сребърен медал на Световното първенство по вдигането на тежести за юноши. 
						Гури зае трето място на Европейското първенство по борба през 2008 г., докато Кодра стана четвърта в състезанията за Световната купа за 2008 г. 
						Шала, която се състезава на олимпиада за четвърти път, се стреми да спечели медали в леката атлетика. 
						Седем от състезателите спечелиха място в отбора, като надделяха в квалификационни мачове, а четирима получиха покани за участие в олимпиадата. 
						Членовете на Албанския олимпийски комитет смятат, че техните състезатели ще се справят най-добре във вдигането на тежести и борбата. 
						Щангистът Имер Пампури бе единственият албанец, спечелил златен медал от олимпиадата в Мюнхен, Германия, през 1972 г. След това Албания бойкотираше Олимпийските игри до завръщането си в тях през 1992 г.

Представителят на ЕС Фуере призова македонските политици да възобновят диалога 
					03/02/2011
					 
						СКОПИЕ, Македония -- Представителят на ЕС в Македония Ерван Фуере призова опозицията да се завърне в парламента и да възобнови диалога с управляващата коалиция. След разговори в сряда (2 февруари) с Бранко Цървенковски, лидер на главната опозиционна партия СДСМ, Фуере изрази загриженост, подчертавайки, че бойкотът не е решение за проблемите. Цървенковски обвини кабинета в недемократично управление. 
						Междувременно намиращият се на посещение словенски външен министър Самуел Збогар също изрази загриженост във връзка със ситуацията. След среща с македонския си колега Антонио Милошоски Збогар отново подчерта подкрепата на Словения за кандидатурата на Македония за ЕС, но подчерта необходимостта от по-нататъшни реформи и намиране на решение на отдавнашния спор за името с Гърция. (Сител, МИА, Макфакс, Канал 5 - 02/02/11)

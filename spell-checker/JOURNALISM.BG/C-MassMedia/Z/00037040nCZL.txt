Експерт на съда в Хага потвърди автентичността на дневниците на Младич 
					13/01/2011
					 
						ХАГА, Холандия -- Доклад на независим експерт потвърди автентичността на дневниците на Ратко Младич, съобщиха медиите в сряда (12 януари). Документът е бил изготвен от словенския графолог Дориан Кержан по искане на Трибунала за военни престъпления в Хага, за да бъде използван в процеса срещу Воислав Шешел. Кержан е сравнил заверени образци от почерка на бившия босненски сръбски военен лидер с този от дневниците. Сръбската полиция ги откри по време на обиск през февруари 2010 г. на апартамента на съпругата на Младич в Белград. Прокуратурата в Хага иска да използва дневниците като доказателствен материал в няколко процеса, включително и в този срещу Шешел, лидера на Сръбската радикална партия. Той е обвинен в извършването на военни престъпления срещу несърби в Хърватия, Войводина и Босна и Херцеговина в периода между 1991 и 1993 г. (Танюг, РТС, Б92, Независне Новине - 12/01/11)

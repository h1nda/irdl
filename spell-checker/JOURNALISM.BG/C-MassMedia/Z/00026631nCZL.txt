Външният министър на Сърбия Йеремич повдигна въпроса за Косово на срещата на върха на ОАД в Колумбия
					02/06/2008
					 
						МЕДЕЛИН, Колумбия -- Сръбският външен министър Вук Йеремич повдигна въпроса за Косово на годишната среща на върха на Общото събрание на Организацията на американските държави (ОАД), която се откри в Меделин, Колумбия, в неделя (1 юни). Йеремич поиска ОАД да подкрепи призива на Сърбия към ООН да разреши на Международния съд да се произнесе по законността на едностранно обявената от Косово независимост. Той каза, че Сърбия ще повдигне въпроса и пред Съвета за сигурност на ООН през септември и ще мобилизира всички дипломатически, политически и юридически средства. 
						Йеремич се срещна и с генералния секретар на ОАД Хосе Мигел Инсулса и ще проведе отделни двустранни срещи с външните министри на страните, членки на ОАД. От 35-те страни, членки на ОАД, само Съединените щати, Канада, Перу и Коста Рика са признали независимостта на Косово. (Бета, РТРС, Танюг - 01/06/08)

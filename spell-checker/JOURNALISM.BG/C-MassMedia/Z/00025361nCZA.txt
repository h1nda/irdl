ЕС финализира плановете за мисията си в Косово
					05/02/2008
					Държавите от ЕС одобриха в понеделник бъдещата 1 800-членна съдебно-полицейска мисия в Косово, две седмици преди очакваното обявяване на началната дата за операцията от външните министри от блока.
					(Евронюз, Блиц, Ромпрес - 05/02/08; AФП, АП, Би Би Си, РТЕ, ДПА, Euobserver, Си Ен Ей, Balkan Insight, Бета, Б92 - 04/02/08)
 
					 
						
Мисията на ЕС ще замени ЮНМИК. [ЮНМИК]
						Страните от ЕС приеха в понеделник (4 февруари) документ, с който одобриха разполагането на отдавна заплануваната съдебно-полицейска мисия за стабилизиране на Косово след обявяването на независимостта му от Сърбия. 
						Решението, взето ден след преизбирането на сръбския президент Борис Тадич, обаче не е последната стъпка в процеса, тъй като датата за начало на мисията още не е оповестена. 
						Съвместният план за действие на най-голямата в историята на 27-членния блок гражданска операция за управление на кризи бе одобрен чрез "писмена процедура" след срещата на дипломати от ЕС в Брюксел. Документът, който трябва да бъде публикуван в официалния вестник на Съюза в петък, обхваща финансовите аспекти и нормативната база на мисията, която ще носи наименованието ЮЛЕКС. 
						"Деветдесет процента от подготвителната работа е свършена," е казал дипломат от ЕС, цитиран от брюкселската електронна информационна агенция "EUobserver", след приемането на плана за действие в понеделник. Той го окачествява като "важна стъпка" в процеса на започване на мисията. 
						Очаква се последният сигнал за начало на мисията да бъде даден по-късно този месец, когато министрите от ЕС трябва да определят началната й дата. Блокът възнамерява да изпрати около 1 800 полицейски служители, прокурори и съдии, които да заменят ЮНМИК като международна мисия за опазване на сигурността в Косово. 
						"След този документ ще ни трябва само още един [Оперативния план], който би тябвало да бъде одобрен на ниво външни министерства, най-вероятно на следващата среща на 18 февруари", обясни източник от ЕС в понеделник. 
						В медийни репортажи се посочва, че разполагането на персонал от ЕС ще започне един ден след одобрението на Оперативния план и трябва да приключи в рамките на 120 дни. Започването на мисията според очакванията ще предшества едностранната декларация за независимост, която най-вероятно ще бъде приета от косовския парламент до началото на март. 
						Очаква се повечето страни от ЕС да признаят независимо Косово дори и без одобрението на ООН. Кипър - една от малкото страни членки, които са против такова решение - бе единствената страна, която не подписа плана за действие в понеделник. 
						Все пак тя не блокира документа, а вместо това се възползва от клауза в Лисабонския договор, която й позволява да се въздържи от гласуване. 
						Румъния също даде ясно да се разбере, че няма да признае едностранна декларация за независимост на Косово. Въпреки това тя изрази подкрепа за гражданската мисия на ЕС и възнамерява да участва в ЮЛЕКС със 175 полицаи и жандармеристи. 
						Мисията на ЕС, която ще работи съвместно с над 7 000 местни полицаи и 17 000 войници от мироподдържащите части на КФОР, се очаква да остане в Косово между пет и десет години и ще струва около 200 млн. евро през първите 12 до 16 месеца на дейността си. 
						Според съобщенията неин ръководител ще бъде холандският дипломат Петер Фейт, който ще бъде специален представител на ЕС в Косово. 
						Позовавайки се на източници от Брюксел, авторите на доклад на "Balkan Insight", публикуван в понеделник, съобщават, че експерти от ЕС са намерили правна база за ЮЛЕКС в текста на Резолюция 1244 на Съвета за сигурност на ООН. Белградският всекидневник "Блиц" посочи, че мисията може да започне след писмена покана от временните институции в Косово, за да може ЕС да поеме задълженията от ЮНМИК.

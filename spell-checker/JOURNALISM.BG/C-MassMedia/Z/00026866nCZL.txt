Хагският трибунал внесе в Съвета за сигурност на ООН доклад за липсата на сътрудничество от страна на Сърбия
					24/06/2008
					 
						ХАГА, Холандия -- Трибуналът на ООН за военни престъпления съобщи в понеделник (23 юни), че е внесъл в Съвета за сигурност на ООН доклад за липсата на сътрудничество от страна на Сърбия по делото срещу бившия сръбски президент Милан Милутинович. Председателят на Трибунала Фаусто Покар е писал миналата седмица до председателя на Съвета за сигурност Залмай Халилзад, обвинявайки Сърбия, че не е изпратила Александър Димитриевич, бивш ръководител на службата за сигурност на югославската армия, да даде показания по делото срещу Милутинович. "Тъй като адресът на Димитриевич не беше известен ... Съдебната камара, а впоследствие и председателят, на няколко пъти призоваваха министър Расим Ляич, ръководител на сръбския Национален съвет за сътрудничество, да осигурят предаването на писмото, призоваващо генерала да даде показания пред съда, както и последвалата съдебна призовка", е писал Покар. Той е добавил, че отговорите на Сърбия са "били често закъснели и непълни". Милутинович и други петима обвиняеми, известни като "Косовската шесторка", са дадени под съд за депортиране, убийства и преследване на около 800 000 косовски албанци през първата половина на 1999 г. (Ройтерс, Уебсайт на ООН, Б92, Юрист - 23/06/08)

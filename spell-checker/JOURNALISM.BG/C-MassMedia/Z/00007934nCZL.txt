Дел Понте се противопоставя на подразделянето на прокурорската институция към Международния трибунал в Хага
11/08/2003
 
НЮ ЙОРК, САЩ -- Главният прокурор на ООН Карла дел Понте заяви пред Съвета за сигурност на ООН в петък (8 август), че създаването на отделна прокуратура за Руанда ще подкопае независимостта на прокурорите. Според съобщения в световните медии тя е поискала от Съвета да не подкрепя предложението на Генералния секретар на ООН Кофи Анан за създаване на независими прокуратури съответно за бивша Югославия и Руанда. "Асошиейтид Прес" съобщава, че след нейното изявление заместник-постоянният представител на САЩ Джеймз Кънингам е изтъкнал пред Съвета, че САЩ ще внесат проект за резолюция, която подкрепя предложението на Анан и в която се призовава към подновяване на договора на Дел Понте като главен прокурор за делата, касаещи бивша Югославия. (Ройтърс, АП - 09/08/03)

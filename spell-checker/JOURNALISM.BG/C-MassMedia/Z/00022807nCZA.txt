Планът за действие на Сърбия относно тютюневата промишленост ще доведе до ратифициране на ЦЕФТА през септември
					06/06/2007
					След приемането на план за действие за регулиране на местните закони за тютюна по-рано през годината Сърбия разчисти пътя си за ратифициране на споразумението ЦЕФТА с останалата част от региона.
					От Давор Куникушич и Георги Митев-Шантек за Southeast European Times от Белград -- 06/06/07
 
					 
						
Основна цел на ЦЕФТА е да развива икономическите отношения между страните членки. [ЦЕФТА]
						Сръбското министерство на икономиката обяви по-рано тази седмица, че страната може да ратифицира Централноевропейското споразумение за свободна търговия (ЦЕФТА) през септември, с което ще сложи край на статута си на единствена страна в региона, която не членува в него. 
						Сръбският държавен секретар в Министерството на икономиката и регионалното развитие Ясна Матич каза в понеделник (4 юни), че с отстраняването на пречките между Сърбия и Хърватия, Босна и Херцеговина и Македония -- които включваха облагането на вноса и износа -- парламентът може да приеме законопроекта, необходим за ратифициране на споразумението. 
						Съгласно споразумението основната цел на ЦЕФТА е да "установи зона на свободна търговия чрез постепенно либерализиране на взаимните търговски отношения и отстраняване на тарифните и нетарифни бариери пред търговията в преходния период." 
						"Ставайки член на ЦЕФТА, Сърбия ще се облагодетелства най-много от т. нар. диагонален принцип на акумулиране, който дава възможност за въвеждане на привилегирован режим за износ за пазара на ЕС на стоки, произведени в повече от една страна, членка на ЦЕФТА," каза Матич. 
						С оглед на експортния пазар членките на ЦЕФТА -- Албания, Босна и Херцеговина, Македония, Молдова, Черна гора и Косово -- се съгласиха с плана за действие на сръбското правителство за тютюневата промишленост, който бе приет през март. 
						Планът предвижда изравняване на акцизите за местни и вносни цигари от 1 януари 2008 г. и увеличаване на митото от 15 % на 57,6 %, като действието му ще продължи от 2008 до 2012 г., за да урежда отношенията между държавата и тютюневата промишленост. Документът има за цел да подобри състоянието на селскостопанската тютюнева промишленост, да увеличи износа на тютюневи изделия и да подобри производството на тютюн. 
						Планът премахва дискриминационното облагане с акциз, като предвижда едни и същи ставки за местните и чуждестранни марки цигари. Той облекчава също и сегашното задължение за закупуване на местен тютюн от дружествата, които сега ще могат да закупуват до 20 % от тютюна си от чужбина. 
						Тютюневите фабрики в Сърбия са удовлетворени от решението и заявяват, че то ще поощри постоянния приток на инвестиции към Сърбия. Еудженио Сидоли, управител на цигарената фабрика ДИН в Ниш, собственост на "Филип Морис" ,каза, че планът ще бъде по-скъп за производителите на цигари, но че разходите им ще се компенсират от въвеждането на пазарни условия и промени в търговската политика. 
						"Целта е да се спечелят сериозни приходи от акцизи до 2012 г., тъй като трябва да има увеличаване на износа в тютюневата промишленост и да се окуражат селските стопани да отглеждат по-големи количества тютюн и да произвеждат по-добри тютюневи листа," заяви министърът на икономическите отношения Милан Париводич. 
						След 2003 г. четири тютюневи компании са инвестирали около 1 милиард евро в тютюневата промишленост на Сърбия. 
						Париводич каза, че планът дава възможност за ратифициране на ЦЕФТА и за откриване на преговори за присъединяване на страната към Световната търговска организация.

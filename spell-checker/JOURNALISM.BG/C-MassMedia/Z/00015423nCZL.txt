Румъния ще предостави временно убежище на 440 узбекски бежанци
					29/07/2005
					 
						БУКУРЕЩ, Румъния -- В четвъртък (28 юли) правителството обяви, че е решило да даде подслон на около 440 бежанци от Узбекистан. Хората от групата са прекарали последните два месеца в лагер на ООН в съседен Киргизстан, след като през май са избягали от насилието в родината си. Както ООН, така и британското председателство на ЕС излязоха с изявления, в които дадоха висока оценка на хуманния жест на Румъния, особено като се има предвид, че той е проявен в момент, когато страната се опитва да се възстанови от опустошителните наводнения. Външният министър Михай Разван Унгуряну обясни, че узбеките ще останат в Румъния до шест месеца и след това ще продължат към други страни, включително Съединените щати, Холандия и Канада.
						Други новини от четвъртък -- Президентът Траян Бъсеску каза, че Румъния ще остави своите 850 войници в Ирак, докато Багдад не бъде в състояние да гарантира собствената си сигурност. Той каза пред чуждестранни журналисти в Букурещ, че изтегляне на войските може да има само след консултации със съюзниците и само по молба на иракските власти. (Гардиън - 29/07/05; Ромпрес, Ройтерс, АП, ЮПИ - 28/07/05)

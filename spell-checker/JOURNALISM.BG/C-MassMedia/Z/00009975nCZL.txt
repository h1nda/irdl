Месич защитава кандидатурата на Хърватия за членство в ЕС
27/02/2004
Хърватският президент Стипе Месич призова ЕС да не наказва страната му за това, че не е предала на Трибунала на ООН в Хага един от основните заподозрени за военни престъпления, като заяви, че се прави всичко възможно той да бъде открит.
(ФТ - 27/02/04; АП, АФП, ЕЮполитикс, ХИНА, Институт за военни и мирни репортажи - 26/02/04; АП, АФП - 25/02/04)
 
 
Хърватският президент Стипе Месич говори пред Европейския парламент в Брюксел в четвъртък (26 февруари). [АФП]
Хърватският президент Стипе Месич апелира пред представители на ЕС в четвъртък (26 февруари) да не наказват страната му за това, че не е предала на Трибунала на ООН в Хага генерала от запаса Анте Готовина, като заяви, че Загреб прави всичко възможно да намери заподозрения.
"В интерес на всички е да се разреши проблемът, това е и в интерес на Хърватия", каза Месич пред репортери на пресконференция в Брюксел, след като изнесе реч пред Европейския парламент. "Според информацията, която имам, той не е в Хърватия. Затова смятам, че Хърватия не трябва да носи последствията от тази ситуация."
Главният обвинител на Международния наказателен съд за бивша Югославия (МНСБЮ), Карла дел Понте, отново заяви, че Готовина се крие в Хърватия. Заедно с Радован Караджич и Ратко Младич, той е сред най-издирваните от Трибунала на ООН обвиняеми.
ЕС определи предаването му на Хага като ключово условие за кандидатстването на Хърватия за член на ЕС.
След като разговаря с Месич в сряда, председателят на Европейската комисия Романо Проди похвали страната за постигнатия "забележителен прогрес при изпълнение на политическите критерии за започване на преговори с ЕС". Той подчерта обаче нуждата от по-нататъшен напредък в някои области.
"Най-важната от тях е сътрудничеството с международния съд в Хага", каза Проди на съвместна пресконференция с Месич. "Увериха ме, че правителството работи за предприемане на действия в тази сфера. Очаквам да видя резултати, защото това определено би довело до по-добри перспективи за положително мнение."
Загреб, който връчи молбата си за членство в ЕС преди година, се надява до юни да получи статут на кандидат и дата за започване на преговорите по присъединяването през декември с цел пълноправно членство през 2007 г.
Освен изискването за сътрудничество с МНСБЮ, ЕС посочи, че Хърватия трябва да постигне напредък и по въпросите за завръщането на бежанците, правата на малцинствата и съдебната реформа.
За тази цел Хърватия въвежда серия закони с цел да завърши процеса по връщане на имотите на етническите сърби и да позволи на бежанците, напуснали страната по време на войната, да се завърнат по домовете си в Хърватия до края на тази година, съобщи "Файненшъл таймс".
Годишният доклад на Държавния департамент на САЩ по човешките права, който бе публикуван в сряда, посочва, че Хърватия в общи линии спазва човешките права на своите граждани, но отбелязва няколко проблемни области, свързани с отношението към етническите сърби, реституцията на имотите и сътрудничеството с Хага. Докладът призовава властите да положат по-големи усилия за залавянето на Готовина.
Месич призна, че случаят с Готовина си остава основната пречка за Хърватия по пътя й на присъединяване към ЕС, но заяви, че страната прави "всичко възможно", включително и сътрудничество с европейските разузнавателни служби.
"Ние можем да водим разследвания единствено в Хърватия, на хърватска територия, но не и извън нея", каза Месич. Готовина има и хърватски, и френски паспорт, като вторият е получил за службата си във френския Чуждестранен легион. Това затруднява действията по откриването му.
"Веднага след като бъде открит, той ще бъде изпратен в Хага. В това няма съмнение", заяви Месич.
Великобритания и Холандия отказаха да ратифицират споразумението за асоциирано членство на Хърватия с ЕС, докато Загреб не подобри сътрудничеството си с МНСБЮ и не залови Готовина.

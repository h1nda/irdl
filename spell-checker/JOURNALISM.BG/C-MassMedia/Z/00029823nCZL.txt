Започнаха нови разкопки, свързани с разследването за изчезнали кюрди в Турция
					03/04/2009
					 
						АНКАРА, Турция -- Турските власти започнаха разкопки в югоизточната провинция Диарбекир в рамките на разследване на предполагаемите убийства на кюрди от турските сили за сигурност през 90-те години на миналия век, предадоха медиите в четвъртък (2 април). Следователите започнаха да копаят на обект близо до село Караджали, след като местни селяни дадоха показания, че в района се намират гробове на кюрди, убити между 1994 и 1996 г. Подобни разкопки вече са в ход близо до други два югоизточни града, Силопи и Джизре.
						Други новини -- Турската държавна Телевизионна и радиокорпорация (ТРК) пусна в четвъртък канали на арменски и кюрдски език в рамките на усилията на Анкара да нормализира отношенията си с Армения и да увеличи правата на своето голямо кюрдско малцинство. Ходът е „жест на добра воля” от Анкара преди посещението на президента на САЩ Барак Обама в Турция следващата седмица, предадоха медиите. Турция настоява Обама да блокира резолюцията на американските законодатели да признаят избиването на 1,5 млн. арменци от османските турци през 1915–1917 г. за геноцид, така че да не се попречи на усилията за помиряване между Турция и Армения. (Анадолска информационна агенция. Хюриет, Дуния, НТВ, АП - 02/04/09)

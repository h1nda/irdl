ЕС предупреди Босна относно отлагането на реформите
					16/06/2006
					 
						САРАЕВО, Босна и Херцеговина (БиХ) -- В четвъртък (15 юни) ЕС предупреди БиХ, че отлагането на реформата в полицията и на приемането на няколко важни закона може да застраши преговорите на страната по Споразумението за стабилизация и асоцииране. Райнхард Прибе, ръководител на Дирекция "Западни Балкани" на Европейската комисия, разкритикува Република Сръбска за това, че се е отказала от споразумението за реформа в полицията. БиХ бави и приемането на закони в такива области, като банков надзор, застрахователно дело, лизинг и фармацевтични продукти.
						Прибе посъветва институциите на БиХ да бъдат по-динамични и каза, че парламентът не може да си позволи да забави работата си заради предстоящите избори през октомври. Властите на БиХ се надяват ССА да бъде подписано до края на годината. (Независне Новине - 16/06/06; Фена, ПБС, Ройтерс - 15/06/06)

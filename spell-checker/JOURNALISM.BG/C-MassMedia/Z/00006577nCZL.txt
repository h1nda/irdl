СФОР проверява завод за танкови двигатели в Република Сръбска
13/04/2003
 
САРАЕВО, Босна и Херцеговина (БиХ) -- В петък (11 април) силите на СФОР започнаха проверка в завод за производство на танкови двигатели в Република Сръбска (РС), като част от шестмесечната операция срещу незаконните продажби на оръжия. Според съобщения на АФП, 10 камиона с войници са пристигнали в компанията Фамос в Пале, бивша крепост на босненско-сръбския военен лидер Радован Караджич. Разследването на доставката на военно оборудване за Ирак започна, когато СФОР откриха доказателства за незаконен износ на резервни части за самолети.
Други новини: прокурорът на ООН в Хага поиска доживотна присъда за босненския сърбин Миломир Стакич, обвинен в ръководството на затворнически лагери и нареждането на убийството и депортирането на хиляди мюсюлмани и хървати в Приедор по време на конфликта от 1992-1995 г. Прокурорът Никълъс Кумджиян заяви, че кампанията е била равносилна на геноцид. (AФП, РТРС, СРНА, БиБиСи, ПБС БиХ, НТВ Хаят - 11/04/03)

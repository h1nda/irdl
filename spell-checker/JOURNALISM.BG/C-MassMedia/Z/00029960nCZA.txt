По време на заседание на Хелзинкската комисия на САЩ свидетели обвиниха Додик в предполагаеми планове за отцепване 
					16/04/2009
					Хелзинкската комисия на САЩ проведе преди две седмици заседание за Западните Балкани, на което различни експерти изразиха загриженост от политическите събития в Република Сръбска.
					От Юсуф Рамаданович за Southeast European Times от Сараево -- 16/04/09
 
					 
						
Премиерът на Република Сръбска Милорад Додик отново подчерта в сряда (15 април), че РС би искала структурата с автономните области да се запази в бъдещата конституционна реформа в БиХ. [Гети Имиджис]
						Уведомена за неотдавнашните тревожни събития в Босна и Херцеговина (БиХ), преди две седмици Хелзинкската комисия на САЩ изслуша острите критики на няколко политици от БиХ. Основният обект на критиките бе Милорад Додик, премиер на Република Сръбска (РС), една от двете автономни области, съставляващи БиХ. 
						Участниците в заседанието на комисията за Западните Балкани, проведено във Вашингтон, предупредиха, че Додик чака международната общност да се измори от проблемите, свързани с БиХ. Отменяйки реформи от минали години и подкопавайки доверието в държавата и нейната ефективност, Додик полага основите за отцепване, когато възникнат подходящите условия за това, казаха те. 
						 Лорд Пади Ашдаун, бивш върховен представител в БиХ, каза, че Съединените щати и ЕС трябва да си сътрудничат в „единна стратегия” за осуетяване на усилията на „елементи основно в” РС, които искат да „отменят реформите към държавност”. По мнението на Ашдаун най-големият лост, с който разполага Западът, е перспективата за членство в ЕС.
						Една възможна платформа за отцепване може да е декларацията за конституционните реформи, приета неотдавна на извънредно заседание на парламента на РС. В декларацията се предвижда прехвърлянето на повечето от държавните функции и компетенции на РС. 
						Съветът за прилагане на мира (СПМ), който контролира прилагането на Дейтънското мирно споразумение, разкритикува декларацията на неотдавнашна среща в Сараево. Той стигна до заключението, че документът ще забави присъединяването на БиХ към ЕС. 
						Особено безпокойство на заседанието на комисията предизвика информацията, че частни охранителни организации и ловни клубове, регистрирани в РС, трупат оръжие. Опасения има и във връзка със съобщенията, че в другата общност, Федерация БиХ (ФБиХ), ислямисти уахабити се запасяват с пари и оръжие.
						Политиците във ФБиХ изразиха тревога. Мартин Рагуж, депутат в парламента от партията на босненските хървати ХДС 1990, предупреди РС, че позицията на парламента не бива „да се подценява като приета за конкретния случай, защото ... тя има тенденцията на процес, по който трябва да се предприемат действия". 
						Бериз Белкич, зам.-председател на Партията на бошнаците в БиХ, каза, че декларацията е един от първите конкретни ходове към отцепването на РС. Като отслабва държавните институции, Додик може би подготвя почвата и проверява реакциите, каза той.
						Самият Додик каза пред АП в сряда (15 април), че би предпочел сегашната структура на автономните области да се запази. Той вижда БиХ като хлабава федерация на две или три етнически обособени минидържави, но не и като обединена държава. Той не би се противопоставил на трета, хърватска общност, стига границите на РС да останат незасегнати.
						Додик каза, че компромисите и сътрудничеството на държавно ниво са много трудно постижими. Той постави под въпрос „живота заедно в една хибридна страна, където всеки преследва собствените си планове”. РС няма да се откаже от автономията си като условие за членство в ЕС, обеща той.

Председателят на ЕК Барозу е обнадежден във връзка със спора за името между Македония и Гърция 
					10/09/2010
					 
						БРЮКСЕЛ, Белгия -- Председателят на Европейската комисия (ЕК) Жозе Мануел Барозу каза в четвъртък (9 септември), че е обнадежден във връзка с намирането на решение на 19-годишния спор за името между Македония и Гърция. „Аз съм по-сигурен, отколкото бях преди няколко години”, каза Барозу след среща с македонския президент Георге Иванов в Брюксел и добави, че евентуално решение би могло да подсили перспективите на Македония за членство в ЕС. „Призовавам всички страни да премахнат тази пречка колкото може по-скоро - сега е времето да се вземат решения”, заяви Барозу. Иванов призова Гърция „да се държи по европейски” и нарече нейната позиция „ирационална”. В същото време той отбеляза, че се чувства „окуражен от случващото се през последните месеци”, включително увеличението на търговията и туризма между двете съседни държави. (ДПА, Макфакс, МИА - 09/09/10)

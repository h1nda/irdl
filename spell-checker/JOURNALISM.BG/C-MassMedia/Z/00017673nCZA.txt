Барозу и Рен посетиха Македония
					22/02/2006
					Председателят на Европейската комисия Жозе Мануел Барозу и еврокомисарят по разширяването Оли Рен заявиха, че ЕС е поел ангажимент към европейското бъдеще на Македония, като подчертаха, че темповете на напредъка зависят от изпълнението на реформите и спазването на стандартите на ЕС за свободни и честни избори.
					От Зоран Николовски за Southeast European Times от Скопие – 22/02/06
 
					 
						
Еврокомисарят по разширяването Оли Рен каза, че темповете на присъединяването на Македония към Съюза зависят от напредъка на реформите. [АФП]
						Председателят на Европейската комисия (ЕК) Жозе Мануел Барозу и еврокомисарят по разширяването Оли Рен посетиха Македония в петък (17 февруари). Те разговаряха с ръководители от най-висок ранг, сред които бяха президентът Бранко Цървенковски, премиерът Владо Бучковски, заместник-премиерите Радмила Шекеринска и Муса Джафери, както и външният министър Илинка Митрева. 
						Получаването на статут на страна кандидатка бе "голяма победа за вашата страна" и "ясно доказателство за ангажимента на ЕС към вашето европейско бъдеще," каза Барозу на пресконференция. "Искам да вдъхна на вашите граждани увереност и кураж по пътя ви към ЕС." 
						И Барозу, и Рен обаче предупредиха, че по-нататъшният напредък към членството зависи от реформите. 
						По-конкретно председателят на ЕК каза, че Брюксел ще наблюдава дали парламентарните избори тази година отговарят на европейските стандарти. Той добави, че е необходим по-нататъшен напредък в реформите на съдебната система и полицията. Макар че Македония е направила важни стъпки в преустройването на съдебната система, каза той, бави се прилагането на мерките на практика. 
						Рен се съгласи с коментара на Бучковски, че кандидатският статут е еднопосочен билет за ЕС. 
						Той обаче предупреди, че "темповете до голяма степен са във ваши ръце и достигането до следващите етапи зависи от това доколко добре ще можете да проведете важните реформи и да ги приложите на практика." 
						От своя страна Бучковски каза, че Македония няма време да чака. "Трябва да продължим по пътя на реформите, трябва да продължим процесите на реформи и да приближим Македония към ЕС възможно най-бързо," каза той. 
						Барозу спомена и друг важен въпрос -- либерализирането на визовия режим на ЕС за учени, студенти и представители на бизнеса. Той каза, че преговорите с Македония по този въпрос ще започнат на 28 март. Същевременно той подчерта, че 25-те страни членки на блока са тези, които трябва да вземат решение за либерализацията. 
						По време на посещението Шекеринска и Майкъл Лий, директор на Генерална дирекция "Разширяване", подписаха две споразумения за 53,9 млн. евро. Първото е за 47,9 млн. евро по програма КАРДС за регионални проекти, а второто е за допълнителни 6 млн. евро по КАРДС, които да се използват в процеса на реформиране на полицията.

Вълна от електронна музика ще освежи Котор
					29/07/2009
					Диджеи и хип-хоп изпълнители от световна класа ще се изявявят в дискотека "Максимус" на черногорското крайбрежие.
					От Марина Роганович за Southeast European Times от Подгорица -- 29/07/09
 
					 
						
Фестивалът "Рифреш" започва в четвъртък. [С любезното съдействие на фестивала "Рифреш"]
						Любителите на музиката и танците се готвят за откриването на третия ежегоден фестивал "Рифреш" в четвъртък (30 юли) в древния град Котор. 
						Тази година прожекторите ще бъдат насочени към диджей сцената на дискотека "Максимус", която ще бъде домакин на някои от най-големите имена в техно и хаус музиката. 
						Световноизвестният френски хаус диджей и продуцент Боб Синклер ще бъде водещото присъствие на тазгодишния четиридневен фестивал, който се гласи да залее изгарящото от жега крайбрежие на Черна гора с вълна от хладна електронна данс музика. 
						Той започва с легендата на прогресивния хаус, английския диджей и продуцент Стийв Лоулър. Неговият сънародник Дарън Емерсън ще бъде водещ в събота. 
						Шведският техно артист Адам Байер ще бъде вместен между двамата диджеи в петък. 
						"World, Hold On", която се изкачи до върха на класациите на "Билборд" за клубна музика през 2006 г., бе призив на Боб Синклер за световен мир, но когато той пусне тази бомба в неделя вечерта, феновете му ще избухнат на дансинга. 
						Докато техно маниаците танцуват на втория етаж, хип-хоп ордите на долния етаж ще раздвижат нозе под звуците на Айс Нигрутин и Скай Виклух с изпълнения от целия регион. 
						С акцент върху хауса и техното, "Рифреш" отправи покана за откриването на нови диджеи. От стотиците отзовали се кандидати четирима бяха избрани да подгряват преди основните изпълнители. 
						"Много сме горди от големия брой младежи, които се отзоваха на поканата. Имахме шанса да разберем, че за диджей сцената на Черна гора има много млади и талантливи диджеи," каза медийният директор Мария Вуйович. 
						"Бях на "Рифреш" миналата година и затова очаквам с нетърпение тазгодишната проява. Знам, че ще бъде фантастично, отивам със страхотни приятели и ще купонясваме до зори," каза Марко, на 21 г., от Подгорица. 
						 "Обожавам техно и хаус! Ще бъда на диджей сцената през целия фестивал. Страшно съм развълнуван от диджеите, които са привлекли тази година," каза 19-годишната Милена от Котор.

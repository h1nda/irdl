Присъединяването към ЕС: остават ли на заден план Балканите?
					22/11/2011
					За да подобри имиджа на Косово в чужбина, министерството на външните работи организира конференция, на която беше обсъдено бъдещето на региона.
					От Мухамет Брайшори за Southeast European Times от Прищина – 22/11/11
 
					 
						
Официални представители от региона обсъдиха присъединяването към ЕС на конференцията „Гермия Хил“. [Лаура Хасани/SETimes]
						Повече от 100 чуждестранни министри, дипломати и политици от региона се събраха в Прищина през уикенда, за да участват в конференция на тема „Югоизточна Европа в многополюсния свят“. По време на дискусиите беше разгледана позицията на Югоизточна Европа между ЕС, Русия и Турция. 
						Министърът на външните работи на Албания Едмонд Хаджинасто заяви, че през годините регионът е претърпял промени, които са засегнали европейската външна политика. 
						„През тези две десетилетия Западните Балкани преминаха процес на коренна трансформация. Вижте всички значими подобрения: икономически растеж, по-голяма стабилност, действаща демокрация и напредък към прилагане на програмата за реформи, която се насърчава от ЕС“, заяви Хаджинасто в обръщение към конференцията. 
						Министърът на външните работи на България Николай Младенов заяви, че в момента Балканите не са приоритет за ЕС и заради финансовата криза е трудно да се мисли за външна политика. Ето защо, посочи той, регионът трябва да започне да създава „добри новини“. 
						„Процесът на интеграция в Западните Балкани е изправен пред две опасности. Едната е отношенията между Косово и ЕС – това е последният регион на картата на Балканите, чието място в процеса на интеграция остава неясно. Другата опасност е умората на Балканите от разширяването, където еуфорията сред младите хора отстъпва пред национализма и ксенофобията“, заяви Младенов. 
						„Въпреки това с нетърпение очакваме момента, когато Косово и Сърбия ще станат част от ЕС. Това е много важно за развитието на региона“, добави той. 
						Посланикът на Турция в Косово Сонгюл Озан заяви, че Балканите са сърцето на Европа и без тях Европа не е завършена. 
						„Всички балкански държави трябва да станат част от [ЕС] в близко бъдеще; фокусът на дебата беше изцяло в тази посока“, заяви Озан. 
						Нихат Бектеши, преподавател по международни отношения, каза за SETimes, че Балканите ще бъдат засегнати отрицателно от промените в Европа. 
						„Сегашната финансова криза накара някои държави от ЕС, преди всичко Франция и Германия, да се опитат да създадат двойна европейска система, при която някои страни ще участват в по-задълбочен процес на интеграция, а при някои ще има известна интеграция“, каза Бектеши. 
						Според него регионът се нуждае от обща стратегия по въпроса за разширяването. 
						„Правителствата от региона трябва... [да лобират], за да не допуснат да се стигне до умора от процеса на разширяване. Те обаче трябва също да посочат ясно какви ще бъдат рисковете, ако регионът бъде забравен“, посочи Бектеши. 
						Политическият коментатор от Прищина Фатлум Садику заяви за SETimes, че конференцията е показала необходимостта от по-широка дискусия за позицията на региона в международните отношения. 
						„Югоизточна Европа е важен регион, който може да играе важна роля на европейската и международната сцена. Той може да бъде мост между Запада и Изтока, но не е използвал своите ресурси, за да изиграе тази роля“, посочи той. 
						Според Садику историята на етническите отношения в региона е предизвикателство за бъдещето. 
						„Балканите ще бъдат на дневен ред в Европа заради конфликта между Косово и Сърбия и това ще накара ЕС да продължи процеса на разширяване, но проблемите в етническите отношения трябва да бъдат заменени от по-тясно сътрудничество. Необходимо е да се намерят модели.

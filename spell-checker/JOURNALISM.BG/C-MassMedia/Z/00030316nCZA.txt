Вицепрезидентът на САЩ призова лидерите на БиХ да прекратят етническите разпри
					20/05/2009
					Вицепрезидентът на САЩ Джо Байдън предупреди във вторник политиците от Босна и Херцеговина, че страната може да потъне в етнически хаос, ако не прекратят подстрекателските си националистически изказвания. 
					(Euobserver - 20/05/09; АП, Ройтерс, АФП, ДПА, Би Би Си, ЮПИ, АКИ, НЙТ, Нюзуик, Евронюз, Гласът на Америка, РСЕ/РС, Фена, Б92, Посолство на САЩ в БиХ - 19/05/09; Белия дом - 18/05/09)
 
					 
						
Вицепрезидентът на САЩ Джо Байдън посети Сараево във вторник. [Гети Имиджис]
						Босна и Херцеговина (БиХ) рискува да се върне към насилието, ако лидерите на страната не престанат да си играят с етническото напрежение, каза във вторник (19 май) вицепрезидентът на САЩ Джо Байдън в Сараево, първата спирка от тридневната му обиколка на Балканите. 
						"Днес ние се безпокоим за посоката, в която поемат вашата страна, вашето бъдеще и бъдещето на децата ви,” каза той в обръщение пред етнически смесения парламент на БиХ. 
						Дейтънското мирно споразумение от 1995 г. сложи край на три и половина години кръвопролития. През изминалите три години обаче се наблюдава увеличаване на националистическите изказвания, използвани от лидерите на трите основни етнически общности в страната при сблъсъците им по многобройни въпроси. 
						"Кога ще се уморите от тези приказки?”, запита Байдън. „Това трябва да спре!”. Вместо да правят подстрекателски изявления, политиците би трябвало да се съсредоточат върху реформите, които биха позволили на страната да осъществи напредък по пътя й към евро-атлантическата интеграция, настоя той. 
						Националистическата политика и кавгите между политиците в страната се отразиха на напредъка по отношение на Споразумението за стабилизация и асоцииране, което тя подписа с ЕС през юни 2008 г. 
						"Можете да следвате този път към Европа или да поемете по друг път. ...В най-добрия случай ще останете сред най-бедните страни в Европа. В най-лошия – ще изпаднете в етнически хаос,” предупреди Байдън. 
						Той предупреди също така босненските политици да се договорят относно конституционните реформи, за да осигурят по-добро бъдеще на страната посредством евро-атлантическата интеграция. 
						Дейтънското споразумение създаде БиХ като държава с две полуавтономни области – Република Сръбска (РС), управлявана от босненските сърби, и Федерация БиХ с преобладаващо население от бошнаци и хървати – свързани чрез слаби централни институции. 
						Босненските сръбски политици отдавна заплашват, че ще пристъпят към отцепване на РС, докато някои лидери на бошнаците призовават за заличаване на областта. 
						"Вземането на правилен избор означава лидерите на тази страна да престанат преследването на тесни етнически и политически интереси,” каза Байдън. 
						Той изрази също ангажимента на Вашингтон да помага на БиХ за осъществяване на напредък по пътя й на присъединяване. 
						"Вратата [на ЕС] е отворена за страните от този регион, които за първи път в историята могат да бъдат неделима част от свободна Европа,” каза Байдън. „САЩ ще ви помогне да преминете през тази врата." 
						По време на срещите си с тристранното председателство на БиХ и други високопоставени държавни дейци в Сараево Байдън бе придружаван от върховния представител на ЕС по въпросите на външната политика Хавиер Солана и върховния представител и специален представител на ЕС в БиХ Валентин Инцко. 
						Байдън, който е най-високопоставеният американски официален представител, посетил БиХ след Клинтън през 1999 г., ще отпътува за Прищина след посещение на Белград в сряда.

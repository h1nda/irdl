Наука и технологии: В Археологическия музей в Солун е изложена нова находка
					17/03/2008
					С нова археологическа находка от Филипи, Гърция, се сдоби Археологическият музей в Солун. Още новини от седмицата: Албания е с нов мобилен оператор; Македонската академия на науките и изкуствата бе домакин на симпозиум, посветен на световния ден на бъбрека. 
					 
						
Археологическият музей в Солун показва древна мозайка, открита във Филипи, Гърция. [Гети Имиджис] 
						Мозайка от четвърти век бе изложена в четвъртък (13 март) в Археологическия музей в Солун. Мозайката е открита в развалините на Филипи, Гърция. Ръководителят на археологическия екип, открил мозайката, Йоргос Гунарис, каза, че находката е била открита миналата година, но е било необходимо археолозите първо да отстранят от мозайката слой от 6-и век. 
						*** 
						Българско Оксфордско университетско общество (ОУО) бе учредено в сряда (12 март) в Нов български университет. ОУО е престижна организация с повече от 160 клона по цял свят. 
						 *** 
						В сряда (12 март) в Албания започна работа нов мобилен оператор. “Ийгъл Мобайл” – който ще работи в Тирана, Дуръс и на международното летище на страната – планира да разшири своята мрежа, като през лятото обхване цялата страна. 
						*** 
						
Румънският пазар на информационни технологии има годишен потенциал за растеж от 12 % до 13 % и се очаква да достигне 1,9 млрд. евро през 2010 г., съобщи вестник “Гъндул” в петък (14 март), цитирайки проучване на “Ай Би Ем”. Прогнозата се основава на очакван годишен икономически растеж в размер на 5,8 %. 
						*** 
						
Македонската академия на науките и изкуствата бе в четвъртък (13 март) домакин на научен симпозиум, с който се отбелязва световният ден на бъбрека. Симпозиумът събра специалисти от Македония, Сърбия и България, които обмениха опит по методите за ранна диагностика, превенция и лечение на бъбречните заболявания. 
						 *** 
						 Около 6 800 интернет адреса бяха регистрирани през първия ден след откриването на новия сръбски домейн .rs, каза във вторник (11 март) председателят на Изпълнителната комисия на Националните интернет домейн регистри (РНИДС) Чедомир Сулягич. Той добави, че РНИДС очаква до края на годината със същото разширение .rs да бъдат регистрирани около 40 000 нови домейна. 
						
(Различни източници – 10/03/08-17/03/08)

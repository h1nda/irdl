Сръбските власти бяха уведомени, че Младич се намира на тяхна територия
					30/03/2006
					Белград може да залови и предаде основния обвиняем във военни престъпления Ратко Младич, но властите се колебаят да направят това, казва главния прокурор на Трибунала на ООН.
					От Игор Йованович за Southeast European Times от Белград - 30/03/06
 
					 
						
Главният прокурор за военни престъпления Карла дел Понте се срещна със сръбския президент Борис Тадич в сряда (29 март). [Гети Имиджис]
						Главният прокурор на ООН Карла дел Понте заяви в сряда (29 март), че лидерите на Сърбия и Черна гора могат да заловят бившия босненски сръбски военновременен командир Ратко Младич, но се колебаят да го арестуват. По време на среща със сръбския премиер Воислав Кощуница, с президента Борис Тадич и с други висши ръководители тя подчерта, че решаването на случая с Младич е от основно значение. 
						Прокурорът посети страната, преди да представи в петък доклада си за оценка на сътрудничеството на Белград с Хага. От своя страна, тази оценка вероятно ще е от ключово значение за решението на ЕС дали да продължи преговорите по Споразумението за стабилизация и асоцииране (ССА) с Белград . 
						В края на февруари Съветът на министрите на ЕС предупреди, че пълното сътрудничество с Хагския трибунал е абсолютно необходимо, за да се "избегнат прекъсвания" в преговорите по ССА, следващият кръг от които трябва да започне на 5 април. 
						По време на разговорите си с Дел Понте сръбските ръководители казаха, че е важно процесът по сключването на ССА да продължи и помолиха за "разбиране" по отношение на политически трудния случай с Младич. Кощуница обеща, че правителството е решено да финализира сътрудничеството, което според него е в интерес на Сърбия. 
						Тадич предупреди да не се вземат мерки, които могат да подкопаят сръбското правителство, а федералният министър по човешките права Расим Ляич каза, че отлагането на преговорите по ССА може да има "траен неблагоприятен ефект върху политическата стабилност и по-нататъшните демократични реформи". 
						В интервю за "Ройтерс" еврокомисарят по разширяването Оли Рен едва не заяви, че ще нареди да се отложат преговорите, ако Сърбия не арестува Младич тази седмица. Той обаче призова Белград да установи политически контрол над силите си за сигурност, за да предприемат те действия веднага. Подкрепата за Младич сред някои елементи от военните среди бе посочена като основен фактор за неуспеха на Белград да го залови. 
						"Надявам се, че Сърбия ще намери необходимия политически кураж, за да постигне тази важна цел ... Времето изтича," каза Рен. 
						Междувременно посланикът на САЩ в Сърбия и Черна гора Майкъл Полт каза, че не смята, че нивото на сътрудничество с МНСБЮ досега е било достатъчно добро, за да може Държавният департамент да вземе положително решение по въпроса за продължаване на помощта на САЩ за Сърбия и Черна гора. 
						Държавният секретар на САЩ Кондолиза Райс ще вземе решение по въпроса до края на май, каза Полт пред група журналисти от Белград. Що се отнася до евентуалното екстрадиране на Младич, той каза, че "единственото нещо, което наистина може да докаже, че са предприети правилни действия, е самото екстрадиране."

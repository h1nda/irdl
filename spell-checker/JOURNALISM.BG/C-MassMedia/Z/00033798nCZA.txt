НАТО има ангажименти към БиХ, казва началникът на щаба в Сараево
					16/03/2010
					Началникът на щаба на НАТО в Сараево, бригаден генерал Джон Булард, казва, че Босна и Херцеговина ще трябва да вземе трудни решения, за да улесни присъединяването си към НАТО.
					От Антонио Пърленда за Southeast European Times от Сараево – 16/03/10
 
					 
						
Началникът на щаба на НАТО в Сараево, бригаден генерал Джон Булард. [НАТО]
						Генерал Булард от Американския морски пехотен корпус е командващ на силите на НАТО в Сараево от около три месеца. Военноморски летец по професия, Булард е лидер с 26-годишен стаж. По-рано той е служил като командващ офицер на морски въздушни операции. Преди назначението си в Сараево той е ръководил "Авиационни програми и изисквания към въоръжението" към щаба на Американския морски пехотен корпус в Арлингтън, Вирджиния. Неотдавна генералът даде ексклузивно интервю за SETimes. 
						
						SETimes: Поехте командването на щаба на НАТО в Сараево от италианския бригаден генерал Сабато Ерико на 15 януари. Можете ли да обясните задачата си? 
						
						Бригаден генерал Джон У. Булард: Задачата на НАТО в Босна и Херцеговина (БиХ) е да подпомага и подкрепя държавните власти в извършването на реформите, необходими на страната за членство в Алианса. През 2004 г., когато бе създаден този щаб, това се свеждаше до съпредседателство в Комисията по реформа на отбраната за премахване на армиите на автономните области, създаване на единни държавни въоръжени сили под демократичен граждански контрол и създаване на военна структура, която да отговаря на реалистичните нужди и възможности на БиХ. 
						Тези съществени основополагащи задачи в голяма степен са изпълнени. НАТО призна тези постижения, като прие БиХ в програмата "Партньорство за мир". Процесът за присъединяване към НАТО включва програми като Индивидуалния план за партньорство, Процеса на планиране и преглед и Плана за действие за индивидуално партньорство. В тях се съдържат задачи, които трябва да бъдат изпълнени, за да се поведе страната към членство в НАТО. Щабът на НАТО в Сараево сега подпомага държавните власти да изпълнят тези задачи. 
						
						SETimes: В какво виждате първостепенните приоритети за щаба на НАТО в Сараево през следващите 12 месеца? 
						
						Булард: Виждам три важни въпроса на отбраната, които трябва да се решат за БиХ. Те засягат имуществото на отбраната - както недвижимо, така и движимо - и завършването на прегледа на отбраната. 
						Когато двете армии на автономните области се сляха в единни държавни въоръжени сили, бе необходимо да се установят имотите на отбраната в двете области, които ще бъдат необходими за бъдещо военно ползване, и прехвърлянето на тези имоти към държавното министерство на отбраната. Има два вида имущество, онова, което е движимо, като оръжия, боеприпаси и военно оборудване, и онова, което е недвижимо, като тренировъчни полигони, военни бази, обекти за съхранение на оборудване и боеприпаси и сгради. 
						Липсата на споразумение за собствеността и прехвърлянето на недвижимо имущество на отбраната към държавата доведе до необходимостта въоръжените сили да охраняват много излишни и ненужни военни обекти в цялата страна. Тази задача черпи големи човешки и финансови ресурси. Решаването на този проблем би освободило военнослужещи и финанси за истинско модернизиране и обучение и би позволило инвестиране в инфраструктурата на отбраната с цел посрещане на дългосрочни потребности. 
						
Част от съхраняваните артилерийски боеприпаси се определят като "небезопасни" и "нестабилни", което значи, че те са във видимо влошаващо се състояние, което изисква внимателно боравене и незабавно унищожаване. [Снимката е предоставена от бригаден генерал Джон Булард]
						Второ, БиХ разполага с големи запаси от остарели боеприпаси и експлозиви. Приблизително 57 % от тях се смятат за "високорискови". Като "високорискови" най-просто се определят тези на 20 години или повече. Щом тези боеприпаси достигнат 20-годишна възраст, тяхната надеждност не може да бъде вече гарантирана, а експлозивното съдържание и метателният заряд започват да се разпадат химически. За съжаление този проблем е допълнително утежнен от факта, че 97 % от излишните боеприпаси и експлозиви на БиХ ще навършат 20 години или повече до 2013 г. 
						Освен това част от складираните артилерийски боеприпаси се определят като "небезопасни" и "нестабилни" - което значи, че те са във видимо влошаващо се състояние, което изисква внимателно боравене и незабавно унищожаване. През 2008 г. БиХ унищожи 2 000 тона от тях, но през 2009 г. са унищожени само 1 200 тона. С наличен запас от 25 000 тона боеприпаси и капацитет за унищожаване само на 3 000 тона годишно е ясно, че унищожаването става твърде бавно и че голяма част от този запас ще бъде в опасно състояние, преди да бъде унищожен. 
						И накрая, министерството на отбраната и въоръжените сили понастоящем завършват преглед на отбраната, който ще открои основните мисии и задачи, следователно ще позволи структурата на силите и ресурсите да се организират така, че да посрещнат тези нужди. 
						
						SETimes: Какви промени предвиждате през вашия мандат като началник на щаба на НАТО в Сараево? 
						
						Булард: Отделните командващи от този щаб не си поставят краткосрочни цели съобразно личните мандати. НАТО има дългосрочен план за БиХ и всеки командващ се надява да придвижи този план напред. Непосредственото предизвикателство е да се реши проблемът с излишните боеприпаси, оръжия и експлозиви, да се завърши прегледът на отбраната и да се реши въпросът със собствеността на отбраната. Постигането на напредък по тези основни въпроси е приоритет за мен и моя щаб, наред с продължаването на професионалното развитие на въоръжените сили. 
						
						SETimes: Ще провежда ли НАТО някакви учения в БиХ в близко бъдеще? 
						
						Булард: Европейското командване на САЩ (EUCOM) проведе учението по комуникации "Общи усилия" в Баня Лука през 2009 г. и то бе много успешно. Властите в БиХ свършиха чудесна работа по организацията и ръководенето на това голямо събитие. Сега към БиХ е отправена покана да бъде домакин на международното медицинско учение "Медекур" през 2012 г. Подобно на "Общи усилия", и това ще бъде учение на Европейското командване на САЩ, проведено в духа на програмата "Партньорство за мир". 
						
						SETimes: Можете ли да коментирате бъдещето на присъствието на НАТО в БиХ? 
						
						Булард: НАТО е в БиХ съгласно двата мандата от Резолюция 1895 на Съвета за сигурност на ООН и директивата на Северноатлантическия съвет да консултира БиХ по реформата в отбраната. Ще останем до завършването на задачите, предвидени в тези мисии. НАТО е показала, че има траен ангажимент към БиХ. За нас е важен крайният резултат, а не крайният срок и този краен резултат е онзи, в който БиХ е завършила реформите, необходими за разглеждането й като кандидат-член на НАТО.

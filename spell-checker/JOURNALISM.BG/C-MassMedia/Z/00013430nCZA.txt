Проучване за подготвеността за интеграция в ЕС зависи от сътрудничеството на Сърбия с МНТБЮ 
					31/01/2005
					Един от четиримата сръбски генерали, обвинени във военни престъпления в Косово, Владимир Лазаревич се съгласи миналата седмица да се предаде на Трибунала на ООН. Другите няколко укриващи се обаче са все още на свобода и ЕС даде ясно да се разбере, че интеграцията зависи от сътрудничеството. 
					От Игор Йованович за Southeast European Times в Белград – 31/01/05 
 
					 
						
Комисарят на ЕС по разширяването Оли Рен подчерта необходимостта от пълноценно сътрудничество с Трибунала на ООН в Хага. [AФП]
						Сръбската партия Г-17 Плюс ще вземе в скоро време решение дали да остане част от правителството на премиера Воислав Кощуница, заяви представител на тази партия в края на седмицата. Милолюб Албиянович допълни, че решението ще зависи от това, дали Белград изпълнява международните си задължения, по-конкретно сътрудничеството с Трибунала на ООН за военни престъпления. 
						Въпреки че генерал Владимир Лазаревич, един от четиримата генерали от армията и полицията, издирвани от Трибунала по обвинения, отнасящи се до конфликта в Косово през 1999 г., се съгласи миналата седмица да се изправи пред съда в Хага, статутът на тримата други остава неясен. Освен това Трибуналът на ООН смята, че най-малко 12 други обвиняеми все още се укриват в Сърбия, а според анализатори предаването само на Лазаревич няма да отвори пътя за по-нататъшния напредък на Сърбия в европейската интеграция. 
						По време на своя визита неотдавна в Белград комисарят по разширяването Оли Рен подчерта, че сътрудничеството с Трибунала е "ключово условие", за да се получат положителни резултати от изследването за подготвеността за интеграция. 
						Върховният представител на ЕС по външната политика и сигурността Хавиер Солана отмени планирано посещение в Сърбия-Черна Гора, заявявайки, че все още не е постигнато достатъчно. Неговият говорител Кристина Галах посочи, че ЕС "очаква много скоро и останалите обвиняеми да бъдат изправени пред МНТБЮ". Призиви за арестуване на всички обвиняеми идват и от мисията на ОССЕ. Междувременно отказът на Белград да сътрудничи доведе от замразяването от страна на американския Държавен департамент на финансовата помощ за тази година. 
						Наскоро проведени изследвания показват, че един от обвинените генерали Сретен Лукич ще се предаде през следващите седмици. Междувременно адвокатът на генерал Небойша Павкович, който също се издирва от съда на ООН, каза в неделя (30 януари), че се е срещал с Кощуница, за да обсъди положението на своя клиент, което според адвоката ще се "изясни" в близко бъдеще. Адвокатът Любиша Живадинович допълни, че подготвя документите, необходими за защитата на Павкович. 
						Четвъртият генерал Властимир Джорджиевич се предполага, че е избягал в Русия. 
						Комбинацията от международен и вътрешен натиск се превръща в сериозно изпитание за Кощуница. Докато, от една страна, Г-17 Плюс подсказва, че ще напусне кабинета, ако няма пълноценно сътрудничество, от друга,правителството зависи и от подкрепата на Социалистическата партия, чийто номинален лидер продължава да бъде Слободан Милошевич. Социалистите заявиха, че ще оттеглят подкрепата си, ако който и да е от обвиняемите бъде арестуван и екстрадиран. 
						В този случай Демократическата партия (ДП) на сръбския президент Борис Тадич би могла да заеме нейното място. Демократичната партия на Сърбия, ръководена от Кощуница, обаче има противоречия с ДП от години и е малко вероятно съюзът между тях да бъде стабилен и траен. Ако правителството се разпадне, партията, която ще спечели най-много вероятно ще бъде тази на ултранационалистическите радикали, чийто лидер Воислав Шешел е понастоящем изправен пред съда в Хага.

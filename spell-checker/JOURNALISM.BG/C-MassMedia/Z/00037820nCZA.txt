На "паспортна политика" ли си играе Унгария?
					17/03/2011
					Нов закон предизвика гневна реакция в Словакия, Украйна и Румъния.
					От Паул Чокою за Southeast European Times от Букурещ -- 17/03/11
 
					 
						
Унгарците в Румъния честваха националния празник на Унгария във вторник (15 март). [Ройтерс]
						Унгарски закон, който прави по-лесно добиването на гражданство за етническите унгарци, предизвика недоволство в Румъния и други страни. 
						 Мярката премахва изискването за постоянно местожителство: кандидатите трябва единствено да докажат, че говорят унгарски и че имат унгарско потекло. Мнозина обаче виждат в закона завоалиран опит да се подкрепи политическа и териториална автономия в съседните страни. 
						"Формулата за унгарско гражданство е само номер, така че да изразят изрично предаността си към Унгария и предателството си към Румъния," каза заместник-председателят на Консервативната партия Богдан Дякону. 
						Опозицията настоява всички висши длъжностни лица, които придобият унгарско поданство, да бъдат отстранени от постовете им. 
						Позицията на правителството е по-умерена, основно защото най-голямата партия на етническата унгарска диаспора, ДСУР, е член на управляващата тристранна коалиция. То продължава да настоява, че законът за унгарското гражданство трябва да "отговаря на международните стандарти". 
						Лидерите на унгарската общност в Румъния обаче казват, че страховете са безпочвени. Хората искат унгарско гражданство по практични причини, както и за да поддържат семейните си традиции, казват те. 
						 "Румъния имаше много положителен опит в предоставянето на гражданство на молдовци през последните две години. Ето защо всякакви страхове от т.нар. от някои "регионална дестабилизация" са безпочвени," каза ръководителят на Комисията по външни работи в румънската Камара на депутатите Атила Короди за SETimes. 
						 "Всички те говорят за практически предимства - безвизово пътуване до САЩ или Канада, или възможност за получаване на работа в Унгария или другаде в ЕС много по-бързо," каза счетоводителят от Букурещ Борбала Ковач, на 50 г., за SETimes. 
						Приет от дясното правителство на "Фидес" в Будапеща миналия юни, законът бе посрещнат с яростни критики в Словакия, където живеят около половин милион етнически унгарци. 
						 В Украйна десет опозиционни партии от югозападната Закарпатска област, където е съсредоточена унгарската общност, изготви манифест, в който нарича закона "заплаха за националната сигурност". 
						По оценка на Демократичния съюз на унгарците в Румъния (ДСУР) - основната унгарска политическа партия в Румъния - над три четвърти от унгарците ще подадат заявления за гражданство. 
						Унгарското посолство в Белград заяви, че очаква близо една четвърт от живеещите в Сърбия 300 000 унгарци да подадат заявления, както ще постъпят и повечето от 150 000 унгарци в Украйна. 
						Румънските етнически унгарци отдавна се стремят да постигнат културна автономия в окръзите Ковасна и Харгита, където те са мнозинство. Най-радикалната фракция, искаща териториална автономия, е съставена от Националния съвет на секуите (секелите). Тя е провъзгласила "Секлерланд", съставена от двата окръга и съседния окръг Муреш.

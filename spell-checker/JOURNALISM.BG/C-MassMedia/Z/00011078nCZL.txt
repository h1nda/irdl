Сърбия ще предложи увеличение на митата
09/06/2004
Според сръбския финансов министър Младжан Динкич Сърбия ще предложи увеличение на митата, които бяха намалени миналата година като част от плана за действие с цел хармонизиране на икономическите връзки между Сърбия и Черна Гора.
От Давор Коникушич за Southeast European Times в Белград - 09/06/04
 
 
Според сръбския финансов министър Младжан Динкич Сърбия няма да приеме намаляване на митата.[АФП]
Изненадвайки местни наблюдатели и икономисти, сръбският финансов министър Младжан Динкич каза, че страната няма да приеме по-нататъшно съкращаване на митата и вместо това ще се стреми към увеличение на мита, които вече са били намалени.
По силата на Плана за действие по хармонизиране на икономическите връзки между Сърбия и Черна Гора митата за някои категории стоки бяха намалени през 2003 г. Министърът заяви, че властите ще предложат повишаване на тези мита и ще се противопоставят срещу намаляването на митата върху още 56 селскостопански продукта.
Хармонизирането на митническите системи на Сърбия и Черна Гора няма да бъде лесно, особено във времевите рамки, очаквани от ЕС, добави той.
Изявлението на Динкич бе изненадващо, защото то бе направено след посещението на комисаря от ЕК по външните отношения Крис Патън, на когото сръбските и черногорските митнически власти заявиха, че преговорите вървят добре. Междувременно някои икономисти поставиха под съмнение мотивите на този ход.
Бюджетни съображения бяха сред причините, посочени от Динкич. Обаче Борис Бегович, вицепрезидент на Центъра за либерално-демократични изследвания, казва, че аргументите не са убедителни, тъй като митата представляват едва 10 % от бюджетните приходи и увеличението на тези мита не води непременно до нарастване на приходите.
"Какво се случи през 2001 г., когато при голямото търсене намалението на вносните мита доведе до увеличение на бюджетните постъпления? Просто казано, вносът нарасна, митническата база, използвана за изчисление на митата, се разшири и оттук се увеличиха и приходите," посочи Бегович.
В отговор на аргумента, приведен от Динкич, че правителството трябва да защитава местните компании чрез предотвратяване на неконтролиран внос посредством подходящи мита - независимо от натиска на ЕС срещу Сърбия-Черна Гора да създадат митнически съюз - Бегович посочи, че увеличенията на бюджетните постъпления и протекционизмът са противоречащи си цели.
"Кой ще се облагодетелства от протекционизма в нашата среда? Съществуващите днес производители ще бъдат облагодетелствани и само онези, които не са конкурентноспособни и не могат да изнасят продуктите си и следователно са неспособни да се конкурират на чужди пазари. Е, ние тях ще предпазваме чрез налагане на по-високи мита," каза Бегович.
Подобни действия освен това сигнализират, че Сърбия, която, от една страна, иска да се присъедини към ЕС, от друга, отказва да приеме критерии на ЕС - едно политически неадекватно послание, изтъкна Бегович.

Проблеми продължават да тегнат над затворите в Косово
					22/11/2011
					Групата от докладчици на Съвета на Европа даде смесена оценка на системата на затворите в Косово.
					От Линда Карадаку за Southeast European Times от Прищина -- 22/11/11
 
					 
						
Правителството заяви, че системата на затворите значително се е подобрила, но други говорят за шуробаджанащина и корупция. [Ройтерс]
						Европейският комитет за предотвратяване на изтезанията и нечовешкото или унизително отнасяне или наказание (КПИ) публикува миналия месец доклад за ситуацията в косовските затвори и арести, установявайки, че "законовата рамка, постановяваща отнемането на свобода от Косовската полиция (КП), е претърпяла някои изменения." 
						"В частност максималната продължителност на полицейско задържане е намалена от 72 на 48 часа; по отношение на непълнолетните лица максимумът от 24 часа остава непроменен", се казва в октомврийския доклад. 
						КПИ обаче отбеляза доста недостатъци, включително твърдения за лошо отношение към задържаните и отказ на някои от тях да се свържат с адвокат, докато не свършат продължаващите с часове разпити. 
						"КПИ многократно е повтарял препоръката си, че трябва да се предприемат действия, за да се гарантира, че правото на достъп до адвокат да е валидно за всички лица, длъжни да останат в полицията, от самото начало", се казва в доклада. 
						Според косовското правителство ситуацията в затворите е претърпяла съществено подобрение. "В общи линии тези центрове отговарят на условията, предвидени в международните стандарти", заяви за SETimes Виган Чороли, юридически съветник на косовския министър на правосъдието Хайредин Кучи. 
						КПИ съобщи в доклада си, че в "Дъбрава", най-стария затвор в Косово с официален капацитет от 1 114 души, е имало 807 затворници по време на посещението и още 33 са били в лечебницата на затвора. 
						Затворът в Липлян продължава да бъде единственото място за задържане на жени и непълнолетни, със 160 затворници. 
						Томе Гаши, известен косовски адвокат, казва, че ситуацията със затворите може да бъде разгледана от две перспективи: на тези, които са там "по погрешка", и на тези, които знаят, че са виновни. 
						"За тях [от втората категория] косовските затвори отговарят на европейските стандарти, защото храната там е по-добра от тази на половината косовско население отвън. Отношението към тях е много добро..., те имат повече свобода, отколкото би трябвало да имат в затвора", каза Гаши за SETimes. 
						Той посочва обаче, че шуробаджанащина сред работещите в затвора, съчетана с ниските заплати за персонала, води до бягства на затворници. Поради логистични проблеми надзирателите обикновено работят в затвори, където техни роднини са затворници. 
						"Да имаш десетки надзиратели с роднински връзки в "Дъбрава", например, не е добре, но засега няма друг избор", каза той. 
						В своя доклад КПИ съобщава, че хора от делегацията "са станали свидетели на прекалено фамилиарничене между затворници и персонал в "Дъбрава", което е било показателно за климат на фаворизиране". 
						В доклада се добавя, че "КПИ призовава съответните власти да предприемат решителни действия, за да се справят с корупцията и фаворизирането във всички изправителни заведения в Косово." 
						Гаши посочва също и примера с известните затворници, които "създават свои собствени групировки вътре в затвора, особено тези, които [излежават] дълги присъди". При това положение "надзирателите са повече затворници от затворниците." Той посочва и други проблеми, като употребата на мобилни телефони и други забранени предмети в затворите. 
						Един затворник, А. Красничи, е прекарал два месеца зад решетките в "Липлян" и "Дъбрава". Той каза за SETimes: "Тъй като бях осъден за пътни нарушения, имахме повече свобода за разходки, можехме да се обаждаме по телефона, когато си поискаме, с изключение по време на посещения. Условията и отношението бяха добри, но от моя опит мога да кажа, че в "Липлян" имаше повече ред, отколкото в "Дъбрава". 
						Косовският рехабилитационен център за жертви на мъчения, който също наблюдава затворите, признава, че има напредък, но остава още много работа. 
						Фериде Рушити, директор на центъра, съобщава за проблеми като инфраструктура, настаняване на затворниците и пренаселване. Особено в "Дъбрава", казва тя, "има проблеми като корупция и шуробаджанащина".

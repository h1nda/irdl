СВП иска по-строги наказания за нарушенията по време на церемонията по полагане на клетва 
					10/05/2005
					В средата на април новобранци по време на полагане на клетва нарушиха закона, като се заклеха да защитават Република Сръбска, а не Босна и Херцеговина (БиХ). Въпреки че бяха взети някои дисциплинарни мерки, Службата на върховния представител заявява, че тези мерки са недостатъчни. 
					От Антонио Пърленда за Southeast European Times в Сараево – 10/05/05
 
					 
						
Министърът на отбраната на Босна и Херцеговина Никола Радованович обяви дисциплинарни мерки в петък (6 май). [Архив]
						Военният министър на Босна и Херцеговина обяви в петък (6 май), че 11 длъжностни лица и представители на военните ще бъдат санкционирани за своето поведение по време на церемонията по полагане на клетва на 16 април в Република Сръбска (РС). Церемонията в центъра за наборници в Маняча бе първата, в която от новобранците се изискваше да се закълнат във вярност на "Босна и Херцеговина", а не на "Република Сръбска" (РС), по силата на приетия през 2003 г. закон за отбраната. 
						Въпреки че повториха текста на клетвата, повечето от 550-те новобранци обаче казаха "Република Сръбска", вместо "Босна и Херцеговина", а няколкото хиляди гости на церемонията се оплакаха във връзка с флага и химна на БиХ. 
						След разследването, проведено от Министерството на отбраната на БиХ и Министерството на отбраната на РС, по искане на Службата на Върховния представител в БиХ (СВП), бе открито дисциплинарно производство срещу секретаря на МО на РС Микан Давидович заради това, че не е реагирал адекватно на ситуацията. 
						По силата на военната реформа, въведена през 2003 г., БиХ има едно МО на общодържавно ниво и по едно за всяка от автономните области - РС и федерацията БиХ (ФБиХ). От гледна точка на административно-командната верига министерствата на автономните области отговарят за набирането и обучението на военния персонал, вкл. организирането на церемониите по полагане на клетва. 
						Говорителят на МО на РС Бранко Тръкуля бе отстранен от длъжност заради неговите неподходящи публични коментари след инцидента, а заместник-началникът на щаба на Армията на РС полковник Драган Вукович и шефът на отдела за гражданско-военно сътрудничество Борислав Вукичевич бяха санкционирани дисциплинарно за непристойно поведение. Двама офицери, един майор и един капитан, както и един сержант също така бяха наказани. Четирима командири на взводове и роти бяха отстранени от длъжност и ще се изправят пред военно-дисциплинарния съд. 
						"Не можахме да намерим доказателства за това, кои са инициаторите на инцидента," каза военният министър на РС Милован Станкович. "Съществуваше политически и медиен климат, който предизвика това произшествие."
						Станкович допусна че ще се прекрати към 2005 г. с формирането на контингенти с наборници на задължителна служба, идея, която се подкрепя от Радованович. "Наборните контингенти са, така или иначе, неефикасни и твърде скъпи," каза той. По закон такова решение следва да се вземе от президентството на БиХ. 
						След обявяването на дисциплинарните мерки СВП каза, че те не са достатъчни. СВП ще се срещне с НАТО и ЕУФОР, за да се обмислят по-нататъшни стъпки. 
						"Като се отчита фактът, че НАТО и ЕС ще вземат решение по готовността на БиХ за евроатлантическа интеграция през следващите седмици, обявените мерки не са най-подходящите. Подценява се сериозността на инцидентите," заяви говорителят на СВП Санела Тунович.

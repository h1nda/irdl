Косовските сърби все още се надяват на Белград
					31/10/2006
					Голям брой косовски избиратели се явиха в края на седмицата да подкрепят новата сръбска конституция, в която Косово фигурира като "неразделна част от Сърбия". Кореспондентът на SETimes Блерта Фоничи разговаря с членове на сръбската общност.
					От Блерта Фоничи за Southeast European Times от Прищина – 31/10/06
 
					 
						
Косовски сърбин гласува на референдума за конституцията в село Сушица в неделя (28 октомври). [Гети Имиджис]
						Над 90 % от косовските сърби участваха в референдума за новата сръбска конституция в края на седмицата. Мнозина разглеждат избора като затвърждаване на сръбския суверенитет над Косово, макар и международни представители да предупредиха, че конституцията няма да повлияе на процеса за определяне на статута. 
						"Гласувам, защото Косово е било и ще остане част от Сърбия," каза пред Southeast European Times Любиша Джурджич. "Това е нашата воля и нека бъде така." 
						Етническите албанци, които са за независимост, съставляват преобладаващото мнозинство от населението на Косово. Независимо от това тази косовско-сръбска избирателка се противопоставя на каквито и да било планове за разделение. 
						Нейният съпруг Милорад я подкрепя. "Никога няма да гласувам за независимост на Косово, а само за оставането му под сръбска власт." 
						Оливер Иванович, косовско-сръбски лидер, каза пред Southeast European Times, че референдумът е много важен, защото чрез него сърбите потвърждават позицията си, че Косово е част от Сърбия. "Призовах всички косовски сърби да гласуват," каза той. Албанците, които от години насам бойкотират изборите, провеждани под егидата на сърбите, бяха изключени от референдума, проведен в края на седмицата. 
						По време на организираните от ООН преговори т. г. Сърбия настояваше, че може да приеме най-много "значителна автономия". Косовските албанци обаче отхвърлят всяко решение, по силата на което провинцията би останала под контрола на Сърбия. 
						Косовските лидери твърдят, че няма значение какво е написала Сърбия в своята конституция. "Много скоро ние ще имаме наша собствена конституция," казва косовският президент Фатмир Сейдиу. "За нас е важен само процесът, воден от [пратеника на ООН Марти] Ахтисаари." 
						"Бъдещето на сръбските граждани на Косово е и ще бъде в Косово," каза премиерът Агим Чеку, призовавайки целия народ на Косово да помогне за придвижването на процеса за статута напред. 
						Този процес няма да бъде повлиян от конституционния референдум в Сърбия, каза ръководителят на ЮНМИК Йоахим Рюкер. Двата процеса са отделни и не са свързани помежду си, добави той. 
						"Позицията на ЮНМИК относно сръбския референдум е, че той няма да повлияе нито на сегашния, нито на бъдещия статут на Косово," каза той.

Косово се превръща в транзитна страна за търсачите на убежище
					20/08/2011
					Косово постигна съмнителната отличителна характеристика на транзитна страна, без да е готово да се справи с положението.
					От Мухамет Брайшори за Southeast European Times в Прищина - 20/08/11
 
					 
						
Пропускливите граници, особено на север, са обвинявани за тази тенденция. [Ройтерс]
						След 1999 г. в Косово все повече се увеличава броят на търсачите на убежище от Азия и Африка. Те имат предвид други дестинации, а използват Косово като транзитен пункт, и често биват арестувани от полицията на границите заради незаконно преминаване. 
						Страните, от които идват, са главно Афганистан, Палестина, Пакистан и Нигерия. В правомощията на Министерството на вътрешните работи е да реши дали те ще останат в Косово или ще бъдат депортирани. 
						На пресконференция по-рано това лято в Прищина, Ислам Чака, началник на отдел "Убежище и имиграция" към Министерството, отбеляза, че Косово няма капацитет да се справи с толкова голям брой търсачи на убежище при липсата на подходящи места за настаняване. 
						 "Не всички са настанявани в лагер за търсачи на убежище. Поради ниския капацитет, правителството трябва да настанява търсачите на убежище в хотели. Европейската комисия обаче скоро ще финансира изграждането на нов лагер и тогава проблемите с капацитета ще бъдат решени", каза Чака. 
						Правителството смята, че настаняването, храната и други услуги за търсачите на убежище струват 39 евро на ден на човек. Според експерти необходимо е да се разработят стратегии за справянето с проблема. 
						Меритон Велиу, изпълнителен директор на Центъра за имиграция и убежище в Прищина, твърди, че доскоро официалните представители не са гледали сериозно на проблема, главно поради слабата икономика. Малцина са смятали, че Косово може да бъде избрано като дестинация за убежище. 
						 "Икономическото положение в Косово не е нещо, което може да мотивира търсачите на убежище да дойдат тук", каза Велиу SETimes. Това, каза той, бе причина правителството "да се окаже неподготвено и без необходимия капацитет да се справи с проблема". 
						Косово все още не е въвело визов режим, улеснявайки чужденците да влизат в страната, като процедурите по отношение продължителността на престоя, са неясни. 
						Рафки Морина, директор за миграцията и чужденците в Косовската полиция, потвърди за SETimes, че от януари насам 109 души са обвинени в нелегално пребиваване в Косово, което обикновено означава, че не са успели да кандидатстват за местопребиваване в страната. 
						Освен това "са инспектирани 182 местни компании, регистрирани от чужденци, при което се установи, че някои нямат всички необходими документи. Сега започнахме кампания за информиране на чужденците за техните права и отговорности в Косово", каза Морина. 
						Арбер Кадриу, изследовател в Международния юридически институт в Косово каза за SETimes, че законодателният пакет на страната за търсачите на убежище и имиграцията съответства на регулациите на ЕС и международната практика. Главната трудност обаче е в неговото осъществяване и особено, както отбеляза той, "по отношение на вземането на решения за търсачите на убежище". 
						Съобщения в медиите за расистки инциденти, в които са замесени полицаи, работещи по границите, пречат на усилията за решаването на проблема. 
						Според съобщенията, каза Велиу, "Полицаи са обиждали чужденци във връзка с расата им и аз [се чудя] дали] решението някой да остане или не се взема безпристрастно и професионално. В някои случаи официални преставители може да имат расови предразсъдъци, когато вземат решения." 
						Държавният департамент на САЩ в годишния си Доклад за трафик на хора, прави заключението, че Косово е една от главните транзитни страни за такъв трафик. Според експерти границите на Косово не се охраняват достатъчно, което окуражава трафикантите. 
						 "Особено на север," казва Кадриу, "където всеки, който иска, може да влезе в страната без контрол, политиката на ненамеса за усилване на граничния контрол даде зелена светлина на трафикантите да използват Косово."

УНИЦЕФ призовава Албания да работи още за правата на децата
					29/06/2006
					Много младежи в Албания са изправени пред бедност, дискриминация и липса на възможности за образование, съгласно публикуван неотдавна доклад. Проблемът е особено сериозен в селските райони и сред ромското население в страната.
					От Ерлис Селимай за Southeast European Times от Тирана – 29/06/06
 
					 
						
Бездомни деца спят на тротоара в Тирана. Според УНИЦЕФ над 290000 деца в Албания са засегнати от бедност и дискриминация. [Гети Имиджис]
						По възрастовия състав на населението си Албания се смята за най-младата страна в Европа, като 34 % от жителите й са на възраст под 18 г. А според УНИЦЕФ тревожно голям брой млади албанци живеят в условия под стандартния жизнен минимум. 
						В неотдавнашен доклад агенцията на ООН установи, че Албания не разполага със социална политика за закрила на децата от бедност, дискриминация и социална изолация. Много деца са принудени да работят дълги часове за оскъдно препитание, а някои преминават незаконно в съседна Гърция, за да работят нелегално, се казва в доклада. 
						Според УНИЦЕФ над 290000 деца (близо 33 %) са жертва на бедност и дискриминация. Децата от ромското малцинство в страната са сред най-онеправданите, както и децата, живеещи в селските и планински райони. Кръвните вражди допринасят за проблема, казва УНИЦЕФ, която установи още, че правителството засега не разполага с ефективна политика и законодателство. 
						"Социалното изключване на определена категория деца в Албания е резултат от бедността, миграционните процеси, слабостите на управлението и липсата на подходящ цялостен закон. По тези причини децата имат по-малко възможности да получат образование. Сред бедните деца само две от всеки десет се записват в средно училище," казва агенцията в своя доклад. 
						Установено бе, че ромските деца ходят на училище средно само четири години. 
						Много деца на възраст между 12 и 17 годни са принудени да работят по седем часа на ден, шест дена седмично, което води до прекъсване и изоставяне на образованието им, според УНИЦЕФ. 
						Албанският президент Алфред Мойсиу подчерта необходимостта от превърщане на правата на децата в приоритет, като призова за "уникална социална и национална система", която едновременно да гарантира законните права на младите и да се бори с основните причини за неравенството -- голямата бедност, безработицата, слабото управление, организираната престъпност, детският труд и напускането на училище, особено в селските райони. 
						Правителството преработва националната стратегия за децата, изготвена първоначално преди пет години. Една от най-важните мерки, очертани в стратегията, е създаването на специфични държавни структури за контрол на спазването на правата на децата. 
						Албанските власти си сътрудничат и със съседни страни в борбата с проблема на незаконния трафик на деца. През февруари Албания и Гърция подписаха дългоочаквано двустранно споразумение по въпроса.

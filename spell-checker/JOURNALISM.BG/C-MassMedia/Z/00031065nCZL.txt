Албанската избирателна комисия е готова да публикува резултатите
					27/07/2009
					 
						ТИРАНА, Албания – Централната избирателна комисия (ЦИК) е готова да представи окончателните резултати от общите избори на 28 юни, след като е разгледала всички жалби от политическите партии, внесени през Избирателния съвет, предадоха в неделя (26 юли) местните медии. Партиите обаче все още разполагат с една седмица да внесат своите жалби, свързани със следизборния процес. Според неофициалните резултати управляващата Демократическа партия (ДП) и нейната коалиция печелят изборите, оставяйки Социалистическата партия отново в опозиция. ДП сформира съюз със Социалистическото движение за интеграция дни след изборите, с което си осигури мнозинство в 140-местния парламент. Социалистите казват, че няма да признаят изборните резултати, тъй като ЦИК е отхвърлила искането им за повторно преброяване на гласовете в някои райони. (Топ Чанъл, Ора Нюз, Би Би Си, Шекули - 26/07/09)

Българската прокуратура арестува бивш висш полицейски служител
					26/03/2008
					 
						СОФИЯ, България -- Скандалът във вътрешното министерство се задълбочи във вторник (25 март), когато прокуратурата арестува Илия Илиев, главен секретар на министерството до края на миналата година. Илиев бе принуден да подаде оставка миналата година поради скандала със сръбски гангстер, получил български документи за самоличност, даващи му възможност да пътува свободно в страните от ЕС. Тогава Илиев твърдеше, че на въпросното лице са били издадени документи само за да бъдат заловени неговите съучастници. Накрая той подаде оставка заради тези обяснения. 
						Арестуването му във вторник е във връзка с нова информация, свързваща го със заместник-директора на Главната дирекция за борба с организираната престъпност към вътрешното министерство, Иван Иванов. Последният бе арестуван неотдавна за предаване на информация на производители на алкохол за провеждащи се разследвания за измами с ДДС и акцизи.
						Въпреки скандала управляващата Българска социалистическа партия заяви във вторник, че стои зад вътрешния министър Румен Петков, който лично не е обвинен в никакви престъпления. (Сега, Дневник, 24 часа - 26/03/08; бТВ, БНР, News.bg - 25/03/08)

Британски посланик призовава политиците в БиХ да се помирят в интерес на бъдещето на страната 
					28/01/2005
					 
						САРАЕВО, Босна и Херцеговина (БиХ) -- Британският посланик в БиХ Иън Клиф се изказа в четвъртък (27 януари) в подкрепа на изявление на президента на Република Сръбска (РС) Драган Чавич, който призова всички политически партии в РС и БиХ да съдействат за правилното функциониране на държавата и на институциите на областно ниво. Клиф предупреди, че неотдавнашните политически търкания биха могли да отклонят БиХ от основните й цели - създаване на работни места, започване на преговори с ЕС по Споразумението за стабилизация и асоцииране и присъединяване към програмата на НАТО "Партньорство за мир".
						Също в четвъртък номинираният за премиер на РС Перо Букейлович заяви, че може да покани основната босненска партия СДА да участва в новото правителство на РС. Заместник-председателят на СДА Адил Османович заяви, че партията ще подкрепи всеки кабинет, който възнамерява да се съсредоточи върху реформите за интеграция в ЕС и сътрудничество с Хагския трибунал за военни престъпления. (Независне новине - 28/01/05; ФЕНA, РТРС ТВ - 27/01/05)

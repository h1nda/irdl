Прищина обяви конкурс за създаването на нови национални символи на Косово 
					14/06/2007
					 
						ПРИЩИНА, Косово, Сърбия -- В сряда (13 юни) временното правителство официално обяви конкурс за създаването на нов национален флаг и герб. Конкурсът, основаващ се на плана за контролирана независимост на пратеника на ООН Марти Ахтисаари, е отворен за всички. Предложенията не могат да копират държавните символи на която и да е друга държава, а използваните цветове не могат да повтарят тези на албанския или на сръбския флаг. Всички предложения трябва да бъдат предадени в рамките на две седмици. Победителят ще получи 10 000 евро. 
						Други новини от сряда -- Върховният съд на Косово разпореди Албин Курти, лидер на движението „Ветевендосе” ("Самоопределение"), да бъде задържан за още 30 дни. Той е в ареста от февруари, след провеждането на демонстрация в подкрепа на независимостта, която прерасна в насилие и двама души бяха убити, а много други ранени. 
						Същия ден Полицейската служба на Косово съобщи, че е арестуван 18-годишен косовски албанец по обвинение в нападение срещу възрастна сръбкиня в Прищина, при което е счупил носа на жената. Координационният център за Косово към сръбското правителство заяви, че инцидентът от вторник е бил етнически мотивиран. (Глас явности - 14/06/07; KosovaLive, Фокус, РИА Новости, РТС - 13/06/07)

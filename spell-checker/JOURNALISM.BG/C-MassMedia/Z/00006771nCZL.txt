Шешел е сред 45-те, обвинени в убийство: срещу Милошевич са повдигнати нови обвинения
30/04/2003
Убийството миналия месец на Зоран Джинджич е било част от заговор за сваляне на реформисткото правителство на Сърбия и за връщане на власт на националистическите сили, заяви сръбският министър на вътрешните работи. Полицията е обвинила 45 души за участие в убийството, включително политика-ултранационалист Воислав Шешел.
(Ню Йорк Таймз, Индипендънт - 30/04/03; Сръбското правителство, АП, Ройтърс, АФП, ВВС, СNN, Радио Б92, Гласът на Америка - 29/04/03)
 
 
Полицията в Сърбия е предявила официално обвинение на 45 души за участие в убийството на 12 март на премиера Зоран Джинджич. Списъкът на обвинените включва лидера на сръбската Радикална партия Воислав Шешел, висши длъжностни лица и десетки представители на сръбския подземен свят. С отделен акт властите са обвинили бившия югославски президент Слободан Милошевич и шестима други в опит за убийство на опозиционния политически лидер Вук Драшкович през 2000 година.
По време на пресконференция във вторник (29 април) вътрешният министър Душан Михайлович каза, че убийството на Джинджич е част от заговор под кодовото название " Да спрем Хага", който е целял да свали сръбското реформистко правителство и да върне на власт националистическите сили.
"Това беше терористично-политическо убийство," посочи Михайлович.
Той добави, че двама босове на престъпната групировка "Земун" са планирали и извършили убийството. Душан Спасоевич е бил убит в престрелка с полицията, докато е отказвал да се предаде. Милорад Лукович, бившият командир на разформирован елитен полицейски отряд и основен заподозрян за убийството на Джинджич, както и още девет заподозрени са все още на свобода.
Шешел, който се предаде на Трибунала на ООН на 23 февруари и сега очаква своя процес в Хага, е обвинен в подбудителство. Твърди се, че той е подстрекавал двамата босове на престъпната групировка да извършат убийството.
Политикът-ултранационалист е сред петимата- включително Раде Булатович, съветник по въпросите на сигурността на бившия югопрезидент Воислав Кощуница, както и бившия шеф на военното разузнаване Ацо Томич- които са обвинени в " съучастие в извършването на враждебни действия". За Булатович и Томич се твърди, че са обещали на заговорниците, че армията няма да се намеси и предотврати извършването на държавен преврат след убийството на Джинджич. Михайлович каза, че 15 души са пряко замесени в заговора, докато останалите са обвинени в замисляне или в непряко подпомагане изпълнението на плана.
Кощуница направи изявление във вторник, в което той характеризира Булатович като "политически затворник" и призова властите незабавно да го освободят. Кощуница неколкократно обвинява сръбското правителство в използване на разследването на убийството за компрометиране на неговата Демократическа партия на Сърбия.
С отделен акт от вторник сръбското вътрешно министерство обвини седем души, включително Слободан Милошевич, в опит за убийство на лидера на Сръбското движение за обнова Вук Драшкович през юни 2000 година. Петима от обвинените са бивши служители на Държавна сигурност. Шестият е бившият началник на ГЩ на югоармията Небойша Павкович.
Според Асошиейтид Прес Милошевич може да бъде съден в Сърбия в негово отсъствие. Делото му в Хага не се очаква да приключи преди 2005 година.
Преди няколко дни сръбската полиция предяви обвинения срещу него за подбудителство към убийството през август 2000 година на друг политически опонент, бившия сръбски президент Иван Стамболич.

Дьо Кермабон: статуквото в Северно Косово е неустойчиво
					12/04/2010
					Ръководителят на ЮЛЕКС Ив дьо Кермабон е твърде песимистично настроен по отношение на паралелните структури на управление в Северно Косово. Той потвърди позицията на ЕС за Косово като "единно, законно и съдебно пространство и митническа зона".
					От Линда Карадаку за Southeast European Times в Прищина -- 12/04/10
 
					 
						
Ръководителят на ЮЛЕКС Ив дьо Кермабон. [Лаура Хасани/SETimes]
						ЕС реши да увеличи присъствието си в Северно Косово с откриването на 26 март на офис на ЕС в Митровица. На откриването присъства координаторът на ЕС за северната част на страната италианският дипломат Майкъл Гифони, ръководителят на бюрото за връзка с Европейската комисия в Косово Картан Бьорсон и ръководителят на ЮЛЕКС Ив дьо Кермабон. 
						В ексклузивно интервю за SETimes, Дьо Кермабон разисква въпроси, свързани със Северно Косово, както и желанието си да остане ръководител на ЮЛЕКС след изтичане на мандата му през юни. 
						
						SETimes: Какви трудности смятате, че същестуват по пътя на установяване на върховенството на закона в Косово? 
						
						Ив дьо Кермабон: Работата на ЮЛЕКС е насочена към две области: наставления, мониторинг и консултиране (НМК) и изпълнителни функции. Макар че в медиите не е достатъчно отразено, усилията на ЮЛЕКС основно са насочени към осъществяване на нашите функции, свързани с НМК. Целта ни е развитието на полицията, правосъдната и митническата система на Косово да постигнат устойчивост, отчетност, мултиетничност, свобода от политическа намеса и придържане към международно признатите стандарти и най-добрите европейски практики. Дългосрочният план е да издигнем тези институции на европейско равнище. 
						
						SETimes: Колко време ще отнеме това? 
						
						Дьо Кермабон: Tова зависи от институциите на Косово. През първите шест месеца от работата ни в Косово, бяха направени повече от 2 500 оценки от 400 експерти на ЮЛЕКС. Подробният доклад показа, че в сравнение с Косовската полиция и митници, наказателното съдопроизводство и съдебната система са значително по-слаби по отношение на способността им да раздават независимо правосъдие. 
						В доклада се съдържат много препоръки за ключовите реформи [в областта на правосъдието, полицията и митниците], които се осъществяват от местните институции и техните колеги от ЮЛЕКС. Смятаме, че е постигнат напредък. Една от най-големите грижи на ЮЛЕКС обаче е необходимостта да се увеличи доверието на обществото, като се намали уязвимостта на съдиите и прокурорите към натиск и корупция. 
						
						SETimes: Какъв напредък имате предвид? 
						
						Дьо Кермабон: ЮЛЕКС извърши забележителна работа по отношение на изпълнителния си мандат. В нашия съдебен компонент съдии на ЮЛЕКС са издали 63 присъди и са провели 516 изслушвания, а прокурорите на ЮЛЕКС отговарят за 1 073 дела. 
						Що се отнася до дела, свързани с организираната престъпност Отделът за организирана престъпност на Специалната прокуратура на Република Косово е разгледал 45 дела. Трийсет и три дела, свързани с организираната престъпност са на етап преди съдебен процес, три са на етап съдебен процес, а три вече са получили присъди. 
						Освен това съдии на ЮЛЕКС са издали присъди по шест дела, свързани с корупция. Специални полицейски части, гранична полиция и митнически служители присъстват 24 часа, седем дни от седмицата на гранични пунктове 1 и 31 и са установили отново митнически режим на тези пунктове. Това показва съществено подобрение в събирането на приходи и значително намаляване на контрабандата на петрол. 
						
Статуквото е неустойчиво, заяви ръководителят на ЮЛЕКС. [Лаура Хасани/SETimes]
						Макар че има подобрение, все още предстои много работа. За да се постигнат по-големи резултати обаче, ЮЛЕКС и институциите на Косово трябва да работят заедно. Сами не можем да направим нищо, заедно можем да направим много. 
						
						SETimes: Какъв е подходът на ЮЛЕКС към установяване на върховенството на закона в Северно Косово? 
						
						Дьо Кермабон: Всички 27 страни членки са ангажирани с европейската перспектива както на Косово, така и на Сърбия... естествено това също включва и Северно Косово. Задачите на ЕС и ЮЛЕКС за северната част са същите както и за цяло Косово - да се укрепи доброто управление, социално-икономическото развитие, върховенството на закона и местните инициативи, като същевременно се работи за изграждането на стабилно и мултиетническо общество. 
						Статуквото е неустойчиво и следователно ЕС желае да намери прагматични начини да придвижи нещата напред във всички тези области. 
						
						SETimes: Кога очаквате завръщането на албанските и сръбски съдии и прокурори? 
						
						Дьо Кермабон: Пръв мой приоритет е завръщането на косовските сръбски и косовските албански съдии и прокурори в Районния съд на Митровица, за да се осигурява правосъдие от местна, мултиетническа и единна съдебна система. ЮЛЕКС работи по споразумение с Прищина и Белград и се надява, че бързо ще бъде намерено решение. Правосъдие [трябва да] се раздава от единна, мултиетническа съдебна система. 
						
						SETimes: Като неутрална мисия как оценявате общуването си с властите в тези столици? 
						
						Дьо Кермабон: Вярвам, че напредък може да се постигне само чрез диалог. Контактите на техническо равнище както с Прищина, така и с Белград са от съществено значение, за да вървим напред. Такива контакти се осъществяват на регионално равнище също и със Скопие, Тирана и Подгорица. 
						Правителството на Косово е редовно информирано за тези дискусии. Целта на дискусиите е да се подобри обмена на информация в борбата срещу организираната престъпност, трансграничната престъпност и контрабандата. Дискусиите се осъществяват от нашите технически експерти, които ходят и в Белград. Служителят ни за връзка в Белград, който работи заедно с върховния представител на ЕС, също участва в дискусиите на тези въпроси. 
						
						SETimes: Провеждат се много дискусии и се дават много препоръки за борбата срещу корупцията и организираната престъпност в Косово. Високопоставени представители на ЮЛЕКС също потвърдиха, че се водят разследвания на високо ниво. Кога можем да очакваме резултати? 
						
						Дьо Кермабон: Мисията на ЮЛЕКС никога не е съобщавала и [никога няма да съобщи] за арести, тъй като това ще попречи на работата на прокурорите и на полицейските следователи. Съобщава се само, че прокуратурата работи по някои интересни случаи. Едва в края на подобни разследвания може да се направи заключение дали отделни лица са били изправени пред съда за честен и публичен съдебен процес. 
						
ЮЛЕКС извърши забележителна работа по време на мандата си, каза Дьо Кермабон. [Гети Имиджис]
						
						SETimes: Кога очаквате да започнете да събирате приходи от мита на северната граница? 
						
						Дьо Кермабон: Митнически служители на ЮЛЕКС присъстват двайсет и четири часа в денонощието на граничните пунктове, за да установят отново митнически контрол. Те не събират мита. Нашите митнически служители регистрират превозните срадства, шофьорите и стоките и фотокопират документите. Тази информация се споделя с данъчните власти на Косово и Сърбия. Откакто ЮЛЕКС присъства на гранучни пунктове 1 и 31, контрабандата намаля с приблизително 60%. Това доведе до увеличаване на приходите с 1,5 милиона евро месечно на терминала в Южна Митровица. Въпросът за събиране на приходи на пунктове 1 е 31 трябва да бъде решен на политическо равнище, а ние като мисия за техническата страна на върховенството на закона, не можем да го решим. 
						
						SETimes: Как ще коментирате неотдавнашните нападения срещу ваши автомобили и хора на север? 
						
						Дьо Кермабон: Tози престъпен акт само още повече подчертава необходимостта да се усили върховенството на закона в Северно Косово. Извършителите на подобни действия няма да успеят да отнемат достъпа на хората до върховенството на закона. ЮЛЕКС, заедно с правните институции на Косово ще продължат да работят за осигуряване на хората онова, което е тяхно законно човешко право. 
						Подобни инциденти не служат на интересите на хората в регион с европейска перспектива и ние искаме всички партии да използват влиянието си, за да предотвратяват подобни инциденти в бъдеще. Полицията на ЮЛЕКС и Косовската полиция разследват случая. 
						
						SETimes: Смятате ли, че ще продължите да работите на сегашния си пост? 
						
						Дьо Кермабон: Изразих готовността си да остана и след 14 юни. Мандатите на ръководителите на мисии обаче са свързани с продължителността на съвместни действия [или решения на севета]. Това е стандартно правило за всички мисии на ЕС в света. Държавите членки на ЕС ще обсъдят това във връзка с решение от Брюксел за удължаване на мандатите.

Членството на Хърватска в "Партньорство за мир" води до ангажименти
20/01/2003
Членството в програмата "Партньорство за мир" (ПзМ) косвено гарантира степента на сигурност за страната-членка. Освен това, то определя и някои ангажименти. До каква степен Хърватска е готова поеме тези ангажименти и колко от тях вече са изпълнени?
Миленко Книвалд за Southeast European Times от Загреб -- 20/01/03
 
 
Изминаха повече от две години от присъединяването на Хърватска към програмата "Партньорство за мир" (ПзМ). Въпреки че членството в програмата косвено гарантира определена степен на сигурност за страната-членка, то води и до някои ангажименти. Степента, до която Хърватска е готова да приеме тези ангажименти, е спорна тема. Мненията по въпроса за това какво означава членството в ПзМ се различават, различават се и становищата относно ясно изразената политика на правителството за приближаване и присъединяване към НАТО.
Войската и полицията, създадени във военновременна ситуация, трябва да бъдат трансформирани. В това отношение полицията е постигнала по-големи успехи. Системата е приспособена и броя на полицейските служители е намалена до 6 500 души. При реформата на армията има още какво да бъде постигнато.
Въпросите на отбраната и военните въпроси са много важна и изключително деликатна част от Плана за действие на страните-членки. Реформата цели създаването на модерна, добре оборудвана и ефективна войска, способна да поема нови задачи и международни ангажименти, включително операции под командването на НАТО. В допълнение, тя трябва да постигне "взаимозаменяемост" с други сили на алианса.
"Хърватска няма ясна представа за това, къде е мястото й в алианса и ние трябва да признаем това", заяви хърватският министър на отбраната Желка Антунович. "Но като член на НАТО, ние ще разделим отбранителните си функции с алианса и ще намалим собствените си сили, което означава, че част от нашето военно оборудване ще бъде намалено до възможно най-ниското ниво. Трябва да определим приоритетите си и размера на армията и да разпределим към тях средствата, с които разполагаме. Не можем да поддържаме всички видове войски". Според Антунович, Хърватска ще съкрати максимално въздушните си сили, защото НАТО предлага намаляване на съществуващите военни възможности. Това означава по-малък брой на самолети, кораби, оръжия и военни бази.
Понастоящем военноморският флот се състои от Командването в Сплит, флота на бреговата охрана и свързани с тях подразделения. Пехотата ще остане най-голямата част от въоръжените сили, но вместо сегашните шест зони със самостоятелно командване, тя ще бъде организирана в четири района: Загреб, Осиек, Сплит и Риека, с главна щаб-квартира в Карловац.
"С всяка следваща година ще бъдат извършвани все повече съкращения, в зависимост от финансовите възможности", заяви бригаден генерал Владо Кондич, отговарящ за личния състав към Министерство на отбраната (МО). "Например, през последната година 1 000 души са напуснали МО. През тази година този брой ще се увеличи двойно. Повечето от хората, които напускат по собствено желание, са висококвалифицирани специалисти - лекари и компютърни програмисти - главно защото заплатите при техните професии са много по-добри в цивилния сектор, отколкото в армията".
"Дори да се нуждаем от такъв вид професионалисти, политиката за съкращаване на състава е такава, че през първите две години ще освободим всеки, който желае да напусне", казва Кондич. "По-късно ще бъдат извършвани планови уволнения, с цел да запазим възможно най-много способни хора".

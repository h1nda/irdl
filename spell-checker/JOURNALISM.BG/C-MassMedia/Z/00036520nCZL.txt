Вотът на недоверие в Румъния се провали 
					28/10/2010
					 
						БУКУРЕЩ, Румъния -- В сряда (27 октомври) правителството оцеля след вота на недоверие, внесен от опозицията. Правителството бе обвинявано в провал в справянето с икономическата криза. Само 219 депутати гласуваха срещу кабинета, докато за свалянето му бяха необходими 236 гласа (50 % + 1 от членовете на парламента). Нямаше гласове, подадени за правителството, тъй като депутатите от управляващата партия решиха да се въздържат от гласуване. Това беше вторият вот на недоверие, който правителството на министър-председателя Емил Бок успява да преодолее. Първият беше през юни. 
						Докато течеше гласуването, около 30 000 души се присъединиха към антиправителствения протест пред сградата на парламента. Група демонстранти хвърляха пластмасови бутилки и камъни по полицията, която използва сълзотворен газ, за да ги разпръсне. Профсъюзите заявиха, че сред протестиращите е имало провокатори, тъй като те по-рано бяха призовали участниците да се въздържат от насилие. (АП, Синхуа, Медиафакс, Ройтерс - 27/10/10)

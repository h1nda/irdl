Македония премахва митническите налози върху много изделия
					08/02/2011
					Очакват се по-ниски цени след решение на правителството да премахне митническите тарифи.
					От Марина Стояновска за Southeast European Times от Скопие -- 08/02/11
 
					 
						
Македонският министър на икономиката Фатмир Бесими. [Ройтерс]
						От началото на годината над 100 различни видове изделия са били внесени в Македония безмитно. 
						Промяната се дължи на усилията на страната да приложи своето Споразумение за стабилизация и асоцииране (ССА) с ЕС. 
						Според министъра на икономиката Фатмир Бесими това ще помогне на македонската икономика и чрез увеличаване на конкурентоспособността на местните производители. 
						"Елиминирането на тарифите стана постепенно за няколко години," каза той. "Този период бе достатъчен за местните дружества да се сдобият със съответните сертификати за качество и да се приспособят към новите условия." 
						Подобно на него представителят на македонската търговска камара Митко Алекос приветства промените, заявявайки, че те ще насърчат македонските производители да се модернизират, за да намалят производствените си разходи. 
						Най-голям е спадът в цените на обувките, където бе елиминирана тарифата от 5 %. Но потребителите, закупуващи хранителни продукти, платове, уреди, мебели, петролни продукти, някои автомобили и много други изделия, също получават повече срещу всеки свой денар. 
						Не се забелязва голяма промяна в цените на автомобилите, където тарифата бе само 1 %. Средната икономия за автомобил от среден клас е 100 евро. 
						Все пак "намаленията в цените на луксозните автомобили вероятно ще бъдат по-големи," каза дилърът на "Пежо" в Скопие, Даниел Войновски, за SETimes. 
						Тарифите за селскостопанските продукти ще останат частично в сила. Правителството се стреми да защитава местното селско стопанство, което не се обхваща от ССА. 
						Намаленията ще орежат приходите, получавани от митнически налози. Все пак македонските власти не очакват това да окаже съществено влияние върху икономическия растеж, който според прогнозите тази година ще бъде 3 %. 
						Според Лидия Митева, ръководител на НПО "Можам", решението има за цел да помогне на македонската икономика да проникне по-лесно на европейския пазар. 
						 "То се базира на допускането, че предвид корекциите и достъпа до този огромен пазар тя ще може да се справи с конкуренцията в ЕС. Днес вече няма асиметрия и има по-голямо намаление на митническите налози върху македонските продукти в ЕС отколкото от ЕС за Македония," каза тя за SETimes. 
						Някои казват, че все още не са забелязали положителния ефект от премахването на митническите налози. 
						"Ще трябва да видим на практика колко ще намалеят цените на продуктите. От гледна точка на увеличената конкуренция това е чудесно, разбира се, защото ще повиши предлагането на пазара и ще имаме по-голям избор," каза жителката на Скопие Кати Панкова за SETimes. 
						Фирмите междувременно вече съобщават за подобрения. 
						"За всеки продукт няма по-ниски цени в региона и страните от ЕС от тези в Македония. Много от позициите в списъка са ресурси, от които се правят други продукти, и ниските цени ще насърчат развитието на промишления капацитет," каза вносителят на пластмаси Владе Найдовски за SETimes. 
						Найдовски обясни, че цените на маркучите, листовите материали, фолиата и други ще се намалят с близо 2,5 %. "За мен това е добър шанс да реализирам по-големи печалби, защото мога да предлагам продуктите си на по-ниски цени."

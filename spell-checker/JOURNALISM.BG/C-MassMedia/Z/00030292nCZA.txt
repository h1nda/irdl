Предприемач дава надежда на град в БиХ
					18/05/2009
					Предприемач от Горажде закупи машини за обработка на пластмасови отпадъци, инвестиция, която е добре дошла за опустошения град.
					От Юсуф Рамаданович за Southeast European Times от Сараево – 18/05/09
 
					 
						
Населението на Горажде е бедно и домакинствата се препитават главно със земеделие и отглеждане на добитък. [АФП]
						Абдулах Хасанагич е гордият собственик на "АС Кампъни” в Горажде, малък град на река Дрина до сръбската граница в Източна Босна. Опустошен по време на конфликта от 1992-1995 г., градът приветства всички предприемачески усилия, водещи до икономическо съживяване. 
						Според някои изчисления преди началото на войната в Горажде са живеели около 100 000 души. Официалната държавна статистика от 2006 г. показва, че жителите на града са 31 000, от които близо 4 000 имат работа, а малко повече от 4100 са безработни. Населението на Горажде е бедно и домакинствата се препитават главно със земеделие и отглеждане на добитък. 
						Преди войната по-голямата част от населението е работело в “Победа”, един от десетте най-големи завода за боеприпаси на Балканите по това време. Днес производството на “Победа” е ограничено. Заводът произвежда основно детонатори за програмите на международната общност за прочистване на останалите мини в Босна и Херцеговина (БиХ). 
						Хасанагич е закупил машина за обработване на пластмасови отпадъци от Китай и тази пролет ще започне да рециклира пластмасови отпадъци. Той вече има завод за производство на пластмасови детайли, но новата машина ще му позволи за рециклира пластмасови бутилки, щайги и други отпадъци от пластмаса в БиХ и да произвежда изцяло нови продукти. 
						Идеята за рециклирането идва след посещение на словенска бизнес делегация. "Те искаха да събирам пластмасови опаковки и да ги изпращам в Словения," казва Хасанагич. "Разбрах обаче, че същият вид рециклиране може да се извършва и тук, в Босна." 
						Той твърди, че е инвестирал в оборудването около 250 000 евро. При цена от 0,5 евро/кг той вече е закупил 70 т пластмасови отпадъци от доставчици в Сараево, Тузла, Травник и други градове. 
						Рециклиращата машина е многофункционална. Тя мие, разпределя, смила и преобразува пластмасовите отпадъци в гранулат, който се използва за производството на нови продукти от пластмаса. Китайски и словенски компании също проявяват интерес към закупуването на гранулат, казва Хасанагич. 
						Освен печалби, предприемаческите усилия носят и значителни ползи за околната среда. Пластмасовите изделия са големи замърсители. Всяка година по река Дрина плуват големи количества пластмасови отпадъци, а за тяхното разграждане са необходими от 100 до 400 години. 
						Хасанагич казва, че въпреки външното търсене на гранулат, първоначално той ще бъде използван като суровина в завода за производство на различни пластмасови опаковки. Ако успее, той планира да започне производство на продукти за електрическата индустрия, както и инструменти за селското стопанство.

Министрите от НАТО предложиха план за действие за партньорство със Сърбия
					05/12/2008
					 
						БРЮКСЕЛ, Белгия -- Министрите на външните работи и на отбраната от НАТО са изготвили план за действие по програмата „Партньорство за мир” за разширяване на сътрудничеството със Сърбия, предадоха медиите в четвъртък (4 декември). В общо изявление от сряда в края на тяхната двудневна ежегодна среща в Брюксел министрите заявиха, че подкрепят процеса на евро-атлантическа интеграция на Сърбия „в светлината на новия ангажимент на правителството към евро-атлантическите ценности и партньорство”, подчертавайки, че неотдавнашното подписване на споразумението между НАТО и Сърбия за сигурността в обмена на информация представлява важна стъпка в тази посока. (Б92, Бета - 04/12/08)

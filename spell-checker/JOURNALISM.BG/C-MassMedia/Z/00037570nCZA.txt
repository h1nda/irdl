Турция подкрепя мирния процес в Афганистан
					25/02/2011
					Афганистански представители, които посетиха Анкара, получиха силни обещания за подкрепа от турските власти.
					От Алакбар Рауфоглу за Southeast European Times -- 02/25/11
 
					 
						
Афганистанският президент Карзай се срещна с турския премиер Реджеп Тайип Ердоган (вдясно) през декември. Тази седмица Турция потвърди ангажимента си за подкрепа на помирението в Афганистан. [Ройтерс]
						Десет членове на Върховния съвет за мир на Афганистан бяха на четиридневно посещение в Турция тази седмица, имащо за цел укрепване на двустранните отношения. 
						Водена от председателя си, бившия президент Бурханудин Рабани, делегацията се срещна с турския президент Абдула Гюл и премиера Реджеп Тайип Ердоган, както и с депутати от парламентарната група за турско-афганистанско приятелство. 
						Водачът на групата, депутатът Махмут Есат Гювен, каза за SETimes, че Анкара е предложила "неограничена подкрепа" за процеса на помирение в Афганистан. 
						 "Уверихме нашите афганистански приятели, че сме готови за саможертва в името на всяко положено от тях мирно усилие, доколкото можем," каза той. 
						Турция вече е дала значителен принос, особено в областта на инфраструктурата, добави Гювен. "Отворили сме болници там, обучили сме техните въоръжени сили и армията," каза той. "Наши компании работят там, а ние приемаме техни студенти в нашите университети." 
						Що се отнася до подробностите от посещението на Върховния съвет за мир, той каза, че афганистанската делегация е поискала помощта на Анкара за сформирането на нов парламент, както и на афганистанския състав на двустранната приятелска група. 
						Националното събрание на Афганистан проведе първото си заседание на 26 януари, но не стигна до избор на председател или създаване на парламентарни комисии. 
						 Целта на Анкара, каза Гювен, е да привлече на масата на преговорите всички страни с изключение на талибаните, които той определи като "незаконна организация". 
						Не всички са убедени, че посредническите усилия на Турция са в правилната посока. Гьохкаръ Чапоглу, председател на Анадолската фондация за стратегически проучвания със седалище в Анкара, смята, че условията за такъв подход не са подходящи. 
						 "Говорим за страна, където меката власт няма да има ефект и където всички страни се бият; те не се харесват помежду си, както и онези, които подкрепят съперниците им," каза той за SETimes. 
						"По-добре би било Турция да намери по-силен начин да допринесе за мира в Афганистан като член на международна коалиция," каза Чапоглу. 
						Други анализатори обаче са по-обнадеждени. Серджан Доган, афганистански специалист в анкарския Център за близкоизточни стратегически науки, смята, че Турция може да успее да допринесе за помирението. 
						Това е вярно, особено в случай че Турция подаде ръка на други страни, заинтересовани от бъдещето на Афганистан, включително Таджикистан, Узбекистан и Туркменистан. 
						 "Сега е моментът да говорим за неограниченото сътрудничество на Анкара с всички политически играчи," каза Доган.

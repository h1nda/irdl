Според доклад за трафика на хора БиХ е направила голяма стъпка напред 
					15/06/2010
					 
						ВАШИНГТОН, Съединени щати -- Босна и Херцеговина (БиХ) напълно отговаря на минималните стандарти за премахване на трафика на хора, според Доклада за трафика на хора за 2010 г., публикуван от Държавния департамент на САЩ в понеделник (14 юни). Документът прави оценка на усилията на 177 държави в борбата с престъпността. Той класира държавите в три категории според постиженията им в борбата с незаконния трафик, като тези с най-ниска оценка са поставени в Категория 3. За пръв път в историята си БиХ, която от дълго време беше в групата на страните от Категория 3, е изкачила стълбицата до Категория 1. Хърватия също е класирана във висшата категория, но към нея са отправени препоръки да засили дейността си по идентифициране на жертвите на трафик сред уязвимите общности и да засили партньорството си с неправителствените организации. 
						Албания, България, Кипър, Гърция, Косово, Македония, Черна гора, Сърбия, Румъния и Турция са в Категория 2 като източници, транзитни държави и крайни дестинации за трафика на хора и експлоатацията на принудителен труд. (Кохавижън, Гласът на Америка, РТК, Телеграфи, Шекули, Топ Ченъл, Уебсайт на Държавен департамент на САЩ, Медиафакс, Медиапул, Радио Свободна Европа, Фена, ХИНА, Макфакс - 14/06/10)

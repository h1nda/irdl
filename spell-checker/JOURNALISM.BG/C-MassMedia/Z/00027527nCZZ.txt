Наука и технологии: Броят на трансплантациите на органи в Гърция се увеличава
					25/08/2008
					Гърция се стреми към 110-процентно увеличение на трансплантациите на органи спрямо предходната година. Още в новините: около 2 000 румънци притежават имоти на Луната; сръбски хакери атакуваха официалния уебсайт на Прищина.
					 
						
Трансплантации на органи се извършват все по-често в Гърция. [Архив]
						Броят на трансплантациите на органи в Гърция се е увеличил със 110 % от началото на тази година спрямо предходната година, според представените от гръцките медии статистики във вторник (19 август). Проучванията сочат, че гърците показват по-голяма търпимост към даряването на органи и вече не го смятат за табу. 
						 *** 
						Около 2 000 румънци притежават имоти на Луната, съобщи “Адевърул” във вторник (19 август). Продажбите на лунни имоти започнаха през 1980 г., когато американският гражданин Денис Хоуп започна да сключва договори за продажба. Оттогава около 6 млн. души от цял свят са станали собственици.
						*** 
						Министерството на националното образование на Турция ще изпрати около 1 400 студенти по програми за магистърска и бакалавърска степен в чужбина през учебната 2008-2009 година. Инициативата е част от програмата “5 000 студенти за пет години”, която подкрепя талантливи студенти, които искат да продължат своето образование в чужбина.
						*** 
						Граничният пропускателен пункт "Богородица" между Гевгелия в Македония и Мачуково (Евзони) в Гърция получи митнически скенер от последно поколение, който може да обработва между десет и 100 коли на ден. Оборудването вече помогна на граничните служители да залавят наркотици, злато и други недекларирани стоки.
						*** 
						
						Сръбски хакери атакуваха официалния уебсайт на община Прищина в четвъртък (21 август). Те замениха главната страница на уебсайта на Прищина с карта на бивша Югославия с петолъчка в средата. Властите възстановиха истинската страница след около час.
						*** 
						Първото хибридно такси заработи в Атина. Макар и по-скъпи от класическите автомобили, хибридните коли имат по-нисък разход на гориво при по-ниска скорост, като двигателят спира напълно, когато автомобилът не се движи.
						*** 
						Все повече гръцки дружества от сектора на високите технологии търсят възможности за развитие в Румъния и България. Дружества като “Интраком Аи Ти Сървисиз”, “Алтек”, “Профайл” и “Плесио Компютърс” вече бележат успехи на пазарите на други балкански държави.
						*** 
						Според последни статистически данни почти 1,3 млн. домакинства са използвали интернет в Сърбия през миналата година. Около 23 % от сърбите, най-вече между 16- и 24-годишна възраст, използват интернет. До момента в страната са регистрирани общо 159 интернет доставчици.
						
						(Различни източници – 18/08/08-25/08/08)

Представители на ЕС и САЩ се срещнаха с босненски лидери
					09/10/2009
					 
						САРАЕВО, Босна и Херцеговина (БиХ) -- Политически лидери проведоха работна среща в четвъртък (8 октомври) с високопоставени представители на ЕС и САЩ преди официалните дискусии в петък относно безизходното положение, което блокира реформите от месеци. Премиерът на Република Сръбска Милорад Додик каза, че разговорите, проведени във военната база "Бутмир" край Сараево, са засегнали основно държавната собственост, евентуални промени в конституцията, изпълнението на условията за закриване на Службата на върховния представител и критериите за либерализиране на визовия режим. Шведският външен министър Карл Билт, чиято страна понастоящем заема ротационното председателство на ЕС, заместник държавният секретар на САЩ Джеймс Стайнбърг и еврокомисарят по разширяването Оли Рен взеха участие в разговорите. Според местните медии не е било постигнато никакво споразумение, но не е бил отхвърлен и нито един от предложените варианти. Следващата среща е насрочена за 20 октомври. (Фена, СРНА, Дневни Аваз, РТРС, АФП, Би Би Си - 08/10/09)

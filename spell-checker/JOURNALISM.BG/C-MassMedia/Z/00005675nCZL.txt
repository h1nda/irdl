Миротворците на НАТО провеждат учение в Косово
16/01/2003
В сряда (15 януари) НАТО започна военно учение в Косово, за да покаже трайната ангажираност на алианса с мира и стабилността на Балканите.
(AП - 15/01/03; КФОР - 14/01/03)
 
 
В сряда (15 януари) НАТО започна военно учение в Косово, за да покаже трайната ангажираност на алианса с мира и стабилността на Балканите. Учението с кодово име "Бърз миротворец 2003" ще продължи един месец и има за цел да обучи и подобри уменията на резервните сили на НАТО за провеждане на мироопазващи операции в региона. Учението започна с нископрелитащи хеликоптери и парашутен десант.
В "Бърз миротворец 2003" участват американски и британски части от сформираните неотдавна "Сили зад хоризонта" (СЗХ) - обединение на военни части от страни-членки на НАТО и на програмата "Партньорство за мир". СЗХ се състои от Оперативни резервни сили (ОРС) и Стратегически резервни сили (СРС), всяка от по четири баталиона. Относителното предимство на СЗХ пред другите сили от миналото е в по-бързото им разполагане.
ОРС и СРС са многонационални сили, изключително маневрени и функционални.
ОРС могат да се подготвят за акция в много кратки срокове и се нуждаят само от 72 часа, за да разположат първите си командни части и маневрени единици. Те са в състояние да окажат солидна подкрепа на силите в Босна и Херцеговина, така че да се справят с всеки военен конфликт.
СРС имат широк войскови капацитет. Те включват пехота и въздушни десанчици, военни части за сухопътни, морски и въздушни операции, военна авиация, бронирани сили и части за артилерийско и въздушно нападение.
Освен британските ОРС и американските СРС, в учението участва и подразделение от Многонационалната бригада (Юг Запад) на КФОР. Целта е подобряване на оперативните действия и тренировка на уменията при провеждане на комбинирани операции в пресечени местности.
Говорителят на КФОР и командир на ескадрила Тони Адамс съобщи за АП, че по-голямата част от участниците са американски войници, разположени в Италия и Германия, но не даде информация за точния им брой.
За ръководител на учението беше назначен командващият КФОР генерал-лейтенант Фабио Мини, а за координатор - адмирал Грегъри Джонсън, командващ Обединените въоръжени сили на НАТО за операциите на Балканите. И двамата ще действат под ръководството на Върховния главнокомандващ Обединените въоръжени сили на Европа ген. Джоузеф Ралстън.
Според изявление на КФОР, "Бърз миротворец 2003" е едно от серията учения, целящи да осигурят готовността на СРС и други резервни сили, предназначени за операции в Косово и Босна и Херцеговина, да бъдат включени по всяко време в операции на КФОР.
НАТО започна мироопазващата си мисия в Косово след 78-дневната въздушна акция в провинцията през 1999 г. и оттогава отговаря за сигурността в региона. Постепенно съставът на силите беше намаляван и днес от първоначалните 50 000 души, КФОР наброява около 30 000 миротворци от 37 страни-членки на НАТО и други страни.

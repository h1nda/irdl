Протестантите в Косово разказват за трудностите и оцеляването си
					22/12/2010
					В ексклузивно интервю протестантският пастор Артур Красничи разказва, че неговата общност среща трудности и нетърпимост.
					От Линда Карадаку за Southeast European Times от Прищина – 22/12/10
 
					 
						
Пастор Артур Красничи оглавява протестантската общност в Косово. [Линда Карадаку/SETimes]
						Малката протестантска църква в центъра на Прищина съществува от около 1985 г. Оттогава нейното паство е достигнало около 6 000 вярващи, а в Косово са изградени още 21 църкви. 
						Според духовния водач на общността, пастор Артур Красничи, вероизповеданието непрекъснато среща пречки в държава, където ислямът е преобладаваща религия. 
						„В тази част на Балканите, а също и сред албанците, религията винаги е играела роля или [по-скоро] е била използвана от политиците за изборни или други цели”, каза той за SETimes. 
						Протестантите, посочва той, живеят в атмосфера на безпокойство. „Посещават ги в домовете им, заплашват ги, че за тях няма да има място, където да бъдат погребани, когато умрат, а техните семейства често са изолирани”, казва той. 
						Понякога натискът е под формата на физическо насилие. В Призрен, разказва Красничи, по-рано тази година мюсюлмански екстремисти са нанесли побой над протестанта Бесим Айети от Косово. Шестима души са били арестувани, но след това освободени поради липса на доказателства. 
						Според протестантите друг пример за сплашване е решението на ислямската общност в Дяково да публикува на уебсайт списък на протестантските мисионери и водачи, както и техните адреси. 
						Информацията е премахната след оплаквания до властите. 
						Според Красничи протестантите срещат правни пречки, когато искат да строят църкви, а в някои случаи дори нямат право да погребат своите покойници. 
						Вместо това, казва той, те трябва молят ислямските имами да извършат погребението и заплащат такса на ислямската общност за тази услуга. 
						„Тогава мюсюлманите казват: "Можете да станете протестанти, но в крайна сметка трябва да дойдете при нас, за да бъдете погребани, защото няма друго място, където да отидете”, разказва той. 
						Общността се бори срещу тези обременяващи ограничения и е представила доводите си пред Върховния съд. Особена загриженост, посочва Красничи, поражда сегашният закон за религиозната свобода. 
						 „Законът ясно постановява, че религиозните общности в Косово не са юридически лица. Това означава, че ние нямаме право да имаме имоти или да наемаме хора”. 
						Групата също така планира да оспори финансирането от министерството на образованието на ислямско медресе в столицата. Като призовават за ясно разделение на религията от държавата, те заявяват, че правителството не трябва да участва във финансирането на религиозни общности.

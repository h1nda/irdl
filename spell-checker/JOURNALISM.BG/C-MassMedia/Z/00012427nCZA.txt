Албания се стреми да развива туризма 
					26/10/2004
					Представителите на прохождащата албанска туристическа индустрия организираха специална проява, целяща да популяризира националния туристически потенциал. Според мнозина, след като получи тласък, туризмът може да се превърне във важна част от икономиката на страната. 
					От Арди Пулай за Southeast European Times в Тирана -- 26/10/04
 
					 
						
Албания предлага на туристите множество забележителности, включително културно-исторически паметници. [Архив]
						Албания отбеляза Световния ден на туризма миналия месец със специална проява, която целеше да популяризира националния туристически потенциал. Общо 250 посетители от Албания и чужбина присъстваха на Вечерта на албанския туризъм в хотел Рогнер в Тирана. 
						Проявата бе организирана от членовете на Албанското туристическо сдружение с подкрепата на проект, финансиран от Американската агенция за международно развитие и фокусиран върху развитието на албанското предприемачество и услуги на експортните пазари. Домакини бяха няколко туристически агенции, тур оператори и хотели. 
						Участниците във Вечерта на туризма получиха информация за най-разнообразни възможности за развлечение, включително пакетни и индивидуализирани ваканционни програми; експедиции до градове, исторически и културни обекти; дейности на открито като планинарство, каяк, колоездене, ски, риболов и лов; или просто възможности за отдих в приятен балнеокурорт или хотел. 
						С оглед подобряване на международния имидж на Албания организаторите поканиха и група чуждестранни журналисти. 
						В рамките на проявата имаше и кръгла маса по проблемите на туризма и публичната администрация. В изказването си на форума албанският министър на туризма Башким Фино посочи, че броят на чужденците, посетили Албания, е нараснал с 15 % през 2004 г. 
						"Броят на туристите, пристигнали в Албания това лято, бе 355 000 души. Това прави 43 000 повече от миналата година. Туристите бяха предимно от Косово и европейски държави," каза Фино. 
						Туризмът в Албания е още в начална фаза на развитие. Десетилетия наред страната бе управлявана от комунистически режим, който не позволяваше на този сектор да се наложи. Същевременно страната предлага множество красоти като средиземноморски плажове, планини, естествени паметници и отдалечени, девствени кътчета. Останките и археологическите съкровища отразяват богата история, датираща от времето на илирите. 
						Според мнозина, след като се развие напълно, този бранш може да се превърне в един от основните източници на приходи. Като част от тези усилия бе стартирана стажантска програма в университета на Тирана, като до този момент са се записали 18 студенти. Освен това бе даден старт на кампания с дигитални пощенски картички, озаглавена "Поздрави от Албания!" с подкрепата на доброволци от Американския корпус на мира. Междувременно Министерството на туризма съдейства за организирането на фото изложба, която представя забележителности от цялата страна.

Сблъсъци помрачиха антиизраелските протести в Атина; Турция отказа да посредничи за Израел
					30/12/2008
					 
						AТИНА, Гърция -- Сблъсъци избухнаха в понеделник (29 декември) по време на демонстрация в Атина срещу военната операция на Израел в Газа, съобщиха медиите. Полицията употреби сълзотворен газ, за да не допусне протестиращите до посолството на Израел. Повече от 3 000 демонстранти, развяващи палестински знамена и скандиращи антиизраелски и антиамерикански лозунги, участваха в демонстрацията, организирана от Комунистическата партия на Гърция и от арабски групировки.
						Други новини - Турция съобщи, че няма повече да посредничи между Израел и Сирия, тъй като израелските атаки в Газа са направили мира "невъзможен". "Израел не може да говори за мир със Сирия, докато води война в Газа", заяви външният министър Али Бабакан пред репортери след среща с гостуващия му египетски колега Ахмед Абдул Гейт. Двамата министри призоваха Израел да спре офанзивата си в ивицата Газа.
						Офанзивата принуди Мурат Меркан, председател на Комисията по външните работи в турския парламент и член на управляващата Партия на справедливостта и развитието (ПСР) да подаде оставка в понеделник като член на турско-израелската интерпарламентарна група за приятелство. Други двама депутати от ПСР напуснаха групата по-късно през деня.
						Междувременно Кипър засили мерките за сигурност в посолствата на страните от Близкия изток, поради ескалирането на насилието в Газа. "Готови сме да се справим с всяка ситуация", заяви министърът на правосъдието и обществения ред Лукас Лука. (AНА-MПА, Експрес, Kaтимерини, EРТ, AФП, AП, Гласът на Америка, Прес ТВ, Aнадолска информационна агенция, Хюриет, Maкфакс, КНА, Фамагуста Газет, Файненшъл Мирър - 29/12/08)

ЕС обявява подкрепата си за страната след убийството на Джинджич
14/03/2003
Докато полицията издирва убийците на сръбския премиер Зоран Джинджич, представители на ЕС пристигнаха в Белград да отдадат последна почит. Председателят на Парламентарната асамблея на Съвета на Европа призова за по-ранното приемане на Сърбия-Черна гора в Съвета.
(Файненшъл Таймс, Електроник Телеграф, Таймс Онлайн, Ню Йорк Таймс - 14/03/03; АП, Ройтерс, БиБиСи, СиЕнЕн, Радио Свободна Европа/Радио Свобода - 13/03/03)
 
 
Сръбската полиция задържа десетки заподозрени в убийството на премиера Зоран Джинджич, който бе прострелян смъртоносно в сряда (12 март) пред сградата на правителството в Белград.
Вътрешният министър Душан Михайлович обяви, че полицията е арестувала повече от 70 души, включително бившия шеф на държавна сигурност Йовица Станишич и неговия заместник Франко Симатович. Осем от задържаните са ръководни фигури в престъпната групировка "Земунски клан", за която се предполага, че стои зад убийството. Главните заподозрени обаче, включително предполагаемият лидер на групата Милорад Лукович, са на свобода.
Лукович е бивш ръководител на сръбските специални полицейски части "Червени барети". Смята се, че той и неговите хора са целели отстраняването на премиера заради борбата му с организираната престъпност. В деня на убийството на Джинджич трябваше да бъдат подписани заповедите за арест на Лукович и други шефове на престъпни групировки. Групата на Лукович се свързва с голяма част от престапленията, извършени в Косово.
Според един от петимата сръбски вицепремиери Жарко Корач, групировката "вероятно е най-добре организираната банда на Балканите, която получава милиони евро от отвличания". Той допълни, че "Земунски клан" има връзки с полицията и достъп до вътрешна информация. "Някои от тях се укриват от няколко дни, което може да се тълкува като признаване на вина. Те обявиха война на нашата страна и ние им обявяваме война", заяви Корач.
Временно изпълняващата длъжността президент Наташа Мичич обяви в сряда извънредно положение. Това дава възможност на полицията да арестува заподозрени без доказателства и да ги задържа до 30 дни без право на адвокат. Мичич заяви, че извънредното положение ще остане в сила до задържането на убийците. Демократическата партия на Сърбия на Воислав Кощуница критикува извънредните мерки и ги нарече "прекалени". Партията призова и за сформирането на временно правителство.
Ръководителят на Пакта за стабилност за Югоизточна Европа Ерхард Бусек заяви, че мафията нееднократно се е опитвала да си осигури политическо влияние в Сърбия. Бусек настоя лидерите на страната да се обединят и заяви, че сега Сърбия "има идеалната възможност да оправи нещата".
Междувременно, върховният представител на ЕС по въпросите на външната политика Хавиер Солана и еврокомисарят по въпросите на външната политика Крис Патън пристигнаха в Белград да отдадат почитта си към Джинджич и да предложат своята подкрепа. "Ние искаме да стане напълно ясно, че възнамеряваме да работим с вас . Няма да има връщане назад - ще ви помогнем да преодолеете всяко препятствие", обеща Патън. Солана заяви пред репортери, че лидерите на Сърбия-Черна гора са заедно в усилията си за преодоляване на тази криза. Той обеща на предстоящата среща на европейските лидери да предложи приемането на допълнителни мерки в помощ на Сърбия-Черна гора.
В четвъртък председателят на Парламентарната асамблея на Съвета на Европа (ПАСЕ) Петер Шидер призова Съвета да обмисли приемането на Сърбия-Черна гора през април. Той заяви, че процесът трябва да се ускори, за да се осигури по-нататъшното развитие на страната след смъртта на Джинджич. "Мисля, че сега страната има неотложна нужда от помощ, подкрепа и сътрудничество", заяви Шидер.
В други новини от Сърбия-Черна гора, федералният парламент реши да заседава в понеделник, за да избере първото правителство на новия съюз. Законодателите трябваше да проведат сесия в четвъртък, но тя бе отложена поради извънредните обстоятелства.

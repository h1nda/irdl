Германски съд осъди бивша преводачка на НАТО в Косово
					12/02/2009
					 
						МЮНХЕН, Германия -- Във вторник (10 февруари) съд в Мюнхен осъди бивша преводачка на НАТО в Косово на три години затвор за това, че е предупредила банда албански търговци на наркотици за предстояща операция. Жената, по националност германка, е превеждала телефонни разговори и текстови съобщения на албански дилъри на хероин за германската полиция през миналия май. През юни, няколко дена преди да се завърне в Косово от Мюнхен, тя се е обадила на дилърите и им е съобщила, че полицията ги следи. Няколко от членовете на бандата успяха да избягат в чужбина. Полицията арестува двама от групата, но трима други остават на свобода. Според съобщенията в германските медии преводачката е смятала, че началниците й подценяват работата, която тя върши. (РТВ, Танюг, БТА - 11/02/09; Тагешпигел, Блиц - 10/02/09)

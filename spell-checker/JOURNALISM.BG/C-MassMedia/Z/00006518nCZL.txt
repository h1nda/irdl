Българската опозиция няма да иска вот на недоверие заради Ирак
07/04/2003
 
БУРГАС, България -- Лявата опозиционна партия БСП реши да не иска вот на недоверие за политиката на кабинета за Ирак, поради опасения, че той може да доведе до затвърждаване позициите на управляващата партия НДСВ и дясната опозиционна партия СДС. Решението бе обявено в неделя (6 април) от заместник-председателя на партията Румен Овчаров. Той посочи обаче, че партията все още обмисля вот на недоверие срещу правителството по въпроси от вътрешната политика, включително неуспешната приватизация на "Булгартабак" и проектодоговора за приватизацията на телекома "БТК".
В други новини, чешкият външен министър Цирил Свобода пристигна в София в понеделник, за да се срещне с българския си колега Соломон Паси. Те ще обсъдят двустранното икономическо и политическото сътрудничество, усилията за влизане в НАТО и ЕС, международната стабилност и борбата срещу тероризма. Двамата ще разгледат и окончателния вариант на споразумението за безвизов режим между страните. (Дневник, Труд, Монитор - 07/04/03, Медиапул, БТА - 06/04/03)

Румъния затъва в криза заради заплатите 
					16/10/2008
					Румънският конституционен съд потвърди закон, с който половин милион учители ще получат 50 % увеличение на заплатите. По-малко от два месеца преди общите избори други държавни служители отправят подобни финансови искания, които биха погълнали държавния бюджет.
					От Паул Чокою за Southeast European Times от Букурещ - 16/10/08
 
					 
						
Повишаването на учителските заплати не е финансово приемливо, каза премиерът Калин Попеску Търичану. [Гети Имиджис]
						Румънският конституционен съд потвърди в сряда (15 октомври) конституционността на закон, предвиждащ 50-процентно увеличение на заплатите на 500 000 учители. Камарата на депутатите единодушно одобри внесения по-рано този месец законопроект на опозиционната Социалдемократическа партия. Вотът изненада правителството само два месеца преди общите избори. 
						Президентът Траян Бъсеску обаче трябва да одобри закона, преди той да влезе в сила. 
						Премиерът Калин Попеску Търичану осъди решението от сряда, предупреждавайки, че прилагането на закона би било гибелно. „Повишаването на учителските заплати с 50 % няма да постигне нищо, освен да тласне Румъния към сериозна криза,” каза Търичану. 
						"Парламентът трябваше да помисли за нужните финансови средства за подобен скок на заплатите,” продължи той, добавяйки че подобен „хиперпопулистки” законопроект е финансово неприемлив, тъй като не съответства на икономическия растеж. 
						Тогавашният министър на образованието Кристиан Адомнитей застана срещу собственото си правителство, застъпвайки се на 1 октомври за повишаването на заплатите в Камарата на депутатите. Пренебрегвайки критиките от средите на управляващата Либерална партия, в която и двамата членуват, Търичану уволни Адомнитей. 
						Окуражени от вота на депутатите, повече от 100 000 държавни служители от различни отдели организираха на 9 октомври двучасова предупредителна стачка с искане за същото 50-процентно увеличение, считано от януари 2009 г. Профсъюзните членове твърдят, че страната, която през второто тримесечие отбеляза растеж на БВП от 9,3 % в годишно изражение, може да си позволи да плаща повече на държавните служители. 
						Министърът на труда Мариана Къмпяну предупреди, че повишение от 50 % на заплатите за целия публичен сектор би ускорило инфлацията и би сринало покупателните възможности на пенсионерите, които са с фиксирани доходи. 
						Икономическият министър Варужан Восганян подкрепи Къмпяну и посочи перспективата бюджетният дефицит да превиши 7 % от БВП, което би застрашило надеждите на Румъния да се присъедини към еврозоната през 2014 г. Според правилата на ЕС бюджетните дефицити не могат да превишават 3 % от БВП. 
						Международните медии отразиха надигащия се гняв в Румъния. АФП писа, че правителството „е станало жертва на собствената си щедрост”, свързвайки станалото и с неотдавнашното увеличение на минималната месечна заплата от 132 на 142 евро и повишението на пенсиите с 20 %, като според някои твърдения и двете решения са приети от Букурещ по политически причини. 
						Бъсеску призова правителството, профсъюзите и парламента да действат отговорно, заявявайки, че битките около повишението на заплатите са станала причина за обезценяването на леята. 
						"Необходимо е да апелираме към чувството за отговорност ... защото обезценяването на националната валута миналата седмица бе продиктувано от редица фактори, най-важният от които бе борбата за гласове между правителството и парламента, които смесиха бюджета за предизборната кампания с държавния бюджет,” каза Бъсеску.

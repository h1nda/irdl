Страните от Югоизточна Европа се договориха да си сътрудничат срещу тероризма
					29/10/2010
					 
						САРАЕВО, Босна и Херцеговина (БиХ) -- Тероризмът и организираната престъпност не познават граници, което налага страните от Югоизточна Европа да се борят срещу тях заедно, бе изводът, до който достигнаха участниците в двудневна конференция под надслов "Балканите срещу тероризма" в съвместна декларация от четвъртък (28 октомври). Гурбуз Бахадир, директор на Инициативата за сътрудничество в Югоизточна Европа, подчерта важното място на обществото в борбата срещу терора и организираната престъпност, посочвайки, че това не е само задължение на властите. 
						Междувременно помощник-директорът на Европол Ласло Шалго съобщи в четвъртък за създаването на специално звено за борба с организираната престъпност в Западните Балкани. Той подчерта, че регионът е деликатен, тъй като често е източник и транзитна точка за престъпни дейности. По тази причина, каза той, Европол сформира ново звено за борба с престъпността в Югоизточна Европа. Той добави, че в бъдеще може да се създаде и аналитично звено за работа по събиране на разузнавателни данни от този регион. Шалго се изказа в кулоарите на конференция за борбата с организираната престъпност и корупцията на Балканите, организирана в Брюксел от сръбското министерство на правосъдието. (Радио Свободна Европа, МИА, Б92, Танюг - 28/10/10)

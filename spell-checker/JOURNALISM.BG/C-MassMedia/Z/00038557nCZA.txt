Директорът на Европол похвали усилията на България в борбата с престъпността
					17/05/2011
					Директорът на Европол заяви, че през последните две години правителството е демонстрирало своята решителност.
					(Информационна агенция Фокус - 17/05/11; БТА, Агенция София нюз, Dnevnik.bg, Медиапул, Информационна агенция Фокус, Пъблик Сървис Юръп, Европол, Официален уебсайт на Министерството на вътрешните работи на България - 16/05/11)
 
					 
						
Престъпните организации, които действат в Европа, „стават са все по-интелигентни, по-находчиви и поставят все по-големи предизвикателства пред полицията”. [Ройтерс]
						Директорът на Европол Роб Уейнрайт похвали в понеделник (16 май) българските власти за усилията им в борбата с организираната престъпност и сътрудничеството с оглавяваната от него организация. 
						„През последните две години имаше много положителни примери за мерки срещу организираната престъпност в България”, заяви той на съвместна пресконференция с премиера Бойко Борисов и министъра на вътрешните работи Цветан Цветанов в София. 
						Като благодари на двамата за положените усилия, Уейнрайт допълни, че те „изпращат много ясно послание, че са твърдо решени да се борят с организираната престъпност, за да направят България и Европа по-сигурно място за гражданите”. 
						Ръководителят на базираната в Хага правоприлагаща агенция на ЕС пристигна в София три дни след разкриването от българската полиция и Европол на престъпна група, занимаваща се с отпечатване на фалшиви банкноти. При операцията в петък бяха извършени внезапни проверки на печатници в Пловдив и в близкия град Първомай. Полицията арестува шестима заподозрени и иззе фалшиви евробанкноти с много високо качество на обща стойност над 717 000 евро, включително 200 000 евро в банкноти от по 500 евро. 
						В изявление на Европол от понеделник се казва, че операцията в петък е била проведена в рамките на съвместно разследване с участието на експерти от Испания и от правосъдната агенция на ЕС Евроюст. 
						„Радвам се, че чрез международно сътрудничество отново успяхме да ударим някои най-напреднали престъпни структури – разбиването на тази организирана престъпна група е много важен удар срещу фалшифицирането на еврото”, е заявил Уейнрайт, цитират от агенцията. 
						„Успехът на операцията беше възможен благодарение на отличната работа на българските органи и тяхното сътрудничество с Европол и други партньори.” 
						По време на срещата си с Борисов и Цветанов в понеделник Уейнрайт обсъди начините за засилване на сътрудничеството между неговата институция и българските правозащитни органи. 
						„Обмисляме възможността да изпратим представител на Европол в България за определен период от време в опит да разширим нашето сътрудничество с полицейските органи в страната”, е заявил той на пресконференцията в понеделник, цитиран от Агенция "София нюз“. 
						Позовавайки се на констатациите на изготвената от Европол Оценка на заплахите от организираната престъпност, публикувана на 4 май, Уейнрайт отбеляза, че престъпните организации, които действат в Европа, „стават са все по-интелигентни, по-находчиви и поставят все по-големи предизвикателства пред полицията” на целия континент. 
						„Установяваме, че ситуацията в България е същата както на други места в Европа”, заяви той. „Силни организирани престъпни групи, които променят методите си и затрудняват все повече борбата на органите на полицията срещу тях”.

Балканските страни реагираха на декларацията на Косово
					18/02/2008
					 
						ПРИЩИНА, Косово, Сърбия -- Декларацията за независимост на Косово в неделя бе приветствана от най-близката й съседка Албания, единствената балканска страна, която реагира незабавно на решението. Премиерът Сали Бериша го определи като ден на "възраждането на Косово". Чествания се състояха в цялата страна.
						Македония бе по-умерена, заявявайки, че внимателно ще наблюдава ситуацията. Стотици албанци обаче се събраха в много градове на Македония, за да отпразнуват декларацията.
						Босна и Херцеговина (БиХ) остана относително спокойна. Докато няколкостотин етнически албанци отпразнуваха решението в Сараево в неделя, около 100 босненски сърби се събраха в центъра на Баня Лука, за да протестират срещу отцепването. Председателят на председателството на БИХ Желко Комшич каза в неделя, че БиХ няма да бъде сред страните, които ще признаят независимо Косово в близко бъдеще. Лидерите на Република Сръбска разглеждат отцепването като неприемливо нарушение на териториалната цялост на Сърбия. 
						Членката на ЕС България ще представи позицията си в понеделник, на срещата на външните министри от ЕС в Брюксел. Външното министерство заяви само, че страната ще продължи да работи активно за постигане на единна позиция на ЕС за Косово. 
						Румъния, която се присъедини към ЕС заедно с България миналата година, обяви, че остава против независимостта на Косово. Членките на ЕС Гърция и Кипър вече изразиха несъгласието си с обявяването на независимост от Косово.
						Хърватия очаква указания от Запада. "Ще изчакаме да видим реакцията на Съединените щати и ЕС," заяви в неделя външният министър Гордан Яндрокович. Черна гора също посочи, че не бърза да признава независимостта на Косово. 
						Турските медии изказват предположения, че Анкара ще признае Косово два дни, след като то обяви независимост. Сърбия заплаши да отвърне с икономически санкции срещу страните, които подкрепят независимостта. (Коха Йоне, Шекули, Шкип - 18/02/08; AФП, Макфакс, БГНЕС, Дарик, Ромпрес, БТА, ХРТ, Вечерни Лист, Balkan Insight, Balkanweb, Топ-Чанъл, Уебсайт на албанския президент, РТРС, СРНА, Фена, ДПА - 17/02/08)

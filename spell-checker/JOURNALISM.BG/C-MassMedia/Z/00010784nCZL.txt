Променят се митническите процедури на границите на Хърватия със Словения и Унгария
13/05/2004
Какви ще са последиците от новата шенгенска граница със Словения и Унгария за хората и фирмите в Хърватия?
От Миранда Новак за Southeast European Times от Загреб - 13/05/04
 
 
Стотици камиони чакат да влязат в Словения на граничния пункт Крапина-Мачел. Любляна въведе по-строги митнически правила след влизането си в ЕС. [АФП]
В полунощ на 1 май влезе в сила шенгенският транспортен режим на границите на Хърватия със Словения и Унгария. Все още не е ясно как това ще се отрази на хърватските граждани и особено на хърватските фирми. Според общественото мнение новият пропускателен режим по 1 030-километровата граница на Хърватия с новите членове на ЕС няма да доведе до неоправдано задръстване на граничните пунктове. Засега всички проблеми ще бъдат решавани чрез директни контакти с членовете на съюза.
Бизнесмените, като Мариян Филипович, директор на "Финвест корп.", предупреждават, че ще понесат значителни финансови щети поради закриването на спедиторските кантори, които доскоро съществуваха на граничните пунктове. Хърватската търговска камара и Министерството на икономиката съобщиха, че все още нямат информация до какви икономически щети могат да доведат шенгенските изисквания. Икономистите смятат, че несъмнено ще бъдат понесени някои загуби, главно поради по-високите транспортни разходи.
Според Митническа дирекция промените в митническите процедури няма да са големи, защото хърватската митническа система, както и системите на новите членове на ЕС, преди известно време бяха хармонизирани с европейските стандарти. Планират се срещи между хърватски и словенски митнически служители, за да се разрешат всички потенциални проблеми, които могат да възникнат.
Все пак в момента новата граница с ЕС води до удължаване на престоя при влизане и излизане от Хърватия. Не се очаква да има други последици за пътниците. Макар че продължават преговорите с представители на словенските министерства, засега все още няма допълнителна информация от хърватските министерства на външните и вътрешните работи. Хърватските граждани ще могат да се регистрират за възстановяване на платени данъци на словенската и хърватска граница.
Засега изглежда, че всички страни полагат усилия да гарантират, че за хората няма да има никакви последици от новите граници. Но следващите месеци ще покажат дали нещата ще продължат по същия начин. Явно е налице добра воля от страна на Хърватия и Словения, независимо от неразрешения въпрос за морската граница. Затова обществото се надява, че всички проблеми ще бъдат разрешавани още при възникването им.

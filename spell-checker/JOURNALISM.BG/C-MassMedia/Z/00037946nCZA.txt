Двуетажни автобуси ще помогнат да бъде съживен духът на Скопие
					28/03/2011
					Македонската столица обновява градския транспорт в ретро стил.
					От Мишко Талески за Southeast European Times от Скопие – 28/03/11
 
					 
						
Министърът на транспорта и съобщенията Миле Янакиевски инспектира нов двуетажен автобус. [SETimes/Мишко Талески]
						Старите и зле поддържани автомобили на обществения транспорт от години се отразяват на комфорта на пътуващите и точността на разписанията в много балкански градове. След десетилетия използване на допотопни и често повреждащи се автобуси столицата на Македония най-накрая се сдоби с нов автомобилен парк. 
						„Фирма „Обществен транспорт – Скопие” ще бъде оборудвана изцяло с нови автобуси. Отсега нататък ще имаме точен и удобен градски транспорт,” каза за SETimes кметът на Скопие Коце Траяновски. 
						Освен практическите им предимства, автобусите ще станат нов отличителен визуален елемент на Скопие. Автопаркът включва 202 двуетажни автобуса, изпълнени в ретро стил от 50-те години на ХХ в. Два открити двуетажни автобуса ще обслужват туристите. 
						Това не е първият път, когато по улиците на столицата могат да бъдат видени такива автобуси. През 50-те години на миналия век Скопие купува известните автобуси „Рутмастър” от град Лондон, но повечето от тях са унищожени при катастрофалното земетресение през 1963 г. 
						Според градските власти целта е да се върне „старият дух” на Скопие. Решението съвпада и с амбициозния план на правителството да обнови столицата чрез изграждането на нови сгради и паметници. 
						„Автобусите ще се разпознават като уникални за Скопие и няма да се използват другаде. Те не се произвеждат серийно”, каза за SETimes говорителят на министерството на транспорта и съобщенията Драган Симоновски. 
						В момента много от жителите на Скопие предпочитат таксита, тъй като те предлагат по-добър комфорт и обслужване. Градската управа се надява да спечели отново гражданите с новия автопарк, като това ще помогне да бъдат покрити разходите за обновяването му. 
						Васко Христов, на 66-години, който наскоро е претърпял операция на бедрото, заявява, че приветства промяната. 
						„Радвам се, че са избрани леснодостъпни автобуси с ниски стъпала, които са съобразени с потребностите на хората с увреждания и на други като мен, а също и защото не повишиха цените на автобусните билети”, каза Христов за SETimes. 
						Двуетажните автобуси са производство на китайската компания „Ютонг”, която е спечелила обявения от правителството търг. Около 15 от тях вече са в движение. Новият автопарк ще включва и още един модел автобуси с нисък под, който ще бъде произведен от ЛАЗ, Украйна. 
						Според Траяновски градските власти са взели решението за инвестицията от 35 млн. евро след цялостен анализ на разходите и ползите. 
						„Чрез новите автобуси ще се пестят средства, които по-рано давахме за скъпи резервни части [за старите автобуси], както и от икономии на бензин”, каза Траяновски. 
						Според властите екологичните аспекти също са изиграли важна роля при избора на вида на автобусите. Новите автобуси отговарят на стандартите на ЕС и драстично намаляват емисиите. 
						„Те изпълняват изискванията на „ЕВРО 4” за ниво на емисиите на газове, имат цифрови дисплеи, както и рампи за инвалидни колички с автоматично управление, и са климатизирани. Те предлагат много повече възможности и по-голямо удобство от използваните в момента автобуси”, заяви Симоновски.

Турски научен съвет си навлече критики за цензуриране на Дарвин
					13/03/2009
					Турски интелектуалци, учени и студенти осъдиха решението от сряда на най-висшата научна агенция в страната да смени уводна статия за Чарлз Дарвин и неговата работа в популярно държавно списание.
					(Заман, Хюриет - 12/03/09; АФП, АП, Дискавър Магазин, Осведомителен център Биа - 11/03/09; ДПА, Осведомителен център Биа - 10/03/09)
 
					 
						
[www.biltek.tubitak.gov.tr]
						Най-висшата агенция в областта на науката и техниката в Турция получи остри критики в сряда (11 март), след като нареди да бъде свалена уводна статия за Чарлз Дарвин от държавно месечно списание, което тя издава. 
						Мартенският брой на "Bilim ve Teknik" (“Наука и технологии”) трябваше да отбележи 200 години от рождението на британския учен и 150-ата годишнина на неговата книга за еволюцията, "За произхода на видовете". По нареждане на Съвета за научни и технологични изследвания на Турция (СНТИТ) обаче в последния момент статията от 16 страници по темата е била свалена. 
						Най-продаваното списание накрая достигна до щандовете за продажба с една седмица закъснение и с уводна статия за глобалното затопляне. Снимката на учения на корицата също е била сменена. 
						Редакторката на “Наука и технологии” Чигдем Атакуман заяви за местна медия, че Йомер Джебеджи, заместник-директор на СНТИТ, който консултира турското правителство по научно-изследователските въпроси, е наредил извършването на промяната. Тя потвърди също съобщенията, че заради случая е била отстранена от заеманата от нея длъжност. 
						Учени, интелектуалци, студенти и журналисти определиха решението на СНТИТ като неприемлива проява на цензура, като някои поискаха оставката на Джебеджи. Критиците твърдят също, че съветът се опитва да спечели правителството, което има последната дума при назначаването на членовете на научната комисия на агенцията. 
						Представители на Асоциацията на университетските съвети протестираха пред седалището на СНТИТ в Анкара в сряда, носейки плакати с призив "Спрете враговете на науката". 
						Премиерът Реджеп Тайип Ердоган и членовете на неговата Партия на справедливостта и развитието (ПСР) неколкократно са заявявали своя ангажимент към секуларизма и демокрацията. Но след повече от шест години, откакто партията е на власт, секуларистите подозират, че тя се опитва да засили ролята на исляма в страната, включително чрез мюсюлманската версия на креационизма. 
						"Този инцидент е доказателство, че в СНТИТ доминира догматичната, а не научно обоснованата представа за света", протестират в декларация учени от Близкоизточния технически университет в Анкара. 
						Държавният министър Мехмет Айдън, който осъществява надзор над СНТИТ, се присъедини към критиците на свалянето на статията. 
						"От СНТИТ не се очаква да налага цензура на науката, а да отваря всички врати за нейното развитие," заяви министърът при откриването на Деня на егейските научни изследвания и разработки на съвета в Измир в сряда. 
						Председателят на парламента Кьоксал Топтан, член на ПСР на Ердоган, също изрази неодобрение към намесата на съвета. 
						"Дали ви харесва теорията на Дарвин, или не, дали вярвате в нея, или не, това е друг въпрос," каза той. "Това, което е било направено, не е правилно." 
						Асоциацията на университетските съвети заяви в сряда, че планира да проведе през май конференция по еволюционни науки.

Румънци и българи все още са изправени пред някои ограничения за работа в страните от ЕС
					28/01/2012
					Румънците и българите ще чакат до началото на 2014 г., когато ще бъдат премахнати ограниченията за работа в девет страни от ЕС. 
					От Пол Чокою за Southeast European Times в Букурещ - 28/01/12 
 
					 
						
До днес шестнайсет държави членки на ЕС са либерализирали своите пазари на труда за румънци и българи. [Ройтерс] 
						Според съобщения в медиите белгийски официален представител обвинява румънците и българите, които работят в неговата страна, че ощетяват местните работници. 
						Джон Кромбе, белгийски държавен секретар, който отговаря за борбата с данъчните измами и злоупотребите със социални средства, каза, че някои българи и румънци работят за по-малко пари, отколкото е нормалната ставка, съобщават "Дер Щандарт" и "Хет Ньойсблад" на 18 януари. 
						Белгия и още осем държави членки на ЕС - Германия, Ирландия, Франция, Люксембург, Холандия, Австрия, Обединеното кралство и Малта - се споразумяха през декември с Европейската комисия (ЕК) да удължат периода на ограничения за работа за Румъния и България до януари 2014 г. 
						Италия и Чешката република премахнаха всички ограничения, докато Испания първоначално отвори пазара си за работници от двете страни, но миналото лято реши да ограничи достъпа им. 
						"Комисията поиска от страните, които желаят да запазят ограниченията да представят основанията си за това, да включат в тях конкретни данни и основателни аргументи", каза Майкъл Дженингс, говорител на ЕК. 
						Деветте страни оправдаха удължаването периода на ограничения за румънци и българи с високата безработица. 
						До 2014 г. всички държави членки на ЕС трябва да премахнат ограниченията за гражданите на двете страни, които се присъединиха към ЕС през 2007 г. До днес общо 16 държави членки на ЕС са либерализирали техните пазари на труда за румънци и българи. 
						Румънските власти казват, че съжаляват за решението на деветте държави, макар че тази мярка няма икономическо въздействие. 
						"Поддържането на тези ограничения не може да се отрази негативно върху румънската икономика, освен ако не гледаме на това като на изгубени възможности, а именно, какво биха могли да спечелят румънците, ако имаха свободен достъп до тези пазари", каза за SETimes блогерът Кристиан Оргонас, който поддържа популярния икономически блог Businessday.ro. 
						Около три милиона румънци работят зад граница, повечето в Италия и Испания. През 2010 г. те са превели в Румъния около 3,8 милиарда евро и 4,3 милиарда предишната година, докато през 2008 г. са били регистрирани рекордните 6,6 милиарда евро парични преводи.. 
						Алин Михалаке, дърводелец, е работил в няколко страни от ЕС. 
						"Решението на деветте страни да не отварят пазарите си за нас е взето по време на криза, която и бездруго би затруднила намирането на работа, затова не виждам тук някаква загуба", каза той за SETimes. 
						В Италия либерализирането на пазара се очаква да даде резултат. Лидерите на румънската общност в Италия приветстваха решението на правителството да отвори напълно пазара на труда в страната за румънци, като посочиха придобивките от подобна мярка. 
						"Решението е добра новина за квалифицираните румънци, които досега нямаха достъп до работни места, които отговарят на професионалната им подготовка, като счетоводители, учители и агрономи. Надяваме се, че колкото се може повече румънци ще имат достъп до такива работни места", каза за SETimes Мариан Мокану, председател ан Съюза на румънците в Италия.

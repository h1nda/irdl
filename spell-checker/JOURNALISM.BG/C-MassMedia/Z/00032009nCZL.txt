Шутановац каза, че Сърбия не бърза да се присъедини към НАТО
					16/10/2009
					 
						БЕЛГРАД, Сърбия -- Министърът на отбраната Драган Шутановац каза в четвъртък (15 октомври), че понастоящем Сърбия не е заинтересована от кандидатстване за членство в НАТО, нито пък Алиансът е поставил това като условие за засилване на сътрудничеството. Той отбеляза също, че парламентът е приел резолюция във връзка с военния неутралитет. В статия, публикувана в седмичника "НИН", Шутановац подчертава, че приоритет на Сърбия е да стане активен член на програмата на НАТО "Партньорство за мир", като се има предвид сложната история на взаимоотношенията между Сърбия и НАТО.
						Други новини от четвъртък -- Служители на сръбската Агенция за информация и сигурност и на Агенцията за борба с наркотиците на САЩ са конфискували 2,8 тона кокаин, за който се смята, че е бил предназначен за европейския пазар. Стойността на наркотика, задържан в международни води в Адриатическо море, се оценява на 120 милиона евро. (Танюг, Б92, Бета, РТС, Блиц, Ройтерс - 15/10/09)

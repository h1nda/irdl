България се отказа от поръчката на бойни кораби от Франция
					13/10/2009
					 
						ПАРИЖ, Франция -- Българското правителство се отказва от сделката за закупуване на четири бойни кораба - корвети - от Франция. Българският министър-председател Бойко Борисов информира френския президент Никола Саркози за решението при срещата им в Париж в понеделник (12 октомври). Сделката на стойност от един милиард евро беше сключена от предишния български кабинет. Световната финансова криза и бюджетният дефицит на България са били причина за отменянето на сделката. "За щастие г-н Саркози прояви разбиране, защото той познава финансовото състояние на България", каза Борисов.
						По-рано същия ден Борисов се срещна с френския си колега Франсоа Фийон, който каза, че ще попита френските компании от енергетиката дали имат желание да помогнат за построяването на втора ядрена електроцентрала в България. Понастоящем за проекта няма достатъчно финансиране. (Монитор - 13/10/09; Дневник, Медиапул, Дарик, 24 часа, Стандарт - 12/10/09)

Лидерите на кипърските гърци и кипърските турци обсъдиха въпроси, свързани с ЕС
					17/03/2010
					 
						НИКОЗИЯ, Кипър -- Кипърският президент Деметрис Христофиас и кипърският турски лидер Мехмет Али Талят обсъдиха въпроси, свързани с ЕС, на среща във вторник (16 март), която е част от продължаващите интензивни преговори за обединение на разделения остров. Очаква се преговорите да бъдат преустановени временно за изборите на 18 април в турската част на Кипър. Генералният секретар на ООН Бан Ки Мун, който говори по телефона със своя специален съветник за Кипър Александър Даунър, след срещата каза пред журналисти в Ню Йорк, че е „много важно” двамата лидери продължават преговорите въпреки предизборната кампания в северната част на острова. „Надяваме се двамата лидери да успеят да излязат със съвместно изявление за споразумението, което ще постигнат, това е искрената ми надежда. Помолих г-н Даунър да направи всичко възможно да улесни постигането на напредък”, каза Бан. Даунър съобщи, че следващата среща между Талят и Христофиас ще се състои на 30 март. (Фамагуста Газет - 17/03/10; Информационен център на ООН - 16/03/10)

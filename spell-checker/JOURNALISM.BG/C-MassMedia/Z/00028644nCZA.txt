ЮЛЕКС се разполага в цяло Косово
					10/12/2008
					След много противоречия и отлагания мисията на ЕС в Косово започна разполагането си във вторник.
					От Блерта Фоничи-Кабаши за Southeast European Times от Прищина -- 10/12/08
 
					 
						
Ръководителят на ЮЛЕКС Ив дьо Кермабон (вдясно) и министърът на правосъдието на Косово Некибе Келменди откриха във вторник (9 декември) табелата на ЮЛЕКС в Прищина. [Лаура Хасани] 
						След месеци на международни спорове във вторник (9 декември) мисията на ЕС за налагане на върховенството на закона, ЮЛЕКС, започна да се разполага в цяло Косово. 
						Ръководителят на ЮЛЕКС Ив дьо Кермабон заяви, че мисията е успяла да се разположи на цялата територия на страната, включително в населеното със сърби Северно Косово. „Щастлив съм да заявя, че тази сутрин успяхме да дадем началото на ЮЛЕКС в цяло Косово,” каза той на обща пресконференция във вторник с косовския президент Фатмир Сейдиу и премиера Хашим Тачи.
						"Ще бъдем решителни в налагането на властта на косовските институции,” каза Тачи. 
						Репортажите не съобщават за проблеми в ранните часове на разполагане в потенциално горещи точки. В Северна Митровица – мястото на метежи на етнически сърби преди десет месеца – над 100 представители на ЮЛЕКС заеха местата си в полицейските управления и съдилища, както и в двата митнически пункта, разрушени по-рано от метежниците. Те проверяваха колите, преминаващи границата, без инциденти. 
						Както сръбското малцинство, така и албанското мнозинство обаче имат оплаквания от ЮЛЕКС, която стана факт едва след месеци на преговори, които включваха Сърбия и нейният съюзник Русия. АФП предаде за „отвращението” на очевидци при първата поява на ЮЛЕКС във вторник в сръбските анклави, като например Грачаница. Местният жител Драгомир Вукович нарече представителите на ЮЛЕКС „окупационни сили”. 
						Същевременно етническите албанци негодуват срещу отстъпките, които ООН направи на етническите сърби, за да спечели одобрението на Белград за разполагането на ЮЛЕКС, като например нейната „неутралност” по въпроса за независимостта на Косово. Те се опасяват от мълчаливо разделяне на новосъздадената страна. 
						Наблюдатели очакват, че освен напреженията, най-големият проблем на ЮЛЕКС ще бъде овладяването на необузданата организирана престъпност, която се е появила, възползвайки се от слабо охраняваните граници със Сърбия, Черна гора, Албания и Македония. 
						КФОР, мироподдържащите сили на НАТО, повишиха своята степен на готовност в очакване на прояви на насилие. 
						Върховният представител на ЕС по въпросите на външната политика Хавиер Солана очаква, че правителствата на Косово и на Сърбия ще си „сътрудничат тясно” с ЕС за разполагането на ЮЛЕКС. 
						В понеделник външните министри от ЕС приветстваха предстоящото разполагане на мисията в Косово. „9 декември е важен момент в хаотичната ситуация, в която бяхме изпаднали по отношение на разполагането на ЮЛЕКС. Но той е най-важен за Косово и Сърбия,” каза френският външен министър Бернар Кушнер.
						Той каза, че разполагането на мисията е победа не само за френското председателство на ЕС, но и за всички страни, членки на ЕС, и отеква в целия регион. 
						ЮЛЕКС има единна командна верига, водеща до Брюксел, и работи в рамките на Резолюция 1244 на Съвета за сигурност на ООН. Нейният бюджет за първите 16 месеца е 205 млн. евро.

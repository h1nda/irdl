Коментари за разделяне на Косово предизвикаха недоволство
					18/05/2011
					Въпреки че правителството никога официално не е предлагало разделяне, високопоставени сръбски длъжностни лица продължават да защитават идеята.
					От Игор Йованович за Southeast European Times от Белград – 18/05/11
 
					 
						
Дачич определи разделянето като „единственото решение”. [Ройтерс]
						Коментарът на сръбския вицепремиер Ивица Дачич пред прищинския всекидневник „Зъри” от неделя (15 май), че разделянето на Косово „е единствената реална възможност”, предизвика вълна от реакции в Сърбия. Докато някои смятат, че Дачич трябва да бъде санкциониран за нарушаване на конституцията, други твърдят, че инициативата трябва да бъде обсъдена сериозно както в обществото, така и в правителството. 
						„Мисля, че единственото реално решение е населените със сърби райони да останат част от Сърбия и да бъдат отделени от останалата, населена с албанци част. Това е единственият реалистичен начин, който може да ни доведе до бързо решение. Другите решения са загуба на време; години и десетилетия ще изминат в опитите ни да решим малки проблеми”, каза Дачич за „Зъри”. 
						Позицията му предизвика смут в Белград – някои предлагат Дачич да подаде оставка, защото публично е изразил позиция, различна от тази на правителството. 
						Правителственият пиар координатор Слободан Хомен обаче заяви пред белградските медии, че Дачич няма да понесе никакви последствия, тъй като ясно е заявил в интервюто, че изразява лично мнение. 
						Изявлението на Дачич обаче не е изолиран случай, що се отнася до становищата, изразявани в последно време от сръбски длъжностни лица. 
						Ръководителят на екипа на Белград за преговори с Прищина Борислав Стефанович наскоро отговори на журналистически въпрос за евентуално разделяне на Косово, като каза, че за Сърбия „всички възможности са открити за дискусия.” 
						В отговор на изявлението на Дачич вицепремиерът Верица Каланович посочи, че кабинетът не е обсъждал разделяне, но добави, че „инициативата трябва да бъде преразгледана”. 
						От друга страна, външният министър Вук Йеремич каза, че преговорите с Прищина се водят „изключително в рамките на конституцията на Сърбия”, която определя Косово като „неделима” част от страната. 
						Душан Янич от НПО „Форум за етнически отношения” каза за SETimes, че идеята за разделяне на Косово не е новост на политическата сцена и по-рано е била защитавана от бившия югославски президент Добрица Чосич. 
						„По този въпрос обаче никога не е бил започван обществен дебат, така че е невъзможно да се каже как гражданите биха реагирали на идеята”, каза Янич за SETimes. 
						Той изрази мнение, че идеята за разделянето на Косово се подкрепя от кръга на сръбския президент Борис Тадич, посочвайки обаче, че според него Белград не може да я реализира, защото косовските албанци и редица влиятелни западни държави, начело със САЩ, са против нея. 
						Бившият американски дипломат Даниел Сървър заяви за Радио „Свободна Европа”, че САЩ няма да подкрепят разделянето на Косово, тъй като това би се отразило отрицателно на целия регион – най-вече на Босна и Херцеговина и Македония. 
						Сред реакциите от Косово Милан Иванович, председател на Сръбския национален съвет на Северно Косово, където сърбите са преобладаващата част от населението, заяви, че идеята за разделянето е противоконституционна. Иванович допълни, че разделянето би било лошо за Сърбия, защото тя ще получи само 5 % от населената със сърби територия, която разполага с малко икономически ресурси. 
						Идеята беше отхвърлена и от министъра на вътрешните работи на Косово Байрам Реджепи. 
						„Това е назадничава идея, за която няма място. Докато се опитваме да бъдем част от обединена Европа, подобни идеи са неприемливи както за нашето правителство, така и за международната общност.”

Хърватия не успя да отбележи гол във втория си мач за Световната купа
					19/06/2006
					Във втория си мач за Световната купа 2006 хърватският национален отбор доминираше над Япония, но така и не можа да отбележи гол.
					От Йован Джерич за Southeast European Times от Нови Сад -- 19/06/06
 
					 
						
Хърватският полузащитник Нико Ковач (вляво) в единоборство с японския полузащитник Хидетоши Наката по време на футболния мач от Група F за Световната купа 2006 между Япония и Хърватия в неделя (18 юни) на стадиона в Нюрнберг. [Гети Имиджис]
						Тимът, избран от хърватския национален треньор Златко Кранчар за Световната купа 2006 в Германия, не успя да използва възможностите си и да извлече максимума от добре организираната си игра. Както и в мача с Бразилия преди пет дни, във втория си мач в групата хърватите играха с умение и упоритост, но дори и отсъдената дузпа не им помогна да вкарат гол. 
						В 21-ата минута на първото полувреме Пършо бе съборен в наказателното поле на Япония. Сърна, показвайки, че заслужава да го наричат "хърватския Бекъм", изпрати топката в долния десен ъгъл на вратата на противника. Но японският вратар Кавагучи бе точно там и успя да спаси. 
						Играта на вратаря на "сините самураи" в 34-ата минута не бе толкова впечатляваща, тъй като той не успя да поеме топката след пас по посока на вратата и без малко щеше да допусне автогол. Най-добрата възможност за "самураите" се изпари в 51-ата минута, когато Янагисава пропусна да вкара топката в празната врата от разстояние около 6-7 метра. 
						Хърватските играчи Класнич и Кранчар имаха около десетина възможности да променят резултата, но не успяха да се възползват от тях. Това бе 12-ият мач на отбора в турнир за Световната купа и първият им, завършил наравно. Преди осем години Хърватия завърши с един гол преднина в мача с Япония на същия етап от турнира във Франция през 1998 г. 
						В следващия си мач хърватите ще играят без силния си защитник Роберт Ковач, който получи втори жълт картон и трябва да пропусне един мач. Японският капитан Миямото също ще пропусне предстоящия мач на отбора си с Бразилия по същата причина. 
						Японците изглеждаха нервни през по-голямата част от мача. Треньорът на отбора, легендарният бразилски играч Артур Антунеш Коимбра - Зико, ще трябва да работи върху много аспекти на играта на Япония, ако се надява отборът му да постигне нещо срещу неговите сънародници в четвъртък. 
						Същия ден Хърватия ще играе срещу Австралия и трябва да спечели мача, за да приемине в следващия кръг, в който ще участват 16 отбора. 
						Нюрнберг, "Франкенщадион". Зрители: 41000. Съдия: Де Блекере (Белгия). Хърватия: Плетикоса, Сърна (Бошняк 87 мин), Шимунич, Ковач Р., Тудор (Олич 70 мин), Шимич, Бабич, Пършо, Ковач Н., Класнич, Кранчар (Модрич 78 мин). Япония: Кавагучи, Миямото, Наката Х., Огасавара, Такахара (Огуро 85 мин), Накамура, Янагисава (Тамада 62 мин), Сантуш, Фукуниши (Инамото 45 мин), Каджи, Накадзава.

Харадинай номиниран за премиер на Косово
					03/12/2004
					 
						ПРИЩИНА, Косово, Сърбия и Черна гора -- Президентът Ибрахим Ругова официално номинира в четвъртък (2 декември) Рамуш Харадинай за поста министър-председател на Косово. Номинацията стана в резултат на споразумение между Демократичната лига на Косово, чийто лидер е Ругова, и по-малкия Алианс за бъдещето на Косово на Харадинай. Съгласно договореността президентът ще служи още един мандат, а Харадинай ще получи премиерския пост. Харадинай, който е бивш командир от АОК и бе разпитван от Трибунала на ООН за военни престъпления, заяви в четвъртък, че главната му задача като премиер ще бъде изпълнението на демократичните стандарти, които международната общност е определила за Косово. (AФП - 02/12/04)

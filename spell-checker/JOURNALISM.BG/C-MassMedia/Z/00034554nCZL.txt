Главният прокурор на Хагския трибунал Брамерц е предпазлив оптимист относно ареста на Младич
					14/05/2010
					 
						БЕЛГРАД, Сърбия -- Главният прокурор на Трибунала на ООН за военни престъпления, Серж Брамерц, заяви в четвъртък (13 май), че гледа с предпазлив оптимизъм на вероятността да бъде арестуван босненският сръбски военновременен командир Ратко Младич. По време на посещение в Белград той каза, че няма причини да смята, че Младич е избягал от Сърбия, и призова властите да повишат усилията си за издирването му. Брамерц съобщи също така планове за опростяване на първоначалния обвинителен акт срещу Младич и намаляване броя на обвиненията от 15 на 11 с цел ускоряване на процеса, щом той бъде заловен. Брамерц е в Белград, за да направи оценка на нивото на сътрудничество с Хагския трибунал. Сърбия се надява, че един положителен доклад ще убеди Съвета на ЕС най-после да позволи на страните членки да започнат да ратифицират нейното Споразумение за стабилизация и асоцииране. (Данс, Вечерне Новости, Политика - 14/05/10; Танюг, Б92, АП, Ройтерс - 13/05/10)

Трудният път на България
					18/12/2009
					Въпреки политическите и икономически кризи, които тегнат над страната след падането на комунизма през 1989 г., малцина биха върнали времето назад.
					От Галя Иванова за Southeast European Times от София - 18/12/09
 
					 
						
Граждани, подкрепящи демокрацията, се събират на митинг в София през ноември 1989 г. [Гети Имиджис]
						При падането на Берлинската стена на 9 ноември 1989 г. комунизмът вече не е на власт в Полша и Унгария, а протестите в подкрепа на демокрацията в Чехословакия набират скорост. Един ден по-късно Тодор Живков, лидер на Българската комунистическа партия (БКП) и най-дълго управлявалият авторитарен владетел в страните от бившия съветски блок, е свален с вътрешен преврат, организиран от членовете на неговата партия. 
						Основните фигури зад заговора срещу 78-годишния диктатор - неговият външен министър Петър Младенов и реформаторът технократ и министър на външната търговия Андрей Луканов - по това време заемат най-високите постове в страната. 
						През 33-годишното си управление Живков превръща България в най-послушния съюзник на бившия Съветски съюз. Свалянето на лидера на БКП подготви почвата за демократичната промяна и постави началото на прехода на страната към пазарна икономика. 
						Малко след отстраняването на Живков страната започва да изпитва недостиг от храни, предизвикан от бързото влошаване на състоянието на икономиката. Налага се българите да се редят пред магазините часове преди разсъмване, за да успеят да си осигурят прясно и кисело мляко, месо или други продукти за семействата си. 
						 "Не ми липсва времето на комунизма и всички ограничения на личните свободи. Сега се чувствам свободен и мога да говоря открито без никакъв страх", каза за SETimes жител на София на 58 г.
					
						Налага се обаче да бъдат направени някои компромиси. "Сега е лесно да правиш бизнес", казва 57-годишен архитект от София. "Но всички социални придобивки, на които се радвахме в миналото, вече ги няма." 
						В края на 1996 г. правителството не успява да осигури ново кредитно споразумение с МВФ и кредитният рейтинг на страната е понижен. 
						Повече от половината от търговските банки в България фалират. Стотици хиляди хора загубват спестяванията си. Страната е засегната от бързо нарастваща хиперинфлация. 
						Икономическата и финансова криза предизвиква масови антиправителствени протести, водени от Съюза на демократичните сили (СДС), и обща стачка в началото на 1997 г. Изборите през май 1997 г. са спечелени от СДС и Иван Костов, лидер на партията, свалила от власт бившата управляваща коалиция, е назначен за министър-председател. 
						 Костов е уважаван за възстановяването на финансовата стабилност, изпълнението на отдавна отлаганите икономически реформи и приватизацията на стотици държавни предприятия, както и за бързия напредък на България по пътя към членство в ЕС и НАТО. 
						Въпреки това над един милион души са напуснали България през последните две десетилетия. 
						"Официално всичко в България изглежда добре: свободният пазар, правата на човека, свободата на словото, многопартийната политическа система, членството в ЕС и НАТО”, казва Едвин Сугарев, поет и бивш член на висшето ръководство на СДС, цитиран от "Ню Йорк Таймс”. "Това обаче е само фасада." 
						"Хората получиха свободата си, но не знаят какво да правят с нея", добавя той.

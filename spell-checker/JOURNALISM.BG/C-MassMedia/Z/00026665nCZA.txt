Албания, Кипър и Черна гора са в списъка на САЩ на страните под наблюдение за трафик на хора 
					05/06/2008
					Хърватия и Македония са единствените балкански страни, чиито правителства за изпълнили изцяло минималните стандарти за предотвратяване на трафика на хора, според нов доклад на Американския държавен департамент.
					(РСЕ/РС - 05/06/08; Макфакс, Balkan Insight, Държавен департамент на САЩ - 04/06/08)
 
					 
						
[Държавен департамент на САЩ]
						Повишените усилия за борба с трафика на хора през 2007 г. позволиха на Хърватия и Македония да се наредят сред най-добре представящите се страни в света в тази област, се казва в нов доклад, публикуван в сряда (4 юни).
						Осмият годишен доклад на американския Държавен департамент „Трафик на хора” нареди двете балкански страни в група от 27 други държави, за които се смята, че отговарят напълно на минималните стандарти за елиминиране на тази практика, или Група 1. 
						От останалите 170 страни, отразени в дългия близо 300 страници документ, 153 се числят към една от другите три категории – Група 2, Група 2 Списък за наблюдение или Група 3. Седемнадесет други страни, между които и Косово, се смятат за специални случаи поради липсата на достатъчно информация и остават извън класацията.
						Шест от страните от Югоизточна Европа – Босна и Херцеговина, България, Гърция, Румъния, Сърбия и Турция – попадат в Група 2, където има общо 71 страни. Това е групата на страните, които не отговарят напълно на минималните стандарти за предотвратяване на незаконния трафик на хора, но полагат значителни усилия за да ги изпълнят.
						За трета поредна година Кипър е в Група 2 Списък за наблюдение. Албания и Черна гора, които миналата година бяха в Група 2, сега са сред 41 страни, включени в списъка на САЩ на страните под наблюдение за незаконен трафик на хора.
						Кипър отново се озова в тази група поради невъзможността на правителството да демонстрира, че е повишило усилията си за борба с незаконния трафик на хора, се казва в доклада. „Въпреки че прие нов закон за трафика на хора и осигури държавен подслон за жертвите на трафика, тези мерки не могат да тушират невъзможността на правителството да покаже осезаем и силно необходим напредък в областта на прилагането на закона, защитата на жертвите и превенцията на човешкия трафик.".
						Албания и Черна гора също не са успели да докажат, че са положили по-големи усилия в борбата с незаконния трафик на лица, смята Държавният департамент. 
						"[Албанското] правителство не е идентифицирало надлежно жертвите на незаконния трафик на хора през 2007 г.”, се казва в доклада. „Освен това то не демонстрира енергични мерки за разследване или съдебно преследване на замесени представители на властта."
						Държавният департамент е установил, че общественото внимание върху проблема с трафика на хора е спаднало значително в Черна гора през последните няколко години. „Според НПО и международни наблюдатели официалната статистика подценява случаите на незаконен трафик, а властите трябва да обърнат по-голямо внимание на проблема."
						Американският държавен секретар Кондолиза Райс заяви пред репортери в сряда, че сега е налице „много по-висока глобална информираност за бруталността на човешкия трафик” отколкото през 2000 г., когато Държавният департамент публикува първия си доклад.
						"В глобален аспект трафикът на хора е заплаха с много измерения: той лишава хора от човешките им права и достойнство,” каза тя. „Той повишава глобалните здравни рискове. Той финансира нарастването на организираната престъпност и подкопава върховенството на закона."

Българският премиер Борисов поиска вот на доверие
					19/01/2011
					Българското дясноцентристко правителство на малцинството внесе искането си, след като опозицията заплаши да внесе вот на недоверие.
					(Ройтерс, EurActiv, Информационна агенция Фокус, Dnevnik.bg, Медиапул, Сега - 19/01/11; София ехо, Агенция София нюз - 18/01/11)
 
					 
						
Българският премиер Бойко Борисов поиска вот на доверие заради скандала с подслушването. [Ройтерс]
						Кабинетът на премиера Бойко Борисов реши в сряда (19 януари) да поиска подкрепата на парламента за своята цялостна политика, като заяви, че по-късно през деня ще внесе искане за гласуване на вот на доверие към правителството. 
						Решението беше одобрено от политическото ръководство на управляващата дясноцентристка партия „Граждани за европейско развитие на България” (ГЕРБ) на заседание късно вечерта във вторник на фона на продължаващия вече две седмици скандал с подслушвания на телефонни разговори. 
						Аферата започна на 5 януари, когато софийското седмично издание „Галерия” публикува получени по неофициален път записи на три телефонни разговора между шефа на българските митници Ваньо Танов и неговите началници – министърът на финансите Симеон Дянков и неговия заместник Владислав Горанов. 
						Борисов беше замесен лично в скандала в петък, когато същият таблоид публикува съдържанието на втора партида записи от подслушвания. Те включват запис на телефонен разговор, в който премиерът казва на Танов да отмени акция в завода за бира „Леденика”, тъй като е поел „ангажименти” към собственика да го пази от разследвания. 
						Автентичността на записа не е официално потвърдена. Смята се, че вестник „Галерия” е близък до Алексей Петров, бивш агент от службите за национална сигурност, заподозрян в участие в организирана престъпна група и в момента задържан под домашен арест. Борисов настоява, че записите са „манипулирани”. 
						Основната опозиционна партия, Българската социалистическа партия (БСП), която обвинява правителството в безконтролно използване на специални разузнавателни средства, заяви по-рано тази седмица, че планира да внесе вот на недоверие към правителството. 
						Затова решението на Борисов да поиска подкрепата на парламента за своето правителство на малцинството се разглежда като превантивен ход. 
						Според Искра Фидосова, председател на правната комисия на парламента и председател на парламентарната група на ГЕРБ, дебатът и гласуването по искането на кабинета може да се състоят най-рано в четвъртък. 
						Въпреки че партията на Борисов разполага със само 117 от 240-те места в парламента, очаква се тя да спечели вота. 
						Волен Сидеров, лидер на националистическата партия „Атака”, която има 20 места и поддържа правителството на ГЕРБ от идването му на власт през юли 2009 г., обеща, че неговата партия ще подкрепи кабинета. 
						Междувременно дясната „Синя коалиция” посочи, че нейните 14 представители също ще гласуват в подкрепа на правителството, ако кабинетът се съгласи да спре проекта за АЕЦ „Белене”. 
						За подкрепата на кабинета на Борисов бяха поставени и още четири условия, включително газопроводът „Набуко” да получи по-голям приоритет от проекта „Южен поток”, да се въведе фискален борд, както и всички агенти на Държавна сигурност от епохата на комунизма да бъдат отстранени от длъжност. Последното искане е да бъде отстранен министърът на вътрешните работи Цветан Цветанов. 
						Депутатите от Движението за права и свободи посочиха, тяхната партия ще гласува срещу правителството.

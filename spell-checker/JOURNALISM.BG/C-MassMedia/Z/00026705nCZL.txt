Силно земетресение в Гърция причини смъртта на двама души и рани стотици други
					09/06/2008
					 
						АТИНА, Гърция -- Мощно земетресение причини в неделя (8 юни) смъртта на двама души и рани най-малко 192-ма, след като разтърси полуостров Пелопонес в Западна Гърция, според последните съобщения на гръцките медии от понеделник. Земетресението е било с магнитуд 6,5 по скалата на Рихтер и се е усетило най-силно в околностите на град Патрас. Спасителни екипи продължават да претърсват за оцелели. Жителите на град Янина, на село Гардики и областта Атика край столицата, както и жителите на Южна Италия, също са усетили земетресението. Сеизмолозите в Атина предполагат, че трусът е бил много близо до повърхността на земята -- на дълбочина около 10 км -- което породи страхове от силни вторични трусове. Атинският Институт по геодинамика обяви, че осем такива труса със сила над 4,0 по скалата на Рихтер са регистрирани до момента. 
						Много стари сгради в Ахея, Илия, Андравида, Амалиада, Пиргос и Патрас са понесли щети. Земетресението е причинило пропукването на сгради на военното летище в Андравида, но то продължава да функционира. Много населени места нямат електричество. Властите са предупредили жителите да избягват влизането в пропукани сгради и са евакуирали много села и градове по тази причина.
						Правителството съобщи, че ще изплати по 3 000 евро на всеки засегнат от земетресението и по-специално на тези, които са загубили домовете си. Министър-председателят Костас Караманлис е прекъснал визитата си във Виена и се завръща у дома. (Катимерини, Елефтерос Типос, БТА, АНА-МПА, ЕРТ, РИА Новости - 09/06/08; АНА-МПА, News In - 08/06/08)

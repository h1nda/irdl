В МНСБЮ бе показан видеозапис на екзекуция на босненци в Сребреница
					02/06/2005
					 
						ХАГА, Холандия -- Видеозапис на екзекуция на босненци от Сребреница бе показан в трибунала на ООН за военни престъпления по време на съдебно заседание в сряда (1 юни) по процеса на бившия югославски президент Слободан Милошевич. Прокурорът Джефри Найс показа записа от юли 1995 г., в който е показано убийството на шестима мюсюлмани от членове на сръбската военизирана част "Скорпиони" под командването на сръбското вътрешно министерство. 
						В Белград министърът по човешките права на Сърбия и Черна гора и председателят на националния съвет за сътрудничество с МНСБЮ, Расим Ляич, обяви в сряда, че белградски прокурори са започнали проверка на предполагаемото участие на членове на "Скорпионите" в клането в Сребреница. 
						Също в сряда босненският сърбин Бранко Груич се предаде на сръбските власти. Той е обвинен във военни престъпления, извършени през 1992 г. срещу босненски мюсюлмани в Зворник. Делото бе прехвърлено от Хагския трибунал на сръбските съдебни власти миналата година. Главният прокурор на ООН Карла дел Понте ще посети Белград в четвъртък за обсъждане на сътрудничеството в областта на военните престъпления. (Дневни аваз, Независне новине - 02/06/05; ИВПР, Бета, ПБС БиХ, Index.hr, РТРС - 01/06/05)

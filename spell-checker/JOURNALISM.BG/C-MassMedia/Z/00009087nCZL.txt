Затопляне в турско-гръцките отношения
17/11/2003
Въпреки ограничения напредък при разрешаване на споровете около Кипър и Егейско море последното посещение на турския външен министър Абдулах Гюл в Атина допринесе за мирните усилия на двете държави.
От Вахит Бора за Southeast European Times в Истанбул - 17/11/03
 
 
По време на първото си посещение в Атина като външен министър Абдулах Гюл проведе разговори с гръцкия си колега Георгиос Папандреу. На съвместна пресконференция миналия месец Гюл каза, че Атина и Анкара са решени да преодолеят различията си по мирен път и при взаимно разбиране.
"Дългогодишните напрежения със съседна Гърция са вече минало и отношенията ни сега се определят от климата на приятелство и доверие, " каза той. Сред въпросите, обсъждани от Гюл и Папандреу, бяха Кипър, спорните граници в Егейско море, стремежа на Турция към членство в ЕС и двустранните отношения.
Що се отнася до Кипър, Папандреу каза, че сега се открива историческа възможност за обединение на острова, когато той се подготвя за присъединяване към ЕС през следващата година, допълвайки, че Турция би могла да играе определяща роля. Според анализатори както Турция, така и Гърция изчакват резултатите от решаващите избори в Северен Кипър на 14 декември, преди да предприемат някакъв ход. Очаква се изборите да доведат на власт сегашната опозиция, която изглежда по-гъвкава при преговорите в сравнение с дългогодишния лидер на кипърските турци Рауф Денкташ.
По време на срещата си двамата външни министри са дали тласък на мерките за подобряване на икономическите отношения. Те включват план за изграждане на тръбопровод и избягване на двойното данъчно облагане.
Планът за тръбопровода цели да свърже мрежите за природен газ - турската БОТАШ и гръцката ДЕПА, така че газта да може да се пренася от Турция за Гърция и към други европейски държави. Спогодбата за избягване на двойното данъчно облагане се очаква да увеличи обема на търговията от 870 млн. евро на 1,31 млрд. евро.
Отношенията между Гърция и Турция преживяха драматично затопляне от 1999 г. насам, когато земетресенията в двете държави разпалиха искрата на взаимното съчувствие и сътрудничество. Личното приятелство между Папандреу и бившия турски външен министър Исмаил Джем също допринесе за подобряване на отношенията.
През последните два месеца Турция и Гърция забраниха пограничните противопехотни мини и се споразумяха да отменят военните учения, които поотделно са планирали в Средиземноморието. Те ще отменят и военни маневри, провеждани съвместно съответно с гръцката и турската кипърски общности, познати като Никифорос и Торос.
Олимпиадата през следващата година ще бъде още един повод за засилване на доверието и приятелството. Гюл и Папандреу се споразумяха олимпийският огън да премине през Истанбул като символ на мира. Делегации от туристическите ведомства на двете страни планират да проведат рекламна кампания, която ще насърчи гостите на Олимпиадата да посетят и турските курорти.

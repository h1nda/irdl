Босненски миньори провеждат гладна стачка заради неизплатени заплати
02/07/2003
Миньори от Зеница провеждат двудневна стачка, за да получат заплатите си за април.
От Антонио Пръленда за Southeast European Times в Сараево - 02/07/03
 
 
В опит да си получат заплатите за април и да привлекат общественото внимание върху лошите условия на труд миньорите от град Зеница, разположен на около 60 км от Сараево, проведоха двудневна гладна стачка вътре в рудника през миналия месец.
Стачката приключи след повече от 30 часа на драматични преговори под земята с представители на ръководството и правителството на Федерацията Босна и Херцеговина. 360-те миньори излязоха от четирите рудника, когато най-накрая правителството и ръководството на въгледобивната мина Зеница обещаха да изплатят априлските им заплати в рамките на седем дни.
Въпреки че ръководството изпълни обещанието си да изплати забавените заплати, миньорите все още очакват отпускането на заем в размер 1.25 млн. евро, за да се гарантират необходимите спешни подобрения на трудовите условия. Миньорите казват, че използват остарели съоръжения за защита и изкопни работи. Според миньорите по тази причина те могат да изкопават само 17,000 тона въглища на месец, половината от нормалния добив от 34,000 тона месечно.
"Решихме да проведем гладна стачка в мината след няколко неуспешни разговора с ръководството и след осем дневна стачка на открито, " заяви председателят на синдиката към въгледобивната мина Зеница Хасан Хеко. " Компанията освен това ни дължи социални и здравни осигуровки. Сега обаче ние се интересуваме повече от подобрение на трудовите ни условия, за да можем да произвеждаме повече и изкарваме сами заплатите си."
Според неотдавна назначения главен директор Сенад Пойскич финансовите и технически проблеми на мина Зеница са започнали преди две години, когато предишното ръководство не е успяло успешно да измести най-продуктивния рудник и направи основен ремонт на необходимото оборудване. Ето защо средната месечна производителност на труда е спаднала от 34,000 тона на 23,000 тона. Енергийната компания на Федерацията Електропривреда БиХ редовно изкупува целия добив на въглища, но това не е достатъчно, за да се покрият заплатите.
"Предишното ръководство тогава е решило да осигури парите за заплатите чрез краткосрочни заеми от Електроприведа БиХ. След две години мината дължи повече от 750,000 евро на Електропривреда. Банковата сметка сега е блокирана и повече заеми от Електропривреда са невъзможни, " каза Пойскич.
Пари за априлските заплати бяха набавени чрез нов заем от Електропривреда. Правителството разреши на ръководството на мината да намери 1.25 млн. евро за модернизиране на съоръженията и подобряване на трудовите условия. Все още обаче не е ясно кой ще отпусне заемът.
"Засега не знаем откъде да намерим заема. Изработихме обаче план, съгласно който ще сме в състояние да достигнем месечно производство от 36,000 тона в рамките на четири месеца след когато получим парите," посочи Пойскич.
Междувременно федералният министър на енергетиката Изет Зигич каза, че въгледобивната мина Зеница има бъдеще поради своето значение за доставката на енергийни ресурси за района Какани в централна БиХ.
"Мината е все още публична собственост и правителството отговаря за нея. Компанията обаче има свое ръководство, което отговаря за осигуряването на пари за заплатите и за рентабилността на производството," заяви Зигич.

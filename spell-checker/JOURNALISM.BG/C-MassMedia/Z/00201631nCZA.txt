Сирия се превърна в дипломатически проблем за Турция и ЕС 
					13/07/2011
					Анкара и някои лидери на ЕС се надяваха, че режимът в Дамаск може да бъде убеден да поеме по пътя на умереността и по-добрите отношения. Това обаче не стана.
					От Арън Стайн за Southeast European Times от Истанбул – 13.07.2011 г.
 
					 
						
Турският външен министър Давутоглу и ръководителят на външната политика на ЕС Аштън разговарят преди срещата си в Истанбул миналата година. [Ройтерс]
						Бруталната разправа с инакомислещите в Сирия има тежки последици, и то не само за режима в Дамаск. Наред с другите й последствия тя спря дипломатически инициативи, насочени към присъединяването на близкоизточната държава към международната общност. 
						Европа поддържаше по-добри отношения с надеждата да откъсне Сирия от отдавнашния й съюзник Иран. Отношенията на Турция с режима на Асад на моменти бяха съвсем топли. 
						„Не са много лидерите, които могат да кажат, че са били на почивка с Башар”, твърди Хю Поуп, директорът на Проекта Турция/Кипър в Международната кризисна група, имайки предвид турския министър-председател Реджеп Тайип Ердоган. 
						Целта, обяснява той, беше да се използват връзките за постигане на максимални политически интереси. 
						Междувременно лидери на ЕС като Никола Саркози се опитаха да окуражат Сирия да се интегрира икономически със Запада. През 2008 г., например, Сирия беше поканена в Съюза на Средиземноморието. 
						„Саркози даде ясно да се разбере, че Брюксел желае сътрудничество със Сирия”, заяви Рана Дийп Ислам, член на Американския институт за съвременни германски изследвания. Политиците в Брюксел, добавя той, виждат Сирия „като център на Близкия изток”. 
						Окървавените ръце на режима на Асад при сблъсъка с Арабската пролет обаче разбиха усилията за сближаване. Докато Брюксел отговори по-категорично - с налагането на икономически санкции - оглавяваното от ПСР правителство на Турция също протестира, прекратявайки първоначалното си мълчание по въпроса. 
						Щом бежанците започнаха да нахлуват през границата, Анкара изостри тона си и призова Асад да осъществи реформи, преход към многопартийна демокрация и спазване на човешките права. 
						„В светлината на бежанската криза Турция не можеше повече да избягва проблема”, обясни Ислам. 
						Турските лидери обаче изглежда не желаят да отидат толкова далеч, колкото техните европейски колеги. „ЕС е по-решен да предприеме действия, особено когато става дума за санкции”, заяви той. 
						Според Поуп противопоставянето на Турция на тази идея произтича от опита й от първа ръка със санкциите, наложени на Ирак на Садам Хюсеин след първата война в Залива. Тези мерки костваха на Турция много в загуби от търговията, като в същото време не успяха да променят поведението на режима. 
						"[Западните лидери] могат да говорят, каквото си искат за това как тези санкции са или различни, или добре насочени, но цялата идея беше опорочена преди години”, добави той. 
						Нещо повече, Турция се въздържа да призове Асад да се оттегли. Според Ислам „Турция все още предпочита положение, при което Асад остава на власт, но осъществява реформи от горе на долу”, докато ЕС призова Асад да се оттегли от властта, ако не бъдат осъществи незабавни реформи. 
						Засега отклоняващата се линия на политиката спрямо Сирия не е дала отражение върху по-широките отношения на Турция с ЕС, включително процеса на присъединяване. 
						Ислам не вижда „никакви сериозни последици” за присъединителните преговори. Процесът, твърди той, е „технически административен, т.е отделен от международни влияния. ЕС има законното задължение да продължи преговорите за присъединяване”. 
						От друга страна, Поуп посочва, че преди две години „подобряващият се имидж и авторитет на Турция в Близкия изток я направи по-привлекателен партньор за ЕС. Сега обаче асоциирането й с Близкия изток вече не е такъв актив”.

Косово се стреми да установи стандарти за авторските права
					22/06/2012
					Авторските права в Косово не се спазват заради политическите вълнения. 
					От Сафет Кабашай за Southeast European Times от Прищина -- 22/06/12 
 
					 
						
Тъй като правата върху интелектуалната собственост в Косово са изложени на риск, правителството изглежда готово да отвърне на удара. [Ройтерс]
						Министерството на културата се опитва да установи права върху интелектуалната собственост и да се бори с публикуването на пиратско съдържание в държава, където понятието "авторски права" е като цяло непознато. Авторските права в Косово не се защитават от края на 80-те години на миналия век заради политическите вълнения. 
						"Авторските права се пренебрегват, с широко разпространени погрешни идеи и малък ефект на практика", каза за SETimes Генц Прелвукай, съветник на министъра на културата, младежта и спорта. 
						"Предишните поколения, запознати с авторските права, прилагаха друг стандарт по време на комунизма, но младежта днес няма шанс да види това, с изключение на хората на изкуството, които се изправят пред последствията от липсата на авторски права", каза той. 
						С цел подобряване на ситуацията културното министерство прие в края на миналата година нов закон за авторските права и създаде работеща служба, която да прилага закона. 
						Чрез медийна и обществена кампания в момента нараства осведомеността за ситуацията, което подтикна хората на изкуството да създадат асоциации, които ще позволят на авторите да защитават правата си. 
						Под ръководството на министерството бяха създадени две колективни сдружения: композиторът Флорент Бошняку създаде Асоциацията на авторите на музика в Косово (АПИК), която се занимава с музикалните изкуства, докато второто, ВАПИК, се занимава с аудио-визуалните изкуства. 
						Бошняку изрази безпокойство от липсата на осведоменост по проблема с авторските права дори сред хората на изкуството. 
						"Нашето общество все още не е консолидирано. На хората все още им липсва ясна информация относно авторските права, за това, какви са ползите за тях и какви са техните законови, морални и интелектуални права", каза Бошняку за SETimes. 
						В сравнение с Косово сдруженията на хората на изкуството в региона са доста ефективни, според работещия в Белгия експерт по интелектуална собственост Барис Исик, който каза, че е въпрос на инициатива от страна на притежателите на авторски права да се свържат с колективните сдружения и да постигнат споразумения, за да се спазват правата им и да получават плащания. 
						Исик сравни нарушенията на авторските права в Прищина с тези в Турция отпреди десет години и каза, че в момента ситуацията в Турция значително се е подобрила, след като държавата се е намесила с компетентна оперативна група, която е провеждала всекидневни акции за борба с нарушенията на авторските права. 
						Следващата стъпка, която ще предприеме косовското културно министерство, ще бъде да сформира оперативна група, състояща се от търговски инспектори, полицаи, митничари, прокурори, съдебни и правителствени служители. 
						Скоро ще започне още една медийна и обществена кампания, каза Прелвукай. "Целта на първата беше да информира относно законовата база за авторските права и нейното значение, докато втората, която, надявам се, ще започне през септември, ще представи мерките срещу нарушенията на авторските права и срещу пиратството", каза той. 
					
				
			
					 
					
 
 

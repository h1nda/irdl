Франция обещава подкрепа за кандидатурата на Черна гора за членство в ЕС
					25/03/2007
					 
						ПОДГОРИЦА, Черна гора -- Франция обеща да помогне на Черна гора да постигне целта си за членство в ЕС, заяви външният министър на Франция Филип Дюст-Блази по време на посещението си в Подгорица в петък (23 март). Той бе на двудневно посещение в региона, включващо посещение в Прищина и Белград, целящо да изрази подкрепата на Франция за плана за Косово, изработен с посредничеството на ООН. Той даде висока оценка на това, което описа като "стабилизираща роля" на Черна гора в процеса, и обеща да лобира пред френски инвеститори да обмислят възможности за инвестиции в Черна гора. 
						Също в петък руският посланик в Подгорица, Яков Герасимов заяви, че неговото правителство смята Черна гора за един от своите ключови партньори на Балканите. Москва бе една от първите, които признаха независимостта на Черна гора миналата година и установиха дипломатически отношения с новата държава. (Побиеда Виести - 24/03/07; AП, Мина - 23/03/07)

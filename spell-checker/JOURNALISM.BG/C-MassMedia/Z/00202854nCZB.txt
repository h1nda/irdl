Tурските медии разширяват присъствието си на Балканите
					29/05/2012
					Докато турските сапунени опери пожънаха голям успех извън страната, много по-малко се забелязва разширяването на новинарските медии в региони от стратегически интерес.
					От Менекше Токай за Southeast European Times в Истанбул - 29/05/12
 
					 
						
Tурция разшuрява глобалното присъствие на медиите си. [Ройтерс]
						Tурските медии предприеха осъществяването на амбициозна програма за достигане до различни страни на Балканите и на различни езици, както и в региони, където Турция има стратегически интереси, като част от процес на утвърждаване на страната на международната сцена. 
						Чрез медиите си Турция налага един позитивен образ, черпейки от онова, което външният министър Ахмет Давутоглу определи като “стратегически дълбочини” на Турция. 
						Доскоро държавната Анадолската информационна агенция (АА), публикуваше материали само на турски и английски език, но през март започна емисии на босненски, сръбски и хърватски езици чрез ново бюро в Сараево. 
						Този месец започна и арабска емисия, която се излъчва от столицата на Египет Кайро. В сътрудничество с медиите в арабските страни турските и близкоизточните новини ще бъдат предоставяни на турската и арабска публика. 
						Излъчването на азерски и руски език също ще започне в рамките на няколко месеца, а до 2020 г. за стогодишнината на АА се планира излъчването на емисии на 11 езика, включително кюрдски, китайски, френски, испански и немски. 
						Кемал Каптанер, директор на отдел за корпоративни комуникации в АА, каза, че бюрото в Сараево например дава приоритет на новините за двустранните отношения между Турция и страните в региона, за да се подчертае близостта между хората в културно и социално отношение. 
						"Преди да започнем да излъчваме нашите емисии, Турция попадаше в новините, само когато имаше терористична атака. Но сега, благодарение на емисиите на АА, хората в региона могат да научат много повече за културното и икономическо развитие в Турция”, каза той за SETimes
					
						Tурският парламент гласува законопроект през март 2008г., според който държавната ТРТ може да излъчва програми на езици, различни от турски език. Законът проправи пътя за излъчвания в "страни, близо до" Турция, където тя е играла по-важна икономическа и политическа роля. Програмите сега покриват Близкия изток, Централна Азия и Кавказ, Балканите и турските общности в Европа. ТРТ на арабски например може да достигне до публика от 350 милиона души. 
						
През 2009 г., TRT-Ses започна 24-часово излъчване, което излезе извън границите на Турция. [Ройтерс]
						Решението за излъчването на TRT-SES на кюрдски език също прикова вниманието. Това се сметна за позитивна стъпка за разширяване на кюрдските културни и лингвистични права в Турция и също стигна до общности, говорещи кюрдски език извън границите на Турция в Близкия изток и Европа. 
						"Гласът на Турция", радиостанция под егидата на ТРТ, излъчва на 35 езика и е четвъртата най-голяма радиостанция в света по отношение на броя на емисиите на чужди езици. 
						За ролята й във външната политика свидетелства първото излъчване на арабски език на "Гласа на Турция" на речта на премиера Исмет Иньоню по Хатайския въпрос през 1937 г., преди Турция да анексира от Сирия през 1939 г. провинцията с население със смесена етническа принадлежност. 
						Разрастването на медиите съответства на активната роля на външната политика, която Турция играе в региона през последното десетилетие. [Ройтерс]
						Според Мукахит Кючукилмаз от Фондация SETA в Анкара до началото на 2000 г турските медии не са разбирали мащабите на разширяващата се външна политика на страната, което е причинило изоставането на Турция от нейните западни партньори. 
						"Например информираха ни за новините от Близкия изток чрез превод. И така каквато и да бе гледната точка на западните информационни агенции, ние също я възприемахме", каза Кючукилмаз за SETimes. 
						Същата гледна точка бе изразена от вицепремиера на Турция Бюлент Аренч в серии от постинги в Туитър на 15 май, когато започна излъчването на АА на арабски език. 
						"Всички ние сме свидетели на груби манипулации, които ни смаяха в близкоизточната география особено по време на войната в Залива. Престижни информационни агенции, за които всички знаем, че бяха водещи в операциите със своите предавания. Не само в Близкия изток; ние наблюдавахме същото и в Босна. Медиите останаха безчувствени дълго време към сериозните събития", писа Аренч. 
						В миналото турските медии трудно успяваха да бъдат в крак с глобалните тенденции и регионални събития, явление, което АА се стреми да преодолее. 
						"Имаше само шепа журналисти, които знаеха арабски, руски, персийски и дори кюрдски. Никой не интересуваше от откриването на представителства или от наемането на журналисти дори в нашите съседни региони”, каза Кючукилмаз
						
Разрастването на медиите съответства на активната роля на външната политика, която Турция играе в региона през последното десетилетие. [Ройтерс]
						Но през последното десетилетие ТРТ и АА станаха водещи в ориентирането на турските медии, като инвестираха в многоезични кадри, осъществиха проучвания на място и развиха технически и интелектуален капацитет. 
						Хакан Копур, медиен експерт от турското президенство казва, че вторачените в себе си и неутвърждаващи се страни нямат нужда от многоезична журналистика или многоезично радио и телевизионно разпръскване. 
						"За страна като Турция обаче, чиято зона на влияние излиза извън националните граници, подобна тенденция не е лукс, а по-скоро необходимост”, каза Копур за SETimes
					
						Той каза, че елементите на меката власт са точно толкова важни, колкото и твърдата власт в глобалната политика. “Особено публичната дипломация се нуждае от такива инструменти, за да се слеят публичните комуникации и дипломацията”, каза той. “ В това отношение многоезичните излъчвания ще създадат основа за Турция да използва меката власт не само в региона, но и в глобалната политика." 
						Пламен Ралчев, доцент в Университета за национално и световно стопанство в София, и специалист по стратегически комуникации и публичната дипломация, каза, че сериозното разбиране на местни езици ще приближи Турция до чуждестранната публика. 
						"Повечето българи нямат представа от този език, така че ако ТРТ Интърнешънъл започне да излъчва на български език, това определено ще подобри комуникационните канали, които предават послания до българската публика”, каза той. 
						Парафразирайки мотото на турските авиолинии “Глобално ваши”, той казва, че с ТРТ и АА турските медии са станали “глобално публични." 
						"По-важното е гласът на Турция да бъде чут в международен план, гледните точки на Турция да бъдат изразени и разпространени и да бъде разбрана ангажираността на Турция с глобалното състояние на нещата. Турция определено има какво да каже ... и какво да продаде”, каза Ралчев. 
					
				
			
					 
					
 
 

Либийски специален пратеник посети Атина
					04/04/2011
					
						АТИНА, Гърция -- Външният министър Димитрис Друцас каза в неделя (3 април), че режимът на Муамар Кадафи търси решение на конфликта в Либия. Той направи изявлението, след като премиерът Георгиос Папандреу се срещна със специалния пратеник и временно изпълняващ длъжността външен министър на Либия Абдул Ати ал Обейди, който пристигна в Атина по молба на либийските власти. "Отново повторихме ясното послание на международната общност - за пълно зачитане и прилагане на резолюциите на ООН, незабавно прекратяване на огъня и прекратяване на насилието и военните действия, особено срещу цивилните граждани в Либия," каза Друцас след среща с либийския представител, който след това отпътува за Турция. (Елефтеротипия, Вима, Нафтемборики - 04/04/11; AНA-MПA, Радио Свободна Европа - 03/04/11)

Сръбският външен министър Йеремич очаква кандидат-членски статут за ЕС през 2009 г.
					14/10/2008
					 
						БЕЛГРАД, Сърбия -- В понеделник (13 октомври) външният министър Вук Йеремич прогнозира, че Сърбия ще получи статут на кандидат-членка на ЕС догодина. "Вярвам, че през 2009 г. Сърбия ще прескочи най-трудното политическо препятствие към пълноправното членство в ЕС, което е придобиването на статут на кандидат-членка", каза Йеремич. "След това всичко зависи от страната кандидатка, тъй като тя трябва да изпълни всички критерии от Копенхаген за членство. Аз вярвам, че Сърбия има възможностите да отговори на тези критерии в рекордно кратко време", добави той. Както изглежда, Холандия е единствената страна, членка на ЕС, която отказва да деблокира Споразумението за стабилизация и асоцииране със Сърбия, докато Белград не арестува оставащите на свобода военнопрестъпници Ратко Младич и Горан Хаджич. (Танюг, Б92, РТС - 13/10/08)

Стотици бивши чуждестранни бойци са лишени от босненско гражданство
					12/04/2007
					Над 360 бивши бойци, най-вече мюсюлмани, ще бъдат лишени от босненското си гражданство и може да бъдат депортирани в родните им страни, обяви в сряда централното правителство на Босна и Херцеговина. 
					(Ройтерс, АП, ДПА, Би Би Си - 11/04/07)
 
					 
						
Гражданството ще бъде отнето в 367 случая, при които то е било дадено незаконно, каза босненският министър на правосъдието Бариша Чолак (вляво, с черногорския министър на вътрешните работи Юсуф Каламперович). [Гети Имиджис]
						Централното правителство на Босна и Херцеговина (БиХ) лиши в сряда (11 април) от босненско гражданство над 360 души като част от борбата си срещу тероризма. 
						Повечето засегнати от решението са бивши чуждестранни бойци, които са се сражавали на страната на босненските мюсюлмански сили по време на конфликта от 1992-1995 г. Те са били натурализирани по време на сраженията и след това. 
						"От 367-те, които бяха лишени от босненско гражданство, повечето са от Турция, Египет, Алжир, Сирия, Тунис, Судан и Русия," е казал на пресконференция в сряда в Сараево министърът на правосъдието Бариша Чолак, цитиран от "Ройтерс". 
						Според германската информационна агенция ДПА групата е включвала 72 души от Турция, 31 от Египет, 30 от Алжир, 21 от Сирия, 27 от Тунис, 23 от Судан и 20 от Русия. 
						Онези, чието гражданство е било отнето, могат да обжалват в срок от 60 дни, след което "властите са длъжни да ги депортират, ако те останат на босненска територия," каза Чолак. 
						Освен това държавният прокурор ще бъде осведомен за случаите, за да реши дали срещу отделни лица или институции, свързани с тях, трябва да бъде започнато разследване. 
						Смята се, че над 11 000 души са получили босненско гражданство между 1992 и 1995 г., включително и чрез посолствата на страната. След края на конфликта повечето чужди бойци, които са решили да останат, са се оженили за местни жени. За много от тях се говори, че проповядват по-строга форма на исляма от по-умерената му форма, изповядвана обикновено от босненци. 
						След терористичните нападения от 11 септември в Съединените щати БиХ попадна под критики, че е давала гражданство на лица, които вероятно са били свързани с международните терористични мрежи. В отговор на това бе сформирана специална комисия за проверка на случаите на даване на гражданство на чужденци между 1992 и 2006 г. Нейните решения изискват одобрението на правителството. 
						През януари председателят на комисията Векослав Вукович докладва, че от около 900 случая, разгледани за период от седем месеца, комисията е решила, че гражданството на 330 лица трябва да бъде отнето. Други 500 случая се нуждаят от разследване, каза той, като поиска удължаване на мандата на комисията, който трябваше да изтече през февруари. 
						Чолак заяви в сряда, че правителството е решило да удължи мандата с още една година. 
						В началото на миналия септември Вукович каза, че 120 души са били лишени от гражданството си и че около 1 500 случая се разследват от комисията. 
						Той потвърди също, че някои от дошлите да се бият в БиХ са били включени в черния списък на ООН на заподозрените за връзки с "Ал Кайда".

Турски представители ще се срещнат със съветници на кандидатите за президентския пост в САЩ
					29/10/2008
					 
						АНКАРА, Турция -- Министър-председателят Реджеп Тайип Ердоган е изпратил двама представители по външната политика, които да се срещнат със съветници на двамата кандидати за президент на САЩ - демократа Барак Обама и републиканеца Джон Маккейн, съобщиха местните медии във вторник (28 октомври). Ахмет Давутоглу, главният съветник на Ердоган по външната политика, и Суат Кънъклъоглу, заместник-председател на парламентарната комисия по външни отношения, ще представят позицията на Турция по редица важни въпроси на външната политика пред ръководителите на политическите кампании на двамата кандидати. Тези въпроси включват желанието на Турция за продължаване на сътрудничеството в борбата срещу терористичната Кюрдска работническа партия и подкрепата на САЩ за предложението на Турция за създаване на Платформа за стабилност и сътрудничество в Кавказ, която да обединява Турция, Армения, Грузия, Азербайджан и Русия. Президентските избори в САЩ са след по-малко от седмица. (Хюриет, НТВ, ХаберТюрк - 28/10/08)

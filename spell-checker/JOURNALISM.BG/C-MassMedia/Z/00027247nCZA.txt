Турският съд отхвърли искането за забрана на ПСР
					31/07/2008
					Решението на Конституционния съд да не забранява управляващата Партия на справедливостта и развитието (ПСР) заради обвинения в ислямистка дейност бе истинско облекчение за ПСР. Партията обаче загуби значителна държавна субсидия.
					От Айхан Шимшек за Southeast European Times от Анкара -- 31/07/08
 
					 
						
"[ПСР], която никога не е била център за антисветска дейност, ще продължи да защитава основните принципи на републиката,” заяви турският премиер Реджеп Тайип Ердоган. [Гети Имиджис]
						В сряда (30 юли) най-висшият съд в Турция отхвърли искането за забрана на управляващата Партия на справедливостта и развитието (ПСР). Въпреки това десет от 11-те съдии заявиха, че партията се е превърнала в център за антисветска дейност и към нея трябва да бъде отправено строго предупреждение. Те намалиха наполовина нейната държавна субсидия.
						Най-голямата държава, кандидатка за членство в ЕС, Турция, потъна в дълбока политическа криза през март, когато главният прокурор на страната поиска Конституционният съд да забрани управляващата партия. ПСР извоюва внушителна победа на изборите през юли 2007 г., но спорното й решение ислямските забрадки да бъдат разрешени в университетите доведе до криза.
						Премиерът Реджеп Тайип Ердоган приветства решението на Конституционния съд. "Турция изразходва твърде много време и енергия по това дело," каза Ердоган. Той добави, че ПСР ще продължи да "защитава основните принципи на републиката".
						Основният опозиционен лидер в Турция и ръководител на секуларистката Републиканска народна партия (РНП), Дениз Байкал, обаче изтълкува решението на съда като силно послание към ПСР. "Десет съдии определят ПСР като център за антисветска дейност; това е важно," подчерта Байкал. 
						"В гледната точка [на армията] по отношение на секуларизма няма промяна. Не очаквайте от мен обаче като войник да коментирам решението на най-висшия съд", каза началникът на генералния щаб генерал Яшар Буюканът. По традиция военните се смятат за пазители на светската система в Турция. 
						Според наблюдатели в Анкара решението е помогнало за предотвратяване на по-голяма политическа нестабилност в Турция, като същевременно е припомнило на ПСР конституционните граници на нейните правомощия. 
						Международните наблюдатели приветстваха решението. Еврокомисарят по разширяването Оли Рен заяви, че то отразява влиянието на европейските ценности в Турция, и призова страната да ускори реформите, за да изпълни стандартите на ЕС. Кристина Галах, говорителка на върховния представител по въпросите на сигурността на ЕС Хавиер Солана, изрази надежда, че решението ще помогне "[за възстановяване на] политическата стабилност". 
						Съдът е забранявал други партии заради ислямистка програма. Решението от сряда е първото, с което се отправя предупреждение към партия, вместо тя да бъде забранена, макар че повечето от съдиите са приели, че партията извършва някои противоконституционни дейности. 
						За да бъде забранена партия, е необходимо съгласието на седем от 11-те съдии в състава на съда. Само шест съдии са подкрепили забраната на ПСР. Четирима са съгласни, че ПСР се е превърнала в "център за антисветска дейност", но въпреки това степента на извършените от нея нарушения заслужават предупреждение, а не закриване. Главен съдия Хашим Кълъч бе единственият съдия, изразил несъгласие с тезата на прокурора, че ПСР служи като свързващо звено за такива дейности. 
						Кълъч изрази безпокойство, че напоследък е гледал няколко дела за забрана на политически партии, и заяви, че постигането до консенсус за това как да бъдат достигнати по-високи демократични стандарти вече зависи от политиците.

Прокурорите на МНТБЮ обжалват оправдателната присъда на Харадинай
					02/05/2008
					Обжалвайки части от оправдателната присъда на трима бивши членове на Армията за освобождение на Косово, включително на бившия косовски премиер Рамуш Харадинай, прокурорите на ООН призоваха в петък за повторен процес по шест обвинения във военни престъпления.
					(AП, ДПА, Б92 - 02/05/08; AП, AФП, Гласът на Америка, Б92, Болкън Инсайт - 01/05/08; Ройтерс, Би Би Си, СЕНС, МНТБЮ - 03/04/08)
 
					 
						
Бившият косовски премиер Рамуш Харадинай влиза в съдебната зала, за да чуе присъдата си в МНТБЮ в Хага на 3 април. [Гети Имиджис]
						Прокурорите на ООН обжалваха в петък (2 май) части от оправдателната присъда на бившия косовски премиер Рамуш Харадинай и двама други бивши членове на Армията за освобождение на Косово (АОК. 
						Месец след процеса, те призоваха съдиите от Международния наказателен трибунал за бивша Югославия (МНТБЮ) да отворят отново делото по шест от 37-те обвинения във военни престъпления. Прокурорите, които искаха присъда от 25 години затвор за всеки от обвиняемите - Харадинай, Идриз Балай и Лахи Брахимай - цитираха сплашването на свидетели като фактор в процеса. 
						 "През следващите 75 дни ще има по-подробна документация; в нея ще се опишат подробно всички доводи на обвинението" съобщи белградското радио Б92, цитирайки изявление от петък на Олга Кавран, говорител на прокурора на ООН за военни престъпления Серж Брамерц. 
						На 3 април тридневна комисия оправда Харадинай и Балай по всички обвинения, докато Брахимай получи шестгодишна присъда за извършени мъчения и проявена жестокост. 
						Прокурорите обвиниха тримата в участие между март и септември 1998 г. в съвместни престъпни начинания, целящи да осигурят пълния контрол на АОК в оперативната зона Дукаджин. Те също твърдят, че за постигането на тази цел Харадинай и сътрудниците му са извършили множество военни престъпления, включително убийства, незаконно прогонване, мъчения и изнасилване на етнически цивилни сърби и роми, както и на косовски албанци, заподозрени, че помагат на сръбските сили. 
						Харадинай, който е бил командир на силите на АОК в района на Дукаджин по онова време, е бил премиер на Косово през март 2005 г., когато МНТБЮ отвори обвинителния акт срещу него. Той подаде незабавно оставка и доброволно се предаде в Хага. 
						В края на процеса миналия месец, председателстващият съдия Алфонс Орие потвърди, че свидетели са били заплашвани по време на целия процес. Някои свидетели са отказали да дадат показания. От 81 души, които са дали показания, 34 са имали статут на защитени свидетели. 
						Доказателствата, представени от обвинението "не винаги са давали възможност на камарата да заключи дали е било извършено престъпление и дали АОК е била замесена така, както се твърди", заявиха съдиите. 
						Присъдата предизвика яростни критики от Белград, като премиерът Воислав Кощуница я описа като "подигравка с правосъдието". 
						Когато Брамерц посети Белград, след като смени Карла дел Понте, сръбският президент Борис Тадич изрази надежда, че прокурорите на ООН ще обжалват присъдата. 
						"Моята служба в момента проучва присъдата от 300 страници, за да прецени възможните основания за обжалване", каза белгийският адвокат. 
						Брамерц отбеляза, че прокурорите на ООН са изразили недоволство от решението на съдиите. Те не са могли да представят всички техни доказателства, тъй като няколко свидетели са отказали да се явят в съда. Кавран каза в петък, че няма краен срок за обжалването, но процесът на вземане на решение "може да продължи месеци или повече от година".

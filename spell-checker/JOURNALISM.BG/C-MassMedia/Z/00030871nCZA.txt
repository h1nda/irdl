След короноването си "Мис Сърбия" заминава за Южна Африка
					09/07/2009
					Красотата и интелектът може да бъдат силна комбинация за Сърбия в предстоящия конкурс “Мис Свят”.
					От Бояна Милованович за Southeast European Times от Белград - 09/07/09
 
					 
						
Йелена Маркович се пребори с 27 конкурентки и спечели титлата “Мис Сърбия”. [Гети Имиджис]
						Йелена Маркович, на 20 г., спечели в понеделник (6 юли) титлата в тазгодишния конкурс “Мис Сърбия” и ще представи страната на церемонията по избирането на “Мис Свят” в Йоханесбург, Южна Африка, през декември. 
						"Не очаквах [да спечеля] титлата, защото в конкурса участваха много красиви и умни жени," заяви тя. 
						Маркович, която е родена в Пожега, се състезаваше срещу участнички от цяла Сърбия в белградския “Сава Център”. Вицепремиерът Ивица Дачич и министърът на спорта Снежана Самарджич-Маркович присъстваха на събитието. 
						 Весна да Винча, собственичка на фирма "Мис Джей Ю", която организира конкурса в Сърбия, отговори на критиците, според които новата "Мис Сърбия" може да не е на достатъчно високо ниво. 
						"Избрахме подходящото момиче и вярвам, че тя има голям шанс за победа при избора на "Мис Свят". Тя е много изискана и умна жена," заяви Да Винча. "При подготовката ... оценяваме според различни критерии." 
						Подготовката тази година се проведе в планината Копаоник, един от основните туристически центрове в Сърбия. Участничките прекараха там почти месец, репетирайки хореография и сценично поведение. 
						На тазгодишната церемония в известна степен бе застъпена и спортната тема. По същото време в Белград се провеждат Университетските олимпийски игри – известни още с популярното име Универсиада. В проявата участват спортисти от повече от 140 държави. 
						Сред членовете на журито на конкурса бяха някои известни сръбски личности от света на спорта, включително баскетболистът Владе Дивац и треньорът на националния отбор по футбол Радомир Антич. Тръпката към спорта явно не беше чужда и на участничките. Повечето от тях заявиха, че тенисистката Ана Иванович е техен пример за подражание. 
						Маркович в момента следва право в Белград, но не се е отказала от възможностите за кариера. Тя каза пред журито на церемонията, че "съдейки по образование ми, човек може да реши, че ще стана адвокат, [но] всъщност бих искала да стана журналистка." 
						Маркович е убедена, че ще бъде добър посланик на Сърбия на конкурса “Мис Свят”. 
						"Ще оправдая очакванията на гражданите на Сърбия [и] ще измисля оригинално представяне, с което ще покажа, че жените в Сърбия са красиви и умни - те притежават всички качества на истинската жена." 
						Организаторката Да Винча обаче внесе известен реализъм. "Необходимо е лобиране и държавата трябва да вземе участие. Световният избор не зависи само от красотата и излиза извън рамките на онова, което аз, като представителка на частния сектор, мога да направя." 
						Миналогодишният конкурс “Мис Свят” също се проведе в Южна Африка. Мис Русия, Ксения Сухинова, беше коронована за "Мис Свят 2008" по време на телевизионна церемония, наблюдавана от повече от 2 млрд. души в 130 страни.

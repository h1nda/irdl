Роми не е "мръсна" дума
					17/08/2009
					Млад активист има мисията да развенчава стереотипите и да сложи край на дискриминацията срещу една от най-зле третираните етнически групи в Европа.
					От Брайън Салми за Southeast European Times в Подгорица -- 17/08/09
 
					 
						
[Maрина Роганович] 
						Гладко избръснат, добре облечен и спретнат, Йаха Шамир е твърде далеч от известния цигански стереотип. Той е образован и трудолюбив - представител е на едно ново поколение активисти, които ще променят начина, по който светът гледа на неговия народ. И той няма нищо против да бъде наричан циганин. 
						Шамир признава, че неговият народ използва тази дума и че те не са против другите също да го използват, стига да не бъде пренебрежително. "Циганин", обяснява Шамир, "първоначално е означавало "мръсен - не пипай". Този етикет е бил лепнат на народа му преди векове. През 1973 г. започват всеобщи усилия да се замени "циганин" с "ром", което е много по-приемливо за него. 
						Въпреки всички отдавна съществуващи обстоятелства Шамир се опитва да заличи стигмата, която носи народът му. Той казва, че сега в Европа възниква нов екип от лидери, които ще изведат ромската нация от социалното заточение, в което те се намират, откакто са емигрирали от Индия преди хилядолетие. 
						 През 1980-те години съвременните роми с помощта на различни международни организации започват да се измъкват от гетата, действителни и психически, в които са били затворени, казва Шамир. "Това е първият път, когато голям брой роми са приети в европейски университети", казва 25-годишният баща на едно дете, който е директор на неправителствената организация "Млади роми" в Черна гора. Тази тенденция продължава през последните две десетилетия и днес 250 роми се дипломират от македонски университети всяка година. 
						Ромски НПО в цяла Европа активно набират членове сред ромските студенти. "Тези студенти разбират, че могат успешно да градят кариера и същевременно да помагат на други роми", казва Шамир. 
						В Черна гора има само десет роми, които учат в учебни заведения след завършване на гимназия. До днес само двама са получили дипломи, като единият скоро ще постъпи на работа в Министерството за малцинствата в Черна гора. Шамир планира да бъде третият дипломирал се; той работи по дипломна работа на тема за предучилищното образование и се надява да я приключи следващата година. 
						
Ученик пише фраза на ромски в класна стая в Букурещ. Ново поколение роми се надява да преодолее вековните бедност и стигма. [Гети Имиджис]
						Макар че той ще получи квалификация да преподава на деца от предучилищна възраст, Шамир не смята, че ще изостави "Млади роми". "Не мога да си представя, че ще получа същото удовлетворение от обучаването на деца, както когато помагам на моите хора", казва Шамир. 
						Организацията за сигурност и сътрудничество в Европа (ОССЕ) обучи Шамир и той придоби уменията, необходими за управление на НПО през 2005 г. Други организации като Програмата на ООН за развитие (ПРООН) и инстутит "Отворено общество" (ИОО) бързо забелязаха уменията и решимостта му и си партнират с "Млади роми" по различни проекти. 
						Тамара Сържентич, координатор за ромска програма в офиса на ИОО в Черна гора казва, че Шамир е "един от най-забележителните и ангажирани млади роми, с които работи нашата фондация през последните десет години, откакто започнахме да работим по ромски проблеми в Черна гора." 
						Преди да бъде обучен да бъде лидер в гражданско общество от ОССЕ, Шамир е наследил призванието от баща си, който става активист през 2000 г. Младият Шамир работи с НПО на баща си, докато той напуска по здравословни причини през 2003 г. и Йаха напуска дома си, за да постъпи в университета. През 2005 г. обаче Шамир се връща у дома в Херцег Нови, където остава крайно недоволен от работата на организацията и от насоката, възприета от новото ръководство. 
						 "Опитах се да работя с тях [новите лидери], но без резултат и реших да създам собствена НПО", казва Шамир и вдига рамене. Първите проекти, по които Шамир и неговата нова група "Млади роми" започват да работят, включват роми, които за изолирани от образователната система. 
						"Целта на проектите е да им предложи втори шанс да се включат в образователната система", казва Сържентич от ОСИ. Проектите са насочени към роми между 9 и 18-годишна възраст, които не са могли да започнат начално училище, защото са прекалено големи. След тези първоначални проекти Шамир успява да създаде донорски тръст и набира все повече членове на своята НПО. 
						 Сега Шамир насочва усилията си към това да придобие лични документи за приблизително 5000 от 11 000 роми в Черна гора. Повечето от тези 5000 са дошли в Черна гора от Косово по време на интервенцията на НАТО на Балканите през 1999 г. Без документи повече от половината от ромите в страната са извън чадъра на социалната мрежа на Черна гора, което включва и правото на формално образование. 
						 "Осигуряването на лични документи за тях е най-важното, което можем да направим точно сега", казва Шамир. Процесът е трудоемък, кафкиански кошмар от бюрокрация и такси, което средно отнема повече от година и струва между 500-600 евро на човек. 
						Амбициите на Черна гора да стане пълноправен член на ЕС задължава страната да направи големи крачки към интегриране на ромското население в страната. За Шамир и другите, които са решени да осъществят тази мисия, това често се оказва тежка и понякога отчайваща работа. "Трудно е понякога да се работи с хора, които са неграмотни и не винаги разбират или оценяват какво правим за тях. Лесно избухвам, но се научих да се владея". Запитан как успява да стане сутрин, да отиде в офиса и да излезе на полето, ден след ден, Шамир се усмихва и отвръща, "Това е моето семейство". 
						Дори личният живот на Шамир е политизиран. Когато се жени преди пет години, той нарушава строга забрана - съпругата му е шест години по-голяма от него и е етническа сръбкиня. Двамата работят в два магазина един срещу друг в Херцег Нови. Шамир посещава магазина на бъдещата си съпруга, за да си купи списания, а тя идва в неговия магазин да си купи плодове и зеленчуци. Знаейки, че тяхната любов е "забранена" на Шамир му отнема два месеца да придобие куража да я покани на среща - два "много дъъъълги" месеца, смее се Шамир. 
						 Двамата се срещат тайно в продължение на шест месеца. Родителите на Шамир заминават за Германия по средата на периода на ухажване. Когато се връщат, Шамир има лоша новина за тях. Той е изгубил работата си, повредил е семейната кола и се е влюбил в сръбкиня. "Не се зарадваха особено," казва Шамир и се усмихва смутено. "Особено по отношение на съпругата ми". 
						Семейството на Шамир се примирява, но не и семейството на съпругата му. 
						Когато двамата разменят брачни клетви, никой от роднините на булката не присъства. Едва след раждането на детето им тъстът на Шамир най-накрая приема действителността и тримата като част от семейството. 
						Спечелвайки тъста си на своя страна, той убеждава един от сънародниците си, че ромите не са "мръсни". Остават още повече от 600 000.

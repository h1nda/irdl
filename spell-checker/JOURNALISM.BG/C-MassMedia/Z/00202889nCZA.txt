Нова джамия предизвиква етнически спорове в Югозападна Македония
					11/06/2012
					Плановете на ислямската общност да изгради нова джамия в Югозападна Македония предизвикват етнически проблем.
					От Горан Трайков за Southeast European Times от Скопие – 11/06/12
 
					 
						
Двете етнически общности в Лажец, близо до Битоля, спорят за джамия. [Радио „Свободна Европа“]
						Селска джамия, която предстои да бъде построена в с. Лажец, близо до Битоля, в югозападната част на Македония, от години създава напрежение в етнически смесеното село, където живеят 120 македонци и 80 албанци. Двете групи не могат да постигнат съгласие за мястото на новата джамия. 
						Македонците от Лажец твърдят, че първоначално планираното място, където ислямската общност иска да построи джамията, се намира върху основите на православната църква „Св. Георги“. 
						Напрежението ескалира, след като общинският съвет на Битоля реши да одобри строежа на джамията на входа на селото. Македонците от Лажец посочват, че не са против строежа на религиозни сгради, но не са съгласни с планираното място. 
						„Искаме джамията да бъде построена до църквата. Това ще удовлетвори исканията на македонците в селото и ще изпрати послание, че това е многоетническо село, където македонци и албанци живеят заедно. Албанските жители отново поискаха джамията да се намира на входа на селото. Това обаче не се харесва на македонците, които твърдят, че ако джамията бъде построена на входа на селото, това ще показва, че там живеят само албанци“, каза за SETimes Орце Дандушевски, председател на общината в Лажец.
						Мюфтията Плуми Велиу, представител на ислямската религиозна общност в Битоля, посочва, че общността чака подходящ момент, за да започне строежа на джамията. 
						„Техническата документация е готова и е изпратена на компетентните органи, така че строителните работи трябва да започнат скоро. Както винаги, ще има реакции, но всичко за започването на строежа е готово. Надяваме се, че няма да има проблеми, защото мястото е определено от държавата“, каза Велиу за SETimes. 
						Междувременно състоянието на многоетническите отношения в Лажец се влошава. И двете общности са ограничили контактите помежду си – дори и в своето всекидневие. В селото вече има два магазина, единият е така нареченият „македонски“, а другият - „албански“. 
						„Джамията… започна да руши междуетническите отношения в Лажец преди шест години. Сега всички спазват правилото, че всеки пазарува в собствения си магазин, дори хляб. …Жителите на Лажец обвиняват политиката за ситуацията“, каза за SETimes православният свещеник отец Оливер. 
						„Хубаво е в селото да има религиозен храм, независимо къде, защото ще имаме място в селото, където да се молим и да погребваме починалите хора. Досега отивахме в село Кишава, на 5 км оттук“, каза за SETimes албанският жител на село Лажец Лирим Рушидоски. 
						Македонските жители на Лажец посочват, че ще се изселят от селото и ще оставят всичко зад гърба си или ще отидат в чужбина. 
						Васчо Деспотовски, жител на селото, сподели, че половината село вече планира да емигрира. 
						„Още едно семейство напусна селото преди два дни. Познавахме ги и живеехме [до тях], но заради спора за джамията те си тръгнаха. Натискът е огромен“, заяви Деспотовски за SETimes. 
					
				
			
					 
					
 
 

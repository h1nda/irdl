Милчо Манчевски иска да направи "истински европейски филм"
					06/07/2006
					Известният македонски режисьор Милчо Манчевски започна работа по третия си игрален филм, "Кости". Той е градска любовна история с изцяло македонски актьорски състав. 
					От Марина Стояновска за Southeast European Times от Скопие – 06/07/06
 
					 
						
Македонският режисьор Милчо Манчевски (в средата) започна снимките на третия си пълнометражен филм, "Кости". [AФП]
						Най-известният македонски режисьор Милчо Манчевски започна работа над третия си пълнометражен филм, "Кости". Първата сцена бе заснета на 17 юни в бившата фабрика "Хемтекс". Това ще бъде първият игрален филм на Манчевски, заснет изцяло в Македония, макар и в партньорство с Италия, Германия, България и Испания. 
						"Има две важни неща," казва режисьорът. "Най-напред, филмът да стане добър и да стопли сърцата на зрителите, и второ, да бъде заснет по стандарти, които да му заслужат оценката на истински европейски филм." 
						Филмът, подкрепен от министерството на културата и "Евроимаж", е градска любовна история за млад лекар, който се връща в миналото след автомобилна катастрофа. 
						Очаква се снимките да приключат в края на лятото, а монтажът да завърши до април догодина. Съдбата му след това ще бъде в ръцете на дистрибуторите. Единият от тях, "Бавария Филм Интърнешънъл" от Германия, вече е в играта като потенциален дистрибутор. 
						Актьорският състав включва 70 души, а филмът ще бъде сниман на 80 различни площадки. Те са главно в Скопие, но също така и в Щип, Охрид, Демир Капия и Бистра планина. 
						Главният оператор Фабио Чанкети е един от най-известните италиански оператори. Полският композитор Збигнев Прайзнер, известен със съвместната си работата с режисьора Кшищов Кешловски, ще напише музиката към филма. Юджийн Гиърти, който участва в "Авиаторът", ще бъде звукорежисьор. 
						Манчевски придоби известност с "Преди дъжда", който спечели "Златен лъв" на Филмовия фестивал във Венеция през 1998 г. В следващия му филм, "Прах", участва международен актьорски екип.

ПРООН: "Македонците смятат икономиката, бедността и корупцията за най-големите проблеми на страната"
					09/11/2005
					Шестдесет и един процента от участниците в ново проучване на ПРООН казват, че безработицата е най-големият проблем за страната, а 62 % се страхуват да не загубят работата си. За първи път след 2002 г. управляващите социалдемократи изостават след опозиционната ВМРО-ДПМНЕ. 
					От Марина Стояновска за Southeast European Times от Скопие -- 09/11/05
 
					 
						
Новото проучване на ПРООН показва, че основните тревоги на македонците по същество не са се променили. [ПРООН]
						Безработицата, бедността и корупцията продължават да са сред главните грижи на македонските граждани, според 4-ия предупредителен доклад на ПРООН, който обхваща периода от юни до август 2005 г. По някои основни въпроси резултатите са същите, както и в предишния доклад на ПРООН, публикуван през юни. 
						Шестдесет и един процента от участниците посочват безработицата като най-големия проблем за страната, а 62 % се страхуват да не загубят работата си. Едва 47,2 % от македонските граждани казват, че имат редовни доходи, докато 40 % посочват, че нямат абсолютно никакви доходи. 
						"Гражданите знаят точно какви са проблемите и затова приоритет на правителството ще бъде подобряването на икономиката," каза Владо Димовски, един от съавторите на доклада. "За да се подобри икономическият климат, Македония се нуждае от растеж от поне 5 % - това е процентът в страните от региона през последните няколко години," добави той. 
						Гюнер Исмаил, друг от съавторите, казва, че македонските политици трябва да положат усилия да създадат държава, която се основава на върховенството на закона, а не да предприемат спорадични и краткосрочни мерки. "Македония е стабилна и недоволна, парализирана в търсенето на решение за своето недоволство," казва Исмаил. 
						Макар и главните грижи на македонците в основни линии да не са се променили, в политическите им възгледи се наблюдават някои нови тенденции. За първи път след изборите през 2002 г. рейтингът на опозиционната ВМРО-ДПМНЕ е по-висок от този на управляващия Социалдемократически съюз за Македония (СДСМ). На въпроса за коя партия биха гласували, ако сега се проведат избори, 15,8 % от запитаните са предпочели ВМРО-ДПМНЕ, а 13,4 % са казали, че ще гласуват за СДСМ. 
						Сред партиите на етническите албанци Демократичният съюз за интеграция (ДСИ) -- член на ръководената от СДСМ коалиция -- води категорично с 50 %, а опозиционната Демократична партия на албанците е втора с 16,7 %. Третата партия на етническите албанци, Демократичната партия за просперитет, се подкрепя едва от 3 %. 
						Нараснал е и броят на тези, които смятат, че страната се движи в погрешна посока. Цели 67,8 % казват, че Македония се движи в погрешна посока, в сравнение с 54,7 % през предишния период. Увеличил се е и процентът на тези, които смятат, че междуетническите отношения не са добри -- от 12,2 % на 17,6 %. 
						Освен това докладът на ПРООН сигнализира за нарастване на липсата на доверие към институциите. Той установи, че 38,9 %, 54,3 % и 50,6 % от запитаните нямат доверие съответно в президента, парламента и правителството.

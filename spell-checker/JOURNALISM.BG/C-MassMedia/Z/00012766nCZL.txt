ООН няма да блокира кандидатурата на Харадинай за премиер на Косово
					25/11/2004
					 
						ПРИЩИНА, Косово, Сърбия и Черна гора -- ООН няма да блокира кандидатурата на Рамуш Харадинай за премиерския пост в Косово независимо от опасенията, че срещу него може да бъдат повдигнати обвинения от трибунала на ООН за военни престъпления, каза говорителят на ООН Джеф Бийли в сряда (24 ноември). "Оставяме това решение в ръцете на политическите партии и народното събрание на Косово," добави той. По-рано тази седмица върховният представител по въпросите на сигурността на ЕС Хавиер Солана постави под въпрос номинацията на Харадинай, бивш командир от АОК, който бе разпитван от международния трибунал за зверствата, извършени между 1998 и 1999 г. 
						Други новини: Трима етнически албанци получиха присъди от по две години лишаване от свобода за плячкосване и палеж на сръбска православна църква по време на мартенските размирици в Косово. Международните прокурори са завели 52 дела във връзка с вълненията. (Ройтерс, AФП, КосоваЛайв, Танюг - 24/11/04)

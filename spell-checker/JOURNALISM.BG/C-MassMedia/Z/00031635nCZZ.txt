Наука и технологии: Нови находки от неолита на Балканите 
					14/09/2009
					В Босна и Херцеговина бяха открити големи неолитни комплекси. Още новини от областта на науката: турски учени разработиха нова система за предупреждение за земетресения; Румъния планира изстрелването на космическа ракета.
					 
						
Босненски археолози откриха неолитна керамика в Централна Босна и Херцеговина. [Гети Имиджис]
						
						Босненски археолози откриха доказателства за два големи неолитни комплекса в с. Жупчичи край Горажде. Зилка Куюнджич-Вейзагич, член на археологическия екип, съобщи във вторник (8 септември), че анализът на откритата керамика показва, че мястото е било пресечна точка на балканско-анадолската и адриатическо-средиземноморската култура. 
						*** 
						
						*** 
						Първата румънска ракета "Хелен" ще бъде изстреляна през октомври от брега на Черно море. "Хелен" е проектирана и построена от Румънската асоциация по аеронавтика и космонавтика, неправителствена организация със седалище в окръг Вълча. 
						*** 
						Второто издание на “Туестивал Локал” в Румъния се проведе в петък (11 септември) в Букурещ. Подобно на други прояви по света, участниците се събраха чрез микроблогерската услуга на “Туитър”. По време на събитието бяха събрани 20 000 евро, които ще бъдат използвани за закупуване на медицинска апаратура за детското онкологично отделение в столичната болница "Мария Кюри". 
						*** 
						В сряда (9 септември) в националната Федерация за природна, енергийна и духовна медицина в Загреб беше обявен нов проект - "Хърватска марка по наставничество". Първият семинар по проекта ще се проведе в столицата от 1 до 30 октомври. Всички преминали изпита участници ще получат диплома от Европейския институт по висше житейско обучение. 
						*** 
						Екип от учени от Истанбулския технически университет са създали система, която предупреждава за земетресения четири дни преди труса, съобщи на 6 септември Анадолската информационна агенция. Системата функционира, като създава карта на района въз основа на движенията и промените в земята, водата и въздуха, обясни Огуз Гюндогду от катедрата по геофизично инженерство на университета. 
						*** 
						По рано този месец в болница “Игия” в Атина беше извършена първата операция на щитовидна жлеза в Европа чрез системата за роботизирана хирургия “Да Винчи”. Пациентът е жена на 25 г. Методът осигурява на хирурзите по-голяма прецизност и по-добра видимост, което води до незначителна загуба на кръв и по-малко усложнения. Той се прилага при по-леки случаи на рак на щитовидната жлеза. 
						
						(Различни източници - 07/09/09-14/09/09)

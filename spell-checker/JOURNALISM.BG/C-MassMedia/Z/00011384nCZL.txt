Според Държавния департамент на САЩ Македония удовлетворява стандартите за борба срещу трафика на хора
06/07/2004
За трета поредна година Македония е поставена в група 1 в рамките на годишния доклад на Държавния департамент на САЩ по трафика на хора. Тя е една от 25-те държави, за които се смята, че изцяло изпълнява основните стандарти в тази борба.
От Мария Лазарова за Southeast European Times в Скопие - 06/07/04
 
 
Американският държавен секретар Колин Пауъл (вляво, с президента Джордж Буш) представи годишния доклад за Македония. [АФП]
За трета пореден път годишен доклад на САЩ по трафика на хора включва Македония сред държавите, които удовлетворяват основните стандарти за борба срещу международната търговия с хора. Макар да отбелязва, че македонското правителство е засилило санкциите и е приело необходимото законодателство, документът предупреждава освен това, че слабостите в съдебната система продължават да препятстват процеса.
Според доклада, представен от американския държавен секретар Колин Пауъл пред американския Конгрес и президента Буш на 14 юни, Македония е както транзитна държава, така и дестинация за жертвите на трафика от Източна Европа и бившия СССР. Тя обаче е единствената държава от ЮИЕ, която е класифицирана в група 1 от тристепенната система, използвана за оценка на правителствените усилия в борбата срещу трафика.
Двадесет и пет държави, основно от Западна Европа, са включени в група 1, която обозначава онези страни, за които се счита, че напълно удовлетворяват минималните стандарти на американския Закон за защита на жертвите на трафика на хора, приет през 2000 г.
Докладът се позовава и на отбелязания напредък от страна на македонското правителство при противодействието срещу корупцията, основна пречка пред инициативите, насочени срещу трафика. "Правителството успя да осъди няколко бивши правителствени и полицейски служители по обвинения в корупция, както и един полицейски инспектор за продажба на информация относно планирана акция срещу трафика," се казва в документа, като се отбелязва освен това, че няколко случаи на трафик, които са били изпратени в съда през отчетния период, са довели до "присъди, съизмерими с тежки престъпления". Въпреки това, се казва в доклада, неефективността на съдебната система остава проблем за Македония, тъй като корупцията и липсата на квалификация продължават да разяждат системата.
Споменават се и стъпките, предприети от правителството за защита на жертвите на трафика. Македонските власти продължават да управляват Центъра за транзитно убежище съвместно с Международната организация по миграцията (МОМ) и една местна НПО. Центърът осигурява помощ на 143 жертви от чужбина, вкл. няколко под 18-годишна възраст. Въпреки че в Македония липсва закон за защита на свидетелите, правителството и МОМ осигуряват известна степен на защитеност за жертви, които желаят да дадат показания, се посочва в доклада.
Македония се придвижи в група 1 преди три години. През 2001 г. страната бе класифицирана в група 2, "демонстрирайки желание да се справи с проблема, но без все още да е установила международни стандарти в това отношение."

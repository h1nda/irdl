ДПА ще напусне управляващата коалиция в Македония
					13/03/2008
					 
						СКОПИЕ, Македония -- Демократичната партия на албанците (ДПА) напуска управляващата коалиция в Македония, обяви в сряда (12 март) лидерът на ДПА Мендух Тачи, като заяви, че това е "въпрос на часове, а не на дни". Партията твърди, че министър-председателят Никола Груевски е пренебрегнал важни искания на ДПА, включително признаването на независимостта на Косово, социални придобивки за етническите албанци, които са се сражавали по време на бунтовете през 2001 г., и признаване на албанския за втори официален език в Македония. ДПА има 11 от 120-те места в парламента.
						Въпреки че говорителят на правителството Ивица Боцевски заяви, че правителството продължава да функционира нормално, опозиционният Социалдемократически съюз на Македония обвини коалиционните партньори, че са лекомислени и се грижат повече за своите собствени интереси, отколкото за интересите на държавата.
						Посланикът на ЕС в Македония Ерван Фуере проведе редовната си среща с Тачи в сряда и каза, че би желал да види лидерите на всички партии да работят заедно за кандидатурата на страната за присъединяване към НАТО. Скопие се надява да получи покана за присъединяване в началото на следващия месец. (Дневник, Макфакс, A1 - 13/03/08; Фокус, Макфакс, ЕРТ, АП - 12/03/08)

Гръцкият премиер се захваща с корупцията 
					01/11/2004
					Гръцкият премиер Костас Караманлис обеща да продължи антикорупционните си усилия независимо от съпротивата на мощни интереси
					От Джордж Анагностопулос за Southeast European Times в Атина – 01/11/04
 
					 
						
Гръцкият премиер Костас Караманлис обеща да продължи усилията си за обуздаване на корупцията. [AФП]
						Корупцията вреди на икономиката и подкопава демокрацията, заяви пред депутати гръцкият премиер Костантинос Караманлис през октомври. Той обеща да продължи усилията за разтърсване на окопалите се икономически лобита и да въведе по-голяма прозрачност, дори и този политически вихър да предизвика предсрочни избори. 
						"Обществото разбра, че корупцията в обществения сектор и окопалите се икономически кръгове са проблем за всеки гражданин. Те облагодетелстват хора, които живеят чрез обществените фондове и изтласкват настрани мнозинството бизнесмени, създавайки преграда пред инвеститорите," изтъкна Караманлис. 
						Гърците слушат за окопалите се икономически интереси още от средата на 90 години на миналия век. Възползвайки се от система, която според мнозина е просмукана от непотизъм и корупция, няколко фамилии - а в някои случаи отделни личности - са заграбили договори за държавни доставки, докато в същото време държат дялове в големи вестници и ефирни телевизии. В резултат на това, казват критиците, те са в състояние да упражняват огромна власт над правителството, манипулирайки същевременно общественото мнение. 
						Предприемайки безпрецедентен ход миналата седмица Караманлис проведе заседание на своя екип в един от извесните гръцки магазини за месо и отправи остри нападки срещу тази концентрация на власт, декларирайки, че "Гърция не може повече да бъде държана в подчинение."
						Медийните босове, много от които подкрепиха Караманлис по време на изборите - отговориха на атаката, намеквайки, че премиерът може да си има неприятности в парламента по време на предстоящия вот за избор на нов гръцки президент. 
						Въпреки че самоличността на онези, за които се смята, че контролират определени канали или вестници, е публична тайна в Гърция, всъщност е много трудно да се докаже тази собственост. Повечето притежатели на медии използват офшорни компании, които не разкриват своите акционери, за да потулят ролята си. 
						За да преодолее този проблем, правителството иска да препятства възможността компании, които се контролират от офшорни субекти, да участват в търгове за държавни доставки, както и да им се попречи да получават лицензи на радио или телевизионни канали. Акционерите в медийни компании междувременно няма да могат да притежават повече от 50 % в други компании, например строителна фирма. Тези ограничения ще се прилагат и за техни роднини. 
						Администрацията иска освен това да елиминира нечистите процедури относно договорите и споразуменията. На последно място се предлага проектозакон, който би упълномощил прокуратурата да разследва престъпления в дейността на Атинската борса. 
						Гласуването на тези закони в парламента може да накара много депутати да сменят боята и да гласуват срещу директивите на своята партия. Управляващата партия Нова Демокрация може да си позволи няколко отцепници, но ако техният брой е значителен, това ще даде възможност на опозицията да поиска вот на недоверие. 
						Това може да доведе до предсрочни избори, но премиерът заяви, че е готов на такова предизвикателство, ако е нужно. Според анализатори това е смело заявление, като се има предвид, че правителството е на власт едва от март. Преди това Нова демокрация стоеше в опозиция от 1993 г.

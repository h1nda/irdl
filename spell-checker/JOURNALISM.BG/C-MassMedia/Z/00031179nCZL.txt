Турски съд прие ново обвинение по делото "Ергенекон"
					06/08/2009
					 
						АНКАРА, Турция -- В сряда (5 август) 13-и Съд за тежки престъпления в Истанбул прие трето обвинение по така нареченото дело "Ергенекон". Документът от 1454 страници беше внесен по-рано този месец и повдига обвинения срещу 52-ма души, някои от които вече са подсъдими по обвинения в сформиране или принадлежност към терористична организация и употреба на сила и насилие за препятстване на дейността на правителството. Първото заседание по това последно обвинение ще се проведе след месец. Четвърто и окончателно обвинение се очаква през следващите месеци, като този път то ще бъде само срещу висши военни, за които се предполага, че са планирали да свалят правителството на управляващата Партия на справедливостта и развитието (ПСР). (Заман - 06/08/09; Сабах, Ройтерс, Анадолска информационна агенция, Синхуа - 05/08/09)

Турският премиер Ердоган заплаши да изгони арменските имигранти
					18/03/2010
					Парламентарните резолюции, определящи като геноцид избиването на арменци през войната, предизвикаха острата реакция на Анкара.
					(Заман, EurActiv, Таймс, Уол Стрийт Джърнъл, Айриш Таймс - 18/03/10; Хюриет, АП, Ройтерс, ДПА, Би Би Си, РСЕ/РС, Телеграф - 17/03/10)
 
					 
						
"Днес в страната ни живеят 170 000 арменци. Само 70 000 от тях са турски граждани," каза във вторник (16 март) турският премиер Реджеп Тайип Ердоган. [Гети Имиджис]
						Стотици хиляди арменци, работещи в Турция, може да бъдат експулсирани, ако чуждестранните парламенти продължават да приемат резолюции, определящи като геноцид кланетата на арменци през Първата световна война, предупреди тази седмица турският премиер Реджеп Тайип Ердоган. 
						Само 70 000 от всичките 170 000 етнически арменци, живеещи в Турция, са турски граждани," каза той за Би Би Си във вторник (16 март), по време на кратко работно посещение в Лондон. 
						"Ние си затваряме очите за останалите 100 000", каза лидерът на турската управляваща Партия на справедливостта и развитието (ПСР). "Утре може да кажа на тези 100 000 да си вървят в тяхната страна, ако това се наложи, защото те не са мои граждани. Не съм длъжен да ги държа в моята страна." 
						Изявлението му дойде пет дни след като шведският парламент прие резолюция с възможно най-малкото мнозинство, определяйки клането на около 1,5 млн. арменци през 1915 г. като геноцид. 
						Подобна необвързваща резолюция бе приета с 23 на 22 гласа от Комисията по външни отношения на американския Конгрес седмица по-рано и сега предстои да бъде гласувана от Конгреса в пълен състав въпреки заявеното от Белия дом несъгласие с документа. 
						Признавайки, че приемането на документа на 4 март хвърля сянка върху отношенията на Вашингтон с Анкара, помощник държавният секретар на САЩ Филип Гордън заяви в сряда, че администрацията не може да блокира нейното одобрение. 
						"Конгресът е независим орган и той ще направи, каквото реши," каза той пред репортери. 
						Разгневена от приемането на двата документа, Анкара незабавно отзова за консултации своите посланици в Стокхолм и Вашингтон. 
						Турция признава, че хиляди арменци са били избити в страната в последните дни на Османската империя, но отдава този факт на междуетническите борби в период на повсеместен смут. Тя твърди още, че броят на жертвите се преувеличава. 
						Описвайки приемането на резолюциите за геноцида от американските и шведските законодатели като "шоу", Ердоган обвини влиятелната арменска диаспора в Съединените щати и Западна Европа, че стои зад тези решения. 
						Той предупреди също, че е възможно резолюциите на комисията в САЩ и на шведския парламент да окажат неблагоприятно влияние върху усилията на страната му за нормализиране на отношенията със съседна Армения. 
						"Ние се придържаме към политика на нулеви проблеми, но не можем да направим нищо, ако другата страна свива юмрук срещу протегната от нас ръка," е казал Ердоган, цитиран от турският всекидневник "Заман". 
						Осъждайки заплахите с депортиране на турския си колега, арменският премиер Тигран Саркисян подчерта в сряда, че политически изявления от такъв характер "не допринасят за подобряване на отношенията". 
						 Предупрежденията на Ердоган за евентуално експулсиране на арменските имигранти предизвикаха и остра критика от страна на групи на гражданското общество в Турция, които ги определиха като дискриминационни и неприемливи. 
						"Тези коментари може да наведат някого на мисълта, че изгонването на хора е версия 2010 на принудителното преселване," е казал председателят на Асоциацията за правата на човека Йозтюрк Тюркдоган, цитиран от "Заман". "Има много турски работници по целия свят; значи ли това, че Турция ще приеме тяхното изгонване в случай на международен проблем.?"

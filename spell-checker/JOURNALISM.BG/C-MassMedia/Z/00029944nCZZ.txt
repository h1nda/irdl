Дипломатически дневник: Албания и Македония ще подобрят връзките помежду си
					14/04/2009
					Албанският транспортен министър Сокол Олдаши и неговият македонски колега Миле Янакиески се срещнаха в Охрид. Още в дипломатическите новини от седмицата: Германия ще подкрепи кандидатурата на Хърватия за членство в ЕС; министърът на отбраната на Македония отпътува за Черна гора.
					 
						
Македония и Албания ще изградят магистрала, свързваща Скопие и Тирана. [Гети Имиджис]
						
						Албания и Македония се договориха в петък (10 април) да подобрят транспортните и комуникационните връзки между двете страни. На среща в Охрид албанският министър на транспорта Сокол Олдаши и неговият македонски колега Миле Янакиески заявиха, че в момента тече подготовката на изграждането на автомагистрала между Скопие и Тирана. Янакиески отбеляза, че до 2010 г. Македония планира да изгради също 56 км железопътна линия, за да свърже своята железопътна мрежа с тази на Албания. 
						*** 
						
						Гърция се надява, че новият македонски президент Георге Иванов ще работи за решаването на отдавнашния спор за името между двете страни, заяви в четвъртък (9 април) говорителят на гръцкото външно министерство Йоргос Кумуцакос. Атина смята, че вторият тур на изборите за президент на Македония на 5 април бе "крачка по пътя към европейски изборни стандарти", заяви той. 
						*** 
						Германският канцлер Ангела Меркел изрази подкрепа за кандидатурата на Хърватия за присъединяване към ЕС след среща в Берлин с министър-председателя на Хърватия Иво Санадер на 8 април. Меркел призова за бързо решаване на въпроса с блокираните от Словения преговори на Хърватия за присъединяване към ЕС и обеща, че Германия е готова да подкрепи Хърватия. 
						*** 
						В понеделник (13 април) започна официалното посещение на делегация, водена от македонския министър на отбраната Зоран Коняновски, в Черна гора по покана на министъра на отбраната на Черна гора Боро Вучинич. Коняновски трябва да се срещне и с президента Филип Вуянович. Очаква се обсъжданите теми да обхванат сътрудничеството и взаимното доверие между Скопие и Подгорица, както и възможните начини за задълбочаване на двустранните отношения в областта на отбраната. 
						*** 
						
						Гръцкият външен министър Дора Бакоянис и нейният турски колега Али Бабаджан са провели неофициална среща на 6 април в кулоарите на 2-рия годишен форум на Алианса на цивилизациите в Истанбул под егидата на ООН, съобщиха медиите във вторник. Двамата са обсъдили двустранните отношения, продължаващите усилия за обединение на разделения остров Кипър и ролята на Гърция и Турция в процеса като страни гаранти. 
						*** 
						
						Сръбският президент Борис Тадич заяви на 7 април, че неговата страна трябва да стане член на европейското семейство, като подчерта политическия и икономически напредък на държавата през последното десетилетие. "Сърбия вече не е това, което беше през 90-те години на ХХ век – проблемът на Западните Балкани", каза Тадич по време на съвместна пресконференция с австрийския канцлер Вернер Файман. Файман отново подчерта подкрепата на Австрия за по-близки отношения между Сърбия и ЕС. 
						
						(Различни източници - 07/04/09-14/04/09)

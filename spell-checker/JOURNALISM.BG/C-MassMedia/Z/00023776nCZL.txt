Кощуница и Тадич кръстосват шпаги за перспективите за членство на Сърбия в НАТО
					04/09/2007
					 
						БЕЛГРАД, Сърбия -- Отношенията на страната с НАТО се превърнаха в горещ проблем след като Демократическата партия на Сърбия (ДСС), една от партиите в управляващата коалиция, използва остра реторика срещу Алианса. През последните няколко седмици, няколко министри от ДСС и високопоставени партийни членове обвиниха НАТО, че иска да създаде своя собствена военна държава в Косово. В понеделник (3 септември) ДСС на премиера Воислав Кощуница официално предложи насрочване на парламентарен дебат за отношенията между Сърбия и НАТО и приемането на мерки, които да попречат на Сърбия да се присъедини към Алианса.
						В отговор президентът Борис Тадич, лидер на Демократическата партия, направи изявление в понеделник, предупреждавайки, че е "изключително вредно" да се обсъждат предложения на основата на очаквания за негативен изход от продължаващите преговори по статута на Косово. Той призова политиците да поставят интересите на държавата пред тези на своите партии. (Вечерни Новости - 04/09/07; Бета, Б92, РТС - 03/09/07)

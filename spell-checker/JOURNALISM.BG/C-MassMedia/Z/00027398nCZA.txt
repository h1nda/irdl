Сърбите са в дипломатическо затруднение относно Косово заради сравнения с Осетия
					14/08/2008
					Макар че лидерите в Прищина и Тирана отхвърлят всякакви връзки между косовския конфликт и борбата за Абхазия и Южна Осетия, сърбите са в дипломатическо затруднение.
					От Линда Карадаку за Southeast European Times от Прищина -- 14/08/08
 
					 
						
"Международните конфликти не могат да се решават със сила, насилие или нарушения на международното право,” каза сръбският секретар за Косово Оливер Иванович. [Б92]
						Косовският президент Фатмир Сейдиу каза във вторник (12 август), че ситуацията в страната му не може да се сравнява с тази в който и да е друг район на света, включително Абхазия или Южна Осетия. Сейдиу каза, че случаят на Косово е sui generis (уникален), с отличителни исторически, правни, политически и конституционни специфични характеристики. 
						"Онези, които се противопоставят на независимостта на Косово, искат да използват Косово като прецедент за решения другаде, но аз смятам, че аргументите доказват нещо различно,” каза Сейдиу. Вицепремиерът Хайредин Кучи се изказа в същия дух, настоявайки, че Косово „е специален случай”. 
						Междувременно Сърбия се озова в дипломатическо затруднение. Докато Грузия предприема стъпки за отстояване на „териториалната си цялост”, а Русия праща войски да предотвратяват предполагаеми зверства, Белград рискува или да се отчужди от свой основен съюзник, или да подкопае собствената си позиция относно Косово. 
						"Логично би било Сърбия да използва ситуацията в Грузия в дипломатическата си борба срещу независимостта на Косово,” писа в сряда белградският вестник Б92. „От друга страна, ако направи това, Белград би се озовал в "Параграф 22": 
						[Той] би трябвало да подкрепи принципа на териториалната цялост и следователно да изпадне в конфликт с властите в Москва, на чиято подкрепа Белград разчита в Съвета за сигурност на ООН." Подкрепата на Южна Осетия и Русия, от друга страна, „би подкопала доводите на Белград срещу независимостта на Косово,” писа Б92. 
						Сръбският секретар за Косово Оливер Иванович каза, че светът трябва да си извлече „поука” от двата конфликта. „Международните конфликти не могат да се решават със сила, насилие или нарушения на международното право,” каза той. 
						Според косовския анализатор Илир Дуголи обаче Грузия и Косово са два съвършено различни случая. „Паралелите са фалшиви,” каза той. 
						"Косово имаше равноправно представителство в бившата Югославска федерация; то бе международен протекторат, очакващ определянето на окончателния си статут. Волята на косовския народ за независимост е безспорна дори за онези, на които това не се харесва или с което не са съгласни,” каза Дуголи, член на косовския Институт за политически изследвания. 
						Съседката на Косово, Албания, междувременно подкрепи Грузия на основание териториалната цялост, като същевременно също настоя, че Косово е специален случай. Тирана напълно подкрепя целостта и суверенитета на Грузия и отхвърля какъвто и да било паралел с Косово, каза албанският премиер Сали Бериша. Малцинствата не могат да се използват за оправдаване на военна намеса, добави той. „Навсякъде има малцинства и ако те бъдат използвани, ако се използва военна сила, то международният ред е в сериозна опасност." 
						Външното министерство призова всички страни да избягват по-нататъшна ескалация.

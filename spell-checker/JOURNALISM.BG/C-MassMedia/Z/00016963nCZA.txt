Първанов и Тадич изразиха подкрепата си за кандидатурата на Македония за ЕС
					16/12/2005
					Тристранното сътрудничество, европейската интеграция и въпросът за статута на Косово бяха в центъра на разговорите по време на двудневната тристранна среща на президентите на България, Македония и Сърбия в Охрид. 
					(Блиц - 16/12/05; АП, АФП, БТА, МИА, Макфакс, Информационна агенция Фокус, Агенция София нюз, Медиапул, Синхуа - 15/12/05)
 
					 
						
Македонският президент Бранко Цървенковски (в средата) и колегите му от България и Сърбия, Георги Първанов (вдясно) и Борис Тадич, се разхождат из южния македонски град Струга в четвъртък (15 декември). [АФП] 
						В четвъртък (15 декември) президентите на България и Сърбия, Георги Първанов и Борис Тадич, изразиха надежда, че молбата на Македония да бъде официално призната за кандидат-член на ЕС няма да бъде застрашена от продължаващия спор по бюджета в рамките на Съюза. 
						Едно положително решение по кандидатурата на Македония ще бъде в интерес на Балканския регион и на самата Европа, казаха Първанов и Тадич в четвъртък след двудневните разговори с македонския президент Бранко Цървенковски на брега на Охридското езеро, на около 100 км югозападно от Скопие. 
						Случаят с Македония е един от спорните въпроси, които ще бъдат разгледани на двудневната среща на върха на ЕС, която започна в Брюксел в четвъртък. Като се позова на проекторешенията от срещата, АФП в свой репортаж предположи, че балканската страна вероятно ще получи кандидатски статут за ЕС в петък, при условие че лидерите на 25-членния блок успеят да се договорят за бюджета на съюза за 2007-2013 г. 
						Външният министър на Германия Франк-Валтер Щайнмайер каза в четвъртък, че четири страни членки на ЕС са против молбата на Македония, тъй като искат да обвържат този въпрос с общ преглед на плановете за разширяване на ЕС. В обръщение към германския парламент той потвърди подкрепата на страната си за кандидатурата на Скопие. 
						Междувременно на съвместна пресконференция с президентите на България и Сърбия Цървенковски призова ЕС да даде на Македония статут на страна кандидатка "най-късно до петък вечерта". 
						"ЕС не може да позволи Македония да стане жертва на спора за бюджета на Съюза, тъй като този въпрос няма отношение към Македония," каза той. Първанов, чиято страна по план трябва да се присъедини към ЕС през януари 2007 г., каза, че амбицията на София е не само да се присъедини на предвидената дата, но и твърдо да подкрепя перспективите за членство в ЕС на всички западнобалкански страни. 
						В центъра на разговорите в Охрид бе регионалното сътрудничество, особено в областта на енергетиката и инфраструктурата. Първанов предложи реализацията на проектите за строителство на транспортни и енергоразпределителни мрежи да се базира на публично-частното партньорство. 
						Цървенковски изрази подкрепата на страната си за плановете на България да построи атомна електроцентрала в Белене, а Тадич каза, че Сърбия трябва да обсъди въпроса. 
						Тримата президенти бяха единодушни, че въпросът за газификацията на региона трябва сериозно да се разгледа от експерти и от съответните ръководители, тъй като той е в общ интерес на всички страни. 
						Новото, каза Първанов, са не само общите цели зад изразените позиции, но и посланието, което се изпраща на Европа и на потенциалните инвеститори, а именно, че новата атмосфера на Балканите намалява политическите рискове за инвестициите в региона. 
						Статутът на Косово бе друг основен въпрос, който тримата лидери обсъдиха по време на срещата си. Независимо какъв ще бъде изходът от преговорите за бъдещето на провинцията, той не трябва да дестабилизира региона, казаха те. 
						"Ние ще подкрепим всяко решение за Косово, договорено между Белград и Прищина с международно посредничество, което не застрашава регионалната стабилност," каза Цървенковски. 
						Като се присъедини към думите на македонския си колега, Първанов подчерта, че решението трябва да гарантира, че многоетническият характер на Косово ще бъде запазен и че правата на всички етнически общности ще бъдат защитавани в съответствие със стандартите на ООН. 
						"Сърбия иска компромисно решение, което да е приемливо за всички," каза Тадич. "Сърбия иска да запази целостта на Косово и не предлага разделяне на провинцията," добави той.

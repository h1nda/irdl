Индустриален град ще стане ексклузивен курорт
					24/09/2007
					Голям инвестиционен проект в Тиват цели да превърне 24-те хектара корабостроителница в яхтено пристанище, което ще превърне града в център на eксклузивния туризъм.
					От Робърт К. Остин за Southeast European Times – 24/09/07
 
					 
						
Тиват е крайбрежен град в Югозападна Черна гора в залива Котор. [MontenegroPhoto.com]
						По всякакви показатели в Черна гора лятото бе добро за туризма, макар че все пак имаше проблеми, свързани с инфраструктурата и особено с пътищата и водоснабдяването. 
						Въпреки това страната, придобила неотдавна независимост, продължава да напредва към целта си да стане главна туристическа дестинация в Европа. Дори Ролинг Стоунс се отбиха там, привличайки огромна публика за шоуто си през юли в Будва. Мик Джагър и неговите колеги от оркестъра не скриха колко впечатлени са от страната, от крайбрежието и от великолепния хотел "Сплендид". 
						Черна гора регистрира огромни увеличения в приходите и броя на чуждестранните туристи през 2006 и 2007 г. Министерството на туризма твърди, че изминалият сезон е бил най-добрият от 20 години насам. За търсещите евтин курорт вероятно е твърде късно - чуждестранните и местни инвеститори вече са там и цените растат ежедневно. 
						Проектът "Порто Монтенегро" в Тиват, иницииран от канадския индустриалец и председател на "Барик Голд" Питър Мънк, е най-голямото подобно начинание досега. Той предвижда създаването на яхтено пристанище в бившата корабостроителница "Арсенал", която заема около 24 хектара. 
						Сега Мънк притежава договор за лизинг за 90 години, и неговият местен екип предвижда първият етап от проекта да започне през 2009 г. Първият етап включва построяването на приблизително 200 апартамента, 300 места за яхти и много ресторанти и магазини. 
						Инвестициите ще разчитат на изумителния ръст на яхтената индустрия. Мнизина смятат, че пътуването от Венеция до Корфу и Йонийските острови са едно от най-добрите места за круиз в света. Тиват е по средата. 
						
Корабостроителницата "Арсенал" имаше 1 500 служители през 1980-те години, които намаляха до по-малко от 500. [State.gov]
						Въпреки обещаващото си местоположение Тиват досега никога не е бил туристически обект. Корабостроителницата "Арсенал" с повече от 100-годишна традиция бе двигателят на икономиката в града и благодарение на нея той бе по същество промишлен град. Други места по крайбрежието на Черна гора като Свети Стефан, Будва и Котор са по-известни. Историята на Тиват е историята на "Арсенал". Променящият се геополитически контекст обаче постави под съмнение бъдещето на този сектор от промишлеността. Преди да бъде поета от Мънк, корабостроителницата "Арсенал" имаше 500 служители в сравнение с 1 500 през 1980-те години. 
						 Сега е необходима тотална трасформация на всяко равнище. Кметът на града Драган Канкарас смята, че визията на Мънк е твърде близка до собственото му мнение за бъдещето на Тиват. Идеята е проста: да се преобрази Тиват от транзитен пункт до крайна дестинация и да се превърне в нещо съвсем различно от другите места по крайбрежието. 
						 "Не може да се постигне много, ако дублираме това, което се среща другаде в Черна гора", твърди Канкарас. Според кмета, градът може да бъде лидер в морския, културен и екологичен туризъм. В него може да се създаде нещо ново и уникално, като се избегнат грешките от миналото. 
						Канкарас твърди, че главният проблем за него е да убеди служителите на "Арсенал", че промените ще доведат до дългосрочни придобивки. Това не е било лесна задача, тъй като 13 000 жители на Тиват са тясно свързани с корабостроителницата. Канкарас е положил много усилия, за да осигури осъществяването на социална програма за хората, които са загубили работата си поради затварянето на корабостроителницата. Той също е работил заедно с национални и местни длъжностни лица за създаването на програми за преквалификацията на хора в сектора на туризма и особено в съоръженията за сервиз на яхти, които ще бъдат изградени според проекта. 
						Проектът на Мънк също включва важна инициатива във висшето образование, където ще бъдат осигурени средства за студенти от региона, които ще учат туризъм в университета и в семинари в партньорство с Факултета по туризма и хотелиерство на Университета в Черна гора в Котор. 
						Проектът "Порто Монтенегро" е съвсем различен от други инвестиции в Черна гора и е насочен към ексклузивен туризъм. Канкарас очаква, че Тиват като цяло ще се издигне до нови стандарти и градът ще се преобрази през идните години. 
						За Канкарас проектът има всички шансове да успее. Тиват вече има летище, на четири километра от града, осигуряващо достъп, който не се среща другаде по крайбрежието. Според проекта на Мънк също ще бъде построено ексклузивно пристанище със съоръжения за ремонт и обслужване на яхти и игрище за голф. Управителният директор на "Порто Монтенегро" Оливър Корлет твърди, че проектът "ще създаде дългосрочна, стабилна индустрия, която ще доведе до придобиването на умения, които ще установят Тиват като глобален център на морския туризъм".

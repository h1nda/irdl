Косово се стреми да се присъедини към международни организации 
					18/07/2012
					НАТО признава, че Косово е извървяло дълъг път, но заяви, че все още е рано за преговори за членството на Косово в "Партньорство за мир". 
					От Линда Карадаку за Southeast European Times от Прищина -- 18/07/12 
 
					 
						
Косовските сили за сигурност са готови за членство в регионални и международни механизми за сигурност, след като са изпълнили критериите на НАТО. [Ройтерс]
						Косово се стреми към подобряване на международния си образ, опитвайки се да се присъедини към ЕС и НАТО и да спечели повече признание на международната сцена. 
						Министър-председателят Хашим Тачи внесе на 11 юли заявление от името на Косово за присъединяване към програмата "Партньорство за мир" (ПзМ), което би установило официално партньорство между Косово и НАТО. Освен това Тачи поиска Косово да се присъедини към Американско-адриатическата харта и други регионални структури за сигурност, в които страната понастоящем има ролята на наблюдател. 
						Има и искане за участието на Косовските сили за сигурност (КСС) и косовската полиция в ръководени от НАТО или ЕС операции зад граница. 
						"Косово е решено да се превърне във важен фактор за мира, стабилността и сигурността в региона, като вече е доказало това чрез отличното сътрудничество с КФОР", заяви Тачи пред НАТО. 
						Говорител на НАТО каза за SETimes, че искането на Косово да се присъедини към ПзМ все още не е обсъждано, и заяви, че членките на Американско-адриатическата харта трябва да решат коя държава може да се присъедини към тях. 
						КСС заявиха, че се готвят за членство в регионални и международни механизми за сигурност, твърдейки, че са изпълнили критериите на НАТО и имат капацитет да реагират при извънредни ситуации в Косово и чужбина. 
						"На базата на критериите и стандартите на НАТО КСС са изпълнили всички критерии за членство в ПзМ. Членството на КСС в регионалните механизми за сигурност ще даде възможност на КСС да докажат, че цялостно са допринесли за мира в региона", каза за SETimes Ремзие Зечирай от КСС, която отговаря за връзките с обществеността. 
						Зечирай каза, че целта на КСС е участие и членство във всички регионални инициативи. 
						"Освен това КСС са готови да помогнат с капацитета си в случаи на природни бедствия, операции по търсене и спасяване, обезвреждане на неексплодирали устройства, логистика, медицина", добави тя. 
						Косовският център за изследване на сигурността публикува през април доклад за пътя на Косово към програмата "Партньорство за мир". Всички държави от Западните Балкани са се присъединили към нея с изключение на Косово. От КЦИС заявиха, че основният проблем за Косово е позицията на четирите членки на НАТО, които не признават независимостта на Косово - Испания, Словакия, Гърция и Румъния. 
						"Отказът да се признае Косово официално прави много трудни договорните взаимоотношения между НАТО и Косово", заявиха от КЦИС. 
						КСС разполагат с около 2500 служители и близо 800 запасни. Йерархичната им структура е основана на военната система на НАТО. 
					
				
			
					 
					
 
 

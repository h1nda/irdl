ЮЛЕКС ще спира необявени посещения на сръбски официални лица 
					26/05/2010
					 
						ПРИЩИНА, Косово -- ЮЛЕКС е решила да не позволява на представители на сръбските власти да извършват необявени посещения в Косово преди местните избори на 30 май в доминирания от сърбите север. Правоналагащата мисия на ЕС е инструктирала косовската полиция да спира ескортите на сръбски държавни представители и да проверява дали посещенията са разрешени. Говорителката на ЮЛЕКС Карин Лимдал каза във вторник (25 май), че Белград също е информиран за промяната. Във вторник директорът на полицията в Косово Бехар Селими обвини ЮЛЕКС, че е разрешила на сръбски официални лица да провеждат предизборна кампания в Северна Митровица, заявявайки, че той на два пъти се е обръщал към ЮЛЕКС, но не е получил никакъв отговор. Един от по-известните посетители беше бившият сръбски министър-председател Воислав Кощуница, който проведе предизборни срещи в Северно Косово в неделя. (Зери, Косова Сот, Епока е Ре, Коха Диторе - 26/05/10)

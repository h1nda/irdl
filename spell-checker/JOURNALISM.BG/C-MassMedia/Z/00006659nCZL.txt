МВФ отпуска на Турция заем от 701 млн. долара
20/04/2003
 
ВАШИНГТОН, САЩ -- В петък (18 април) бордът на МВФ отпусна заем от 701 млн. долара от 18-те милиарда долара помощи, договорени с Анкара през 2002 г. Засега Турция е използвала 14 млрд. долара от средствата. МВФ изрази подкрепа за твърдата решимост на правителството за стабилизация и реформи. То оцени високо предпазливата фискална политика на централната банка, но настоя да фокусира усилията си върху борбата с инфлацията. Фондът предупреди също така, че правителството трябва да направи повече за намаляване на лихвените проценти чрез бюджетни ограничения.
В други финансови новини от петък, турското правителство реши да осигури повече от 500 млн. долара помощи за Севернокипърската турска република през следващите три години. Парите ще бъдат използвани за модернизиране на туристически съоръжения, за осигуряване на заеми за фермери и предприемачи и изграждане на инфраструктура. В събота турският външен министър Абдула Гюл изрази увереност, че обединяването на Кипър може да бъде факт след 12 месеца, така че и двете части на острова ще могат да се присъединят към ЕС. (Милиет, Хюриет, Уебсайт на МВФ, АФП - 19/04/03; АП, Ройтерс, АФП - 18/04/03)

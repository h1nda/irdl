Жестокият студ взе повече от 40 жертви в Югоизточна Европа
					26/01/2010
					 
						БУКУРЕЩ, Румъния -- Смразяващите температури в Източна и Югоизточна Европа станаха причина за смъртта на повече от 40 души и доведоха до хаос в много части на региона, където на някои места температурите достигнаха до минус 30 градуса по Целзий. Най-малко трима души са починали в София. Сняг е покрил Западна Турция, Източна България и Източна Румъния. В България училищата в много от източните градове останаха затворени в понеделник (25 януари), а спасителни екипи се опитваха да достигнат до няколко села, затрупани под 4 метра сняг. Екипите се опитват да доставят храна и други неща от първа необходимост. Температурите в Централна Румъния достигнаха минус 34 градуса по Целзий. Много пътища бяха блокирани и стотици влакове се движеха със закъснение. Според министерството на здравеопазването 23 смъртни случая през последните няколко дена се дължат на мразовитите температури. В Турция петима души са починали, след като виелица е причинила прекъсвания на тока в Истанбул през уикенда. По на запад, близо до границата с Гърция и България, села и пътища остават блокирани от снега. (АФП, Ройтерс, Дойче Веле - 25/01/10)

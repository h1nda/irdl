Турските производители на оръжие се насочват към Близкия изток
					09/08/2011
					Турция се стреми да направи износа на оръжие компонент от своята дипломатическа и икономическа политика. 
					От Арън Стайн за Southeast European Times от Истанбул -- 09/08/11
 
					 
						
Турция развива местна оръжейна индустрия. [Ройтерс]
						Динамичната вътрешна оръжейна индустрия на Турция насочи поглед към привлекателния близкоизточен експортен пазар. Засега износът на оръжие за региона е ограничен, но амбициите на частния сектор в Турция да се превърне в голям износител на оръжие могат да имат по-широки геополитически и стратегически последици. 
						През 2004 г. ПСР превърна развитието на националната отбранителна индустрия в национален приоритет и създаде политика за увеличаване на правителствените инвестиции в местната изследователска и развойна дейност. Стратегията явно е дала резултати - Турция изнесе оръжие за близо 1 млрд. долара през 2010 г., като тази стойност е била 200 млн. долара в началото на века. 
						Премиерът Реджеп Тайип Ердоган води кампания Анкара да се превърне в център на отбранителната индустрия. Амбициозният основен елемент на тази политика е решимостта на ПСР да произвежда високотехнологично военно оборудване - бойни самолети, хеликоптери и безпилотни летателни апарати - които след това да изнася. 
						Според Бирол Башкан от филиала на Джорджтаунския университет в Катар "Турция разполага с процъфтяваща отбранителна индустрия и вече е в състояние да търси чужди пазари. Задълбочаването на военните отношения на Турция не само ще спомогне за допълнителното разрастване на индустрията, но и ще увеличи "меката" сила и влиянието на Турция в региона." 
						Анкара активно се стреми да задълбочи икономическите си връзки със съседите си в най-различни сфери, като туризъм, селско стопанство, животновъдство, промишленост, строителство, здравеопазване и транспорт. Това е част от по-широкото виждане, че икономическата обвързаност и регионалната стабилност ще са от полза за икономическата ситуация и сигурността на Турция. 
						"По време на управлението на ПСР Турция реално премина към модел на икономически растеж, ориентиран към износа," казва Башкан, като добавя, че Арабският свят и Иран са привлекателни за Турция пазари. "Консервативната платформа на ПСР спомогна за получаване на достъп до тези пазари, доминирани от гиганти от САЩ, Европа и Източна Азия," смята той. 
						Военните отношения на Турция с Близкия изток обаче все още са в началото си и турските фирми се сблъскват с трудности в конкуренцията срещу основни износители, като Съединените щати и европейските страни. Башкан все пак смята, че "през следващите години Турция ще инвестира още повече в тези отношения." 
						Основен мотив за задълбочаване на военното сътрудничество с държавите от Персийския залив е желанието да се разшири "непосредствената и регионална сфера на влияние [на Турция], отчасти с цел тя да стане максимално незаменим играч за сили извън региона, като САЩ, но най-вече за ЕС", смята Арам Нергуизян, гост-сътрудник в Центъра за стратегическа и международна сигурност. 
						"Ако Турция успее да консолидира водещата си роля в Близкия изток, това може да бъде за ЕС убедителна причина да помисли за присъединяването на Турция към ЕС. От своя страна, страните от Близкия изток могат да обмислят нарастващата роля на една нова сунитска преграда в региона, евентуално срещу шиитски Иран," смята той. 
						Башкан не е съгласен с това, настоявайки, че "Турция си има свои собствени причини за връзки с Близкия изток и изглежда не я е грижа особено какво мислят САЩ и ЕС за задълбочаващите се отношения на Турция с Близкия изток." 
						Обхваналите региона вълнения обаче могат да затруднят усилията на Анкара да проникне на пазарите в Близкия изток. Появи се охлаждане в отношенията със Сирия и сякаш намаляха бизнес интересите на турските предприемачи. Същевременно лошите отношения с Израел - голям оръжеен производител - влияят върху военното сътрудничество между страните. 
						Според Нергуизян събитията в Близкия изток оставят "без отговор много въпроси относно ролята на Турция в момент, когато консервативните арабски монархии са съсредоточени върху вътрешната стабилност и оцеляването си".

Ръководителят на ЮНМИК Заниер каза, че планът от шест точки за Косово се прилага на практика
					23/04/2009
					 
						ПРИЩИНА, Косово -- Ръководителят на ЮНМИК Ламберто Заниер каза в сряда (22 април), че вижда елементи от плана от шест точки за Косово да се осъществяват на практика от институциите в страната. Планът, предложен от генералния секретар на ООН Бан Ки Мун и одобрен от Съвета за сигурност през октомври, предоставя на сръбското малцинство повече компетенции. Косовските власти вече изразиха несъгласието си с него, заявявайки, че той може да доведе до по-голямо разделение между общностите в страната. Заниер проведе в сряда дълга среща с президента Фатмир Сейдиу, за да обсъди както осъществяването на плана, така и преструктурирането на ЮНМИК. "Нещата се развиват в правилната посока", каза Заниер.
						След срещата им Сейдиу поиска от ЮНМИК да прекрати мисията си в Косово, заявявайки, че нейното присъствие вече не е необходимо след изминалите десет години. Междувременно министър-председателят Хашим Тачи се присъедини към това мнение с твърдението, че ЮЛЕКС и Международната гражданска служба правят присъствието на ЮНМИК ненужно.
						Други новини от сряда -- Представители на правителството заявиха, че ще проявят гъвкавост в осъществяването на процеса на децентрализация, но няма да обсъждат нови модели на децентрализация като сръбската общност в Босна и Херцеговина. "Ние говорим за гъвкавост в осъществяването, а не в модела", каза министърът на местното самоуправление Садри Ферати на среща с представители на сръбската общност в Грачаница. (Зери, Коха Диторе, Косова Сот, Лайм, Експрес - 23/04/09; Косова Сот, Коха Диторе, Зери, Ройтерс - 22/04/09)

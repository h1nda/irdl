Ще бъдат подновени разговорите за съставяне на ново правителство на Сърбия
09/01/2004
Партиите с демократична ориентация, спечелили места в новия парламент на Сърбия, не постигнаха споразумение за формирането на новото правителство. Били са разгледани няколко варианта, но някои наблюдатели се страхуват, че до крайния срок - 27 януари - няма да бъде постигнато споразумение.
(ФТ - 09/01/04; АП, Радио Б92, Танюг, Институт за военни и мирни репортажи - 08/01/04; РФЕ/РЛ - 07/01/04)
 
 
Демократичните партии на Сърбия ще се срещнат в събота (10 януари), за да вземат окончателно решение за формирането на правителство, казаха в сряда партийни лидери. На срещата ще присъстват Демократическата партия (ДП), Демократичната партия на Сърбия (ДПС), "Г17 плюс" и Сръбското движение за обновление - Нова Сърбия. Макар и все още да няма споразумение в резултат на четиридневните разговори, партиите изразиха увереност, че следващите преговори ще бъдат продуктивни.
"Ние всички осъзнаваме сериозността на момента", каза Миролюб Лабус от реформистката партия "Г17 плюс" по повод на парламентарните избори от 28 декември. Резултатите от изборите дадоха на четирите партии общо парламентарно мнозинство от 147 места. Ултранационалистическата Сръбска радикална партия (СРП) на задържания и обвиняем от ООН за военни престъпления Воислав Шешел ще бъде единствената най-голяма партия в законодателния орган, тъй като спечели 82 от 250-те места в парламента.
ДПС е на второ място с 53-ма депутати, което я прави най-голямата сред четирите партии от демократическия блок. Нейният лидер, бившият югославски президент Воислав Кощуница, се смята за основният кандидат за премиерския пост.
Една от възможностите е Кощуница да сформира правителство около демократичните лидери, които заедно свалиха бившия президент Слободан Милошевич, чиято Социалистическа партия спечели 22 места в парламента. Възможни са различни варианти, включително и сформиране на правителство на малцинството.
"Ще има споразумение и се надяваме, че няма да се стигне до правителство на малцинството", каза в четвъртък лидерът на партия "Нова Сърбия" и съпредседател на коалицията със Сръбското движение за обновление, Велимир Илич. "Мисля, че споразумението определено ще бъде за сформиране на правителство на мнозинството."
Правителство на мнозинството ще включи и ДП. Неотдавна ДП намекна, че може да реши да се откаже от участие в правителството, но да го подкрепя в парламента. Белградското "Радио Б92" цитира заместник-председателя на партията Зоран Живкович, който е казал в четвъртък, че позицията на партията относно подкрепата на правителство на малцинството остава непроменена, но съществуват различни варианти за новото правителство.
"Единият е свързан със сформиране на правителство с мандат от шест до девет месеца, по време на който да бъде приета новата конституция, заедно с пакет административни закони, изготвен от сегашното сръбско правителство", каза Живкович. "Друг вариант е идеята на Демократичната партия на Сърбия, която предлага работата върху коалицията да представлява мандатът на тази коалиция. Съществува и идеята на "Г17 плюс" правителството да се ограничи до мандат от две години и да работи върху конституцията и някои други цели", добави той.
Може да се окаже трудно да се постигне споразумение до 27 януари, когато ще бъде свикан новия парламент, твърдят наблюдателите, като се позовават на различните програми и платформи на партиите, както и на дълбоките разногласия между лидерите им.
"Всичко е в детайлите, там се крият трудностите", каза Лабус.
По-рано тази седмица Кощуница предложи да се създаде правителство на всички партии, което да включва и радикалите на Шешел, и социалистите на Милошевич. Според някои този ход е целял да се сплашат останалите демократически партии, за да приемат неговите условия.
Идеята на Кощуница беше критикувана от западни представители, които призоваха реформаторите да потърсят споразумение и да предотвратят надигането на ултранационализма в Сърбия.

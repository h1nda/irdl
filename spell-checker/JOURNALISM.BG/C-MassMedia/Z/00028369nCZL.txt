Брамерц заяви, че залавянето на Младич и Хаджич е приоритет на МНСБЮ
					13/11/2008
					 
						САРАЕВО, Босна и Херцеговина (БиХ) -- Главният прокурор на Трибунала за военни престъпления в Хага Серж Брамерц заяви в сряда (12 ноември), че залавянето на укриващите се от правосъдието Ратко Младич и Горан Хаджич е ключов приоритет. Брамерц, който се срещна с членовете на Председателството на БиХ Желко Комшич и Харис Силайджич в Сараево, заяви, че страните в региона трябва да си сътрудничат с трибунала на ООН, за да задържат двамата издирвани обвиняеми. Това сътрудничество, заяви той, може да се окаже ключът към приключването на мандата на МНСБЮ. Трибуналът трябва да бъда закрит до 2010 г., макар че Брамерц твърди, че това време може да се окаже недостатъчно за приключването на всички процеси. Комшич и Силайджич се съгласиха с това и настояха за мерки за продължаване на мандата, така че трибуналът да може да приключи всички дела, включително и обжалванията. (РТРС, СРНА, Дневни Аваз, Независне Новине, Нетпрес, AФП, Блиц, Taнюг, ХИНА - 12/11/08)

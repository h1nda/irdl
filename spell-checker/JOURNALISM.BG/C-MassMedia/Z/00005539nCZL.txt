ЕС пое ръководството на полицейската мисия в БиХ
02/01/2003
С кратка церемония в Сараево в сряда (1 януари) беше отбелязан офицалния старт на полицейската мисия на Европейския съюз (ПМЕС), която замени международните полицейски части на ООН (ПМООН).
(Ройтерс, АП, АФП, БиБиСи, СиЕнЕн, Ню Йорк таймс, Гардиан - 01/01/03; ЕС, ООН - 31/12/02; ФТ - 30/12/02)
 
 
С кратка церемония в Сараево в сряда (1 януари) бе отбелязан официалния старт на мисията на полицейските части на Европейския съюз (ПМЕС), която замени международните полицейски сили на ООН (ПМООН). Мандатът на ПМООН изтече във вторник полунощ. ПМЕС, чиято задача включва наблюдение и обучение на полицията на Босна и Херцеговина (БиХ), представлява първата по рода си проява на Европейския съюз в чуждестранни операции и се счита за важно изпитание на неговите новосъздадени сили за бързо реагиране, предназначени за участие в мироопазващи и хуманитарни мисии както в Европа, така и извън нея.
Датчанинът Свен Фредериксен, който оглавяваше МПООН и продължава да ръководи и МПЕС, заяви че неговите усилия ще бъдат насочени към създаването на полицейски сили, които "служат и защитават всички хора безусловно", независимо от техния етнически произход. "Не бива да се допускат грешки, само законовият ред ще изведе Босна твърдо по пътя към Европа", каза Фредериксен в речта си на церемонията по предаване на ръководството на мисията пред група полицейски служители от държави, представени в полицейските части.
От своя страна, представителят на ЕС по външната политика Хавиер Солана охарактеризира разполагането на ПМЕС като "важен символ на колективната воля на европейските нации да работят съвместно по ключовата цел да се укрепи стабилността и сигурността на нашия континент".
ПМЕС, равняваща се по численост на една трета от контингента на ООН, се състои от 512 полицаи, които ще бъдат придружени от 50 цивилни наблюдатели и 300 души местен персонал. Преобладаващата част от състава е от 15-те страни-членки на ЕС, 20 процента е от 18 други държави, включително Русия и Канада. ПМЕС ще бъде под командването на Пади Ашдаун, който е върховен представител на международната общност в БиХ.
За дейността си по наблюдение и обучение на босненските полицейски сили мисията ще разполага с годишен бюджет от 38 млн евро. Обучението ще обхваща разследвания в областта на тероризма, корупцията, организираната престъпност, наркотиците и търговията с хора. ПМЕС ще бъде отговорна за граничната полиция, както и за неотдавна създаденото централизирано министерство на сигурността и агенцията по информация. В рамките на дейността на полицията на ЕС в Западните Балкани, и в частност в процеса на стабилизация и асоцииране, управлението на граничния контрол и митническите наредби трябва да бъдат хармонизирани със стандартите на ЕС до края на мандата на ПМЕС през 2005 г.
Също като своя предшественик, ПМЕС ще работи в тясно сътрудничество със СФОР. Заедно със започването на новата мисия в сряда, френските миротворци от СФОР предадоха управлението на летището в Сараево на босненските власти. Силите на ООН контролираха въздушния трафик по време на войната през 1992 г., а след подписването на Дейтънския мирен договор контролът бе поет от СФОР. През 1996 г. летището възобнови гражданските полети.
Освен полицейската мисия в БиХ, подписаното миналия месец споразумение между ЕС и НАТО за използване на военно оборудване проправи пътя на Евросъюза и за първата му военна мисия в Македония, започваща през февруари.

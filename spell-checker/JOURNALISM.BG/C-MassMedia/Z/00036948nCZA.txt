БиХ председателства Съвета за сигурност на ООН
					05/01/2011
					Ще се отрази ли отрицателно вътрешното разединение върху възложените на страната задачи на международната сцена?
					От Юсуф Рамаданович за Southeast European Times от Сараево – 05/01/11
 
					 
						
БиХ ще председателства този месец Съвета за сигурност на ООН. [Ройтерс]
						Новата година донесе ново голямо предизвикателство за БиХ. На 1 януари страната пое едномесечното ротационно председателство на Съвета за сигурност на ООН. Според мнозина постът представлява най-голямото външнополитическо постижение на страната след обявяването на независимостта и отразява нейната по-добра международна позиция. 
						Продължаващата политическа нестабилност и неуспехът да бъде съставено правителство може да провалят дипломатическия дневен ред на страната. 
						„Участваме в Съвета от една година и това е кулминацията на нашите усилия”, заяви за „Дойче Веле” оглавяващият мисията на БиХ в ООН Иван Барбалич. „Подготвяме се за тази задача от няколко месеца и вярваме, че ще я изпълним съобразно очакванията. Като цяло смятам, че ще се справим добре и че януари ще премине без особено напрежение.” 
						Страната обаче ще бъде представена по необичаен начин на заседанията на Съвета, като това отразява липсата на единство на държавно равнище. Обикновено държавите се представляват от техни високопоставени служители, но в случая с БиХ тази роля ще се изпълнява от нейния постоянен посланик в ООН. 
						„БиХ създава отрицателен политически прецедент”, заяви бившият външен министър Свен Алкалай в писмо до членовете на държавното председателство. Това „със сигурност няма да остане незабелязано от останалите членове на Съвета за сигурност на ООН и от редица други държави, членки на ООН, които са ни предоставили своето доверие и гласове”. 
						В различни медии се появиха предположения, че поради това отклонение от обичайната практика някои високопоставени международни представители, включително върховният представител на ЕС по външната политика Катрин Аштън, са отказали да участват в тематичната сесия на Съвета за сигурност този месец. Все още не е взето решение относно присъствието на други, като генералният секретар Бан Ки Мун. 
						Очаква се през месеца Съветът да се занимава със сериозните кризи в света, като например възможното разделяне на Судан и ескалирането на напрежението между двете Кореи, наред с други теми. 
						Според тристранното председателство на БиХ укрепването на институциите и мира ще бъде основната тема, която ще бъде разгледана на тематичната сесия.

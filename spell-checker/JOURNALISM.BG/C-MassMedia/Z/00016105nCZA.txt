Румъния е силно засегната от нови наводнения
					30/09/2005
					Осем души загинаха в последната вълна от наводнения, заляла Румъния тази година. Докато страната прави опити да се изправи на крака, Европейската инвестиционна банка обяви плановете си да отпусне помощи от близо 600 млн. евро.
					От Гелу Трандафир за Southeast European Times от Букурещ – 30/09/05
 
					 
						
Спасителен отряд на румънската армия се придвижва със скутер по наводнен път два дни след наводнение, причинено от преливането на река Сирет през юли. [AФП]
						Докато Румъния се бори с последиците от новите наводнения, Европейската инвестиционна банка (ЕИБ) обяви плановете си да отпусне около 600 млн. евро, за да подпомогне страната във възстановяването на разрушените пътища и ж. п. линии. 
						"ЕИБ ще подкрепи Румъния във възстановителните работи след неотдавнашните опустошителни наводнения, които нямат прецедент през последните десетилетия," заяви вицепрезидентът на ЕИБ Волфганг Рот. "При създалата се обстановка Румъния има нужда от дългосрочно финансиране, което не бива да влиза в противоречие със строгите критерии, наложени неотдавна от МВФ на Румъния," добави той. 
						Румъния бе поразена тази година от шест вълни наводнения, започнали през април и май и продължили до септември. Осем души загинаха в последните наводнения, които засегнаха основно югоизточните райони. В популярния черноморски курортен град Констанца, където бяха регистрирани седем от осемте смъртни случая, бе опустошена плажната ивица и бяха унищожени близо 100 къщи. В окръг Яломита стотици останали без домове селяни, основно от ромската общност, трябваше да потърсят подслон в училищна сграда след покачването на водите, които на места достигнаха три метра. 
						Стотици военнослужещи бяха изпратени да издигат бентове от пясъчни торби, а някои местни жители поеха самоинициатива за построяване на собствени защитни диги. 
						Наводненията и поройните дъждове се отразиха и на живота в Букурещ. В новата сграда на Сената депутатите използваха чадъри, за да се предпазят от капещата от покривите вода по време на дебатите. 
						По време на посещение в столицата в петък заместник-председателят на Европейската комисия Франко Фратини изрази своята солидарност с хората от районите, засегнати от наводненията. Той каза, че над 500 млн. евро ще бъдат изпратени от различни институции и страни членки на ЕС за подпомагане на необходимите възстановителни работи в засегнатите райони. "Комисията работи активно в насочването или пренасочването на средства, постъпващи от различни механизми за финансиране, като Фонда за солидарност на Европейския съюз и трите предприсъединителни програми: ФАР, ИСПА и САПАРД." 
						Политически спорове избухнаха във връзка с начина на управление на кризата от правителството, като опозиционната Социалдемократическа партия обвини президента Траян Бъсеску в "малодушие" и "безотговорност" след отказа му да обяви кризисно положение. Плъзнаха слухове за обтягане на отношенията между Бъсеску и премиера Калин Попеску Търичану, макар че двамата координираха заедно ответната реакция на правителството и настояваха, че обявяването на кризисно положение не е наложително. 
						Наводненията тази година са най-тежките от десетилетия насам. 77 души загинаха от април досега и хиляди домове бяха разрушени. По думите на правителството щетите възлизат общо на повече от 1,5 млрд. евро, а икономическият растеж вероятно ще бъде забавен. 
						Няма изгледи и за изчезване на проблема. Според метеоролозите през следващите дни се очакват още валежи.

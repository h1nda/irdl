Гърция отхвърли предложенията на Македония за подобряване на отношенията между двете страни
					31/03/2009
					 
						АТИНА, Гърция -- Външният министър Дора Бакоянис е отхвърлила инициатива на своя македонски колега Антонио Милошоски, насочена към подобряване на обтегнатите отношения между двете съседни страни, съобщиха медиите в понеделник (30 март). В писмо до Бакоянис от 13-и март Милошоски е предложил двете страни да преодолеят своите различия чрез подписване на съвместна декларация за приятелство и сътрудничество и рамково предложение за постигане на напредък в двустранните отношения. В своя отговор Бакоянис е определила идеята като "декларативни изявления, от които ще има съмнителна полза и ефективност", каза говорителят на гръцкото министерство на външните работи Йоргос Кумуцакос. Бакоянис е подчертала също, че Атина иска "конкретни действия, а не думи, които да впечатлят света".
						Тя е порицала също "крайните и фанатични позиции" на Македония, по собствения й израз. Позицията на Скопие спъва също така неговите амбиции по отношение на ЕС и НАТО, е добавила тя. (Експрес, Вечер - 31/03/09; АНА-МПА, Нафтемборики, In.news, Макфакс - 30/03/09)

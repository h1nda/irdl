Предизвикателствата пред висшето образование в Косово
					13/04/2011
					Университетът в Прищина се мъчи да се справи с броя на студентите.
					От Мухамет Брайшори за Southeast European Times от Прищина – 13/04/11
 
					 
						
Учебната база може да се окаже проблем за университетите в Косово след нарастването на броя на студентите. [Ройтерс]
						Косово има най-ниска посещаемост на висши учебни заведения в региона и в ЕС. Според министерството на образованието, ако в ЕС на всеки 1000 жители се падат 50 студенти, Косово изостава със само 30 студенти на 1 000 жители. 
						 В стремежа си да увеличи броя на студентите Прищинският университет повиши лимита си за прием на студенти. Преподаватели и студенти обаче смятат, че нарастването на броя на студентите може да повлияе на качеството на преподаване и на образованието като цяло, тъй като университетът не разполага със съответната учебна база и персонал. 
						„Прищинският университет разполага с достатъчно място за броя на студентите в момента. Открихме нови учебни бази в Печ и Гниляне, така че нарасналият брой на студентите ще бъде разпределен в основния университетски корпус в Прищина и в други градове”, каза за SETimes бившият косовски министър на образованието Енвер Ходжай. 
						 „Подходът ни е да имаме колкото може повече високообразовани граждани и да увеличим максимално броя на младите c висше образование”, заяви Ходжай. 
						Миналата година премиерът Хашим Тачи обеща, че правителството ще открие нови университети в Печ и Гниляне, които според Ходжай „ще открият повече места за обучение и ще изместят фокуса от Прищинския университет”. 
						Ръководителят на студентския парламент Мергим Лущаку описа някои от предизвикателствата и проблемите, които студентите срещат в университета. „Студентите са пряко засегнати от липсата на пространство и обективна литература, както и от други разочарования”, казва той. 
						 „Всяка учебна година има по повече от 200 ученици в клас, липсват преподаватели, а литературата е остаряла”, каза за SETimes Шкелзен Хамити, студент в правния факултет. 
						Най-голям е броят на студентите в юридическия факултет и във факултета по икономика в университета. 
						Деканът на философския факултет Рамуш Мавричи посочва, че факултетът е в по-добро състояние в сравнение с други заради направените в последно време инвестиции за увеличаване на капацитета на класовете благодарение на получената международна подкрепа. 
						„Вече нямаме толкова голям проблем с пространството, тъй като наскоро реконструирахме сградата и площта беше увеличена”, казва Мавричи. 
						Берат Бериша, студент във философския факултет, не е съгласен. „Философският факултет има много проблеми: липса на преподаватели, шумът във фоайетата се отразява на качеството на преподаване в часовете и, най-лошото, всички тези проблеми оказват влияние върху нашето бъдеще.” 
						„Университетът [персоналът и ръководството] знаят за съществуващите проблеми и ние работим по тях”, заяви ректорът на Прищинския университет Муе Ругова.

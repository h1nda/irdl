Футболманията на Белград
					14/06/2010
					Световното първенство по футбол е много повече от онова, което става на игрището. За много белградчани ежедневният обмен на футболни стикери е не по-малко вълнуващ.
					От Игор Йованович за Southeast European Times от Белград - 14/06/10. Снимки от Никола Барбутов
 
					 
						
Стотици хора се събират в центъра на Белград, за да обменят футболни стикери за своите албуми за Световното първенство. 
						Центърът на Белград е вероятно единственото място в света, където футболистът от Северна Корея Джонг Тае-Се струва много повече от аржентинския футболист Лионел Меси. Стотици хора от всички възрасти се събират в центъра на Белград, за да обменят стикери за албумите си за Световното първенство по футбол 2010 в Южна Африка и стойността на играча не винаги е пропорционална на неговата слава. 
						Най-редките стикери струват най-скъпо. Някой може да купи половината от аржентинския отбор, който е един от фаворитите на Световното първенство срещу Джонг Тае-Се. Пакет от пет стикера струва около 40 евроцента в Сърбия. 
						Албумът побира 600 стикера, така че запълването му не е лесна задача. Затова стотици жители на Белград се отправят към центъра на града всеки ден с надеждата да осъществят "голямата борса". 
						Търговията се организира в центъра на Белград до фонтана Теразие в делнични дни и през уикендите. Хората започват да се събират около обед и мястото е претъпкано, докато се стъмни. 
						 Ентусиасти от всички възрасти идват да търгуват - най-младите са в бебешки колички, бутани от родителите им, а най-старите са над 70 години. Общото между тях е любовта им към футбола. 
						Пенсионерите Милан и Драган могат да бъдат открити на борсата почти всеки ден. Милан казва, че е там заради внука си. 
						
Явяват се търговци от всички възрасти. 
						"Внукът ми е или на училище или трябва да учи, затова идвам тук вместо него да разменям стикери. Почти сме запълнили албума, липсват ни около 20 стикера. Един ден той ще се радва да има снимките на всички футболисти, които са играли в Южна Африка. Съжалявам, че нямахме нещо подобно, когато ние бяхме деца", казва смеейки се Милан. 
						 "Какъв внук?" шегува се Драган. "Просто се страхуваме да признаем, че самите ние събираме стикери на тази възраст." 
						Много родители с деца също идват за обмен на стикери. Раде идва с шестгодишния си син. "Както виждате, ролята му в това е решаваща", казва Раде и използва главата на сина си Деян като импровизирана маса за актуализиране на списъка си с номера на стикери. Той внимателно задрасква онези, които вече е придобил и брои колко още му остават, за да попълни албума. 
						 "Аз също събирах стикери, когато бях дете, само че баща ми не ми помагаше по този начин", добавя той. 
						Деян казва, че най-важното нещо за него е да намери стикери на всички сръбски играчи. Той очаква те да постигнат успех в Южна Африка, но има и резервен план за всеки случай. "Ако Сърбия не успее да се класира за следващия кръг, ще викам за Аржентина заради Меси", казва Деян. 
						
"Аз също събирах стикери, когато бях дете", казва Раде със сина си Деян.
						Младен седи на стъпалата на фонтана и се опитва да се свърже с някого по телефона. Бързият контакт е от съществено значение по време на търговията. 
						 "Здрасти, отвори ли пликовете, които донесох тази сутрин? Случайно да имаме [сръбския играч] Рукавина? Предлагат ми Рукавина тук, но срещу четири други стикери, не знам какво да правя... Добре, добре ще го взема." 
						Mладен казва, че в началото на търговията, всяка снимка на играч се е разменяла срещу една друга, но сега съотношението се е променило, тъй като Първенството започна и всеки иска да попълни албума си колкото се може по-бързо. 
						 "И аз също нямам търпение да събера всички стикери, за да гледам мачовете на спокойствие. Всеки път си казвам, че това е последният албум, който попълвам, но след четири години не мога да устоя и отново започвам", добавя той. 
						Кой казва, че само мъжете се интересуват от футбол? Нежният пол също участва в обмена на стикери. Разбира се, те заместват децата или братята си, които е трябвало да заминат... а и някои от играчите са наистина красиви. 
						 "Е, добре е и ние да имаме някаква полза от футбола", казва Драгица и добавя, че тя вече е разменила телефонни номера с някои от мъжете, за да могат да продължат да си обменят стикери и може би дори да гледат някой мач заедно. "Не, аз наистина се интересувам от футбол и знам повече за него отколкото някои мъже... Предполагам, че това е така, защото израснах с трима братя", казва тя. 
						
Хората започват да се събират около обед и мястото е претъпкано, докато се стъмни. 
						"Само още пет стикера, само още пет стикера!", казва Никола, който е открил футболиста на Гана, който му липсва. Той твърди, че има албуми от Световното първенство в Германия през 1974 г. Казва, че сега му предлагат няколко хиляди евро за тези редки екземпляри. 
						 "Не искам да продавам. Много по-голяма е радостта да разглеждам стари, почти пожълтели снимки на играчи, които играха в Германия преди повече от 36 години", казва Никола. 
						Роберт казва, че попълването на албум е много по-лесно сега поради размените. 
						 "Когато бях малък практически нямаше никакъв начин да попълниш албум. Можех само да разменям с приятели от квартала или училище, а техният брой е ограничен", обяснява той. "Сега хора не само от Белград, но и от други сръбски градове идват тук. Това означава, че попълваме албумите си по-бързо. Трябват ми още три стикера и тогава мога да насоча вниманието си към бирата, фъстъците и футбола." 
						Боян трудно намира отговор на въпроса коя страст е по-голяма при него - гледането на мачовете или попълването на албума. 
						"Ще ми бъде малко мъчно, когато всичко това свърши и попълня албума си. Тогава ще трябва да чакам още четири години за нов албум и следващото Световно първенство," казва той. 
						Той признава, че има по-лесни начини за събиране на всички стикери, но той все още идва в центъра на града всеки ден. "Знаете ли, аз мога дори да поръчам липсващите стикери по интернет. Но това не е интересно като това да идваш тук всеки ден, да обменяш, да срещаш хора... страхотно е," казва Боян.

Барозу призова за европейски стандарти и разкритикува делото срещу управляващата ПСР
					14/04/2008
					Посещението на председателя на ЕК Жозе Мануел Барозу и еврокомисаря по разширяването Оли Рен в Турция бе изтълкувано като демонстрация на подкрепа за правителството на премиера Реджеп Тайип Ердоган.
					От Айхан Шимшек за Southeast European Times -- 14/04/08
 
					 
						
Председателят на Европейската комисия Жозе Мануел Барозу и еврокомисарят по разширяването Оли Рен (на заден план) пристигнаха в Истанбул в четвъртък (10 април). [Гети Имиджис]
						По време на тридневното си посещение в Турция, което завърши в събота (12 април), председателят на Европейската комисия (ЕК) Жозе Мануел Барозу разкритикува делото за закриване, заведено срещу управляващата Партия на справедливостта и развитието (ПСР), която е свързна с ислямизма, и призова съда от най-висша инстанция на Турция да се съобрази с европейските стандарти, когато взема решението си. 
						"Ние имаме пълно уважение към решенията на Конституционния съд,” каза Барозу, който бе придружаван от еврокомисаря по разширяването Оли Рен. „Но всички ние сме изненадани от това дело за закриване. Това не е нормално, имайки предвид практиките в стабилните европейски демокрации." 
						Посещението се разглежда като демонстрация на подкрепата на ЕС за ПСР, която неотдавна бе обвинена от главния прокурор на страната, че е „център на насочени срещу секуларизма дейности”. Партията обаче се смята от мнозина в Европа за най-влиятелната политическа сила в Турция, която може да продължи икономическите и политически реформи, изисквани от Съюза. 
						"Посещението на Барозу бе не само израз на подкрепа за ПСР, но и предупреждение към турското правителство да ускори процеса на реформи, който замря през последните години,” каза професор Халук Гюнугур, председател на Асоциацията Турция-ЕС. „През изминалите години ПСР сигнализира, че почти е загубила вяра в процеса на присъединяване към ЕС. Но сега, с това дело за закриване и вътрешните събития напоследък, процесът за ЕС се превърна в надеждна котва за ПСР." 
						Правителството обяви миналата седмица, че ще пристъпи към дълго отлаганата реформа, и представи в парламента законодателна поправка, която би затруднила в бъдеще завеждането на дела по член 301 – неясно формулиран закон, използван за преследване на интелектуалци за ”обида на турската национална идентичност”. 
						В слово пред парламента Барозу изрази силна подкрепа за предоставянето на Турция на членство в ЕС. Той подчерта все по-голямото значение на страната на световната сцена след падането на "желязната завеса". 
						"В почти всички основни теми, които от години доминират международните отношения - като Балканите, кризата в Близкия изток, Иран, Ирак, енергийната криза или цялостния диалог с мюсюлманския свят - Турция играе важна роля като пример на стабилност и демокрация в един от най-нестабилните региони на света,” каза Барозу. 
						Той похвали и светския характер на турската държава: „Турция демонстрира, че една светска демократична република с преобладаващо мюсюлманско население, добре интегрирана в Европа, предлага мощна алтернатива на фундаменталистките изкушения по цял свят, както и голям принос в насърчаването на диалога между цивилизациите и религиите,” подчерта той. 
						Барозу добави, че ЕС отблизо следи дискусията за секуларизма, но не може да се меси в дебата, който неотдавна доведе до вдигане на забраната за носене на забрадки от жените. 
						Барозу и Рен посетиха в петък и гръцкия патриарх Вартоломей в Истанбул. По време на срещата в квартал "Фенер" основна тема на разговорите бяха въпроси, засягащи патриаршията и етническото гръцко малцинство в Турция.

Албания и Сърбия премахват визите
					09/07/2011
					Косовските институции приветстват всяко споразумение, което служи за свободното движение на гражданите, за търговския обмен и за обмена на идеи между народите на Балканите, заяви за SETimes министърът на външните работи Петрит Селими. 
					От Линда Карадаку за Southeast European Times в Тирана - 09/07/11
 
					 
						
Aлбания либерализира визовия режим със Сърбия от години, за да даде тласък на туризма, казва един анализатор. [Ройтерс]
						Aлбания и Сърбия премахнаха визите за гражданите на двете страни във вторник (5 юли), което се смята за стъпка към една по-спокойна атмосфера и сътрудничество между двете страни. 
						Според Министерството на външните работи на Албания споразумението, подписано от албанския заместник-външен министър Селим Белортая и сръбския посланик в Тирана Миролюб Зарич, "се основава на принципите на пълна реципрочност между двете държави, на добрата воля и взаимното сътрудничество." 
						Aлбанци и сърби сега могат да пресичат границите на двете страни без визи за не повече от 90 дни в рамките на 180 дни. 
						В Албания споразумението се смята за закъсняло, тъй като и двете страни вече имат право на свободно движение в Шенгенската зона. 
						"Фактът, че Албания и Сърбия са последните от списъка на страните от Западните Балкани, които разрешават на своите граждани да се движат без визи, намалява стойността на подобно споразумение", каза за SETimes бившият албански дипломат Генц Млоя. 
						Млоя твърди, че двете страни не са могли повече да избегнат сключването на подобно споразумение, но "Албания, която има интерес да даде тласък на туризма, либерализира визовия режим със Сърбия от години, като е направила същото по отношение на няколко други страни по време на летния туристически сезон." 
						Министерството на външните работи на Косово заяви, че приветства всяко споразумение, "което благоприятства нормализирането и укрепването на междудържавните отношения между съседните страни на Балканите." 
						"Косовските институции приветстват всяко споразумение, което служи за свободното движение на гражданите, за търговския обмен и за обмена на идеи между народите на Балканите и като такова, то представлява пряк принос за стабилността в нашия регион", заяви за SETimes заместник-министърът на външните работи на Косово Петрит Селими. 
						Млоя е съгласен с това. "Няма съмнение, че това споразумение ще се отрази на всички области на двустранните отношения между Албания и Сърбия, но онези, които ще имат по-голяма полза ще бъдат албанците от долината Прешево и Буяноц, които бяха принудени да ходят до Белград, за да получат визи за Албания."

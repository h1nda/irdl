Дел Понте очаква екстрадирането на Караджич до края на юни
14/06/2004
Военновременният лидер на босненските сърби Радован Караджич може да бъде предаден на Трибунала на ООН в Хага по края на юни, казва главният прокурор Карла дел Понте.
(Гардиън, Служба на върховния представител - 14/06/04; ФЕНА, Гласът на Америка - 13/06/04; Ройтърс, радио Б92, Си Ен Ен, Ню Йорк Таймз - 12/06/04)
 
 
Главният прокурор на Трибунала на ООН за военни престъпления Карла дел Понте (в средата) посети Мемориалния център Потокари, близо до източния босненски град Сребреница в началото на юни. Дел Понте изрази увереност, че най-издирваният обвинен във военни престъпления Радован Караджич ще бъде предаден на съда в скоро време.[АФП]
Главният прокурор на ООН за военни престъпления Карла дел Понте изрази увереност, че Радован Караджич в скоро време ще бъде предаден на Международния наказателен трибунал за бивша Югославия (МНТБЮ). Бившият босненско-сръбски лидер, който е начело на списъка на Хагския съд с най-търсените заподозрени във военни престъпления, се укрива от 1996 г. до днес.
"Имаме добри основания да считаме, че Радован Караджич ще бъде екстрадиран до 29 юни," заяви дел Понте пред швейцарската информационна агенция АТС в петък (11 юни) вечерта.
През 1995 г. МНТБЮ постанови общ акт срещу Караджич и бившия му военен командир Ратко Младич, обвинявайки ги във военни престъпления за предполагаемата им роля в различни зверства в периода на войната през 1992-1995 г. в Босна и Херцеговина (БиХ). И двамата са обвинени в геноцид, вкючително за зверствата в Сребреница през 1995 г.
Караджич започна да се укрива през 1996 г. и засега успява да се изплъзне на властите независимо от многобройните акции на СФОР за неговото залавяне.
БиХ се надява да получи покана за присъединяване към програмата на НАТО "Партньорство за мир" по време на Срещата на върха на НАТО в Истанбул по-късно този месец, но е била предупредена, че решението би могло да се забави.
По време на визитата на дел Понте преди по-малко от две седмици президентът на РС Драган Чавич обеща, че босненско-сръбските власти трябва да интензифицират усилията си за задържане на обвиняемите, подсказвайки, че биха могли да се очакват конкретни резултати преди края на юни.
Изявлението на дел Понте от петък идва часове след като властите на РС признаха за пръв път в доклад, че босненско-сръбските сили за сигурност са избили почти 8 000 деца и мъже мюсюлмани в Сребреница през 1995 г. Седемчленна комисия, включително един член - представител на международната общност и един босненски сърбин, написа този доклад.
Приветствайки официалното признание от страна на правителството на РС на престъпленията, Върховият представител Пади Ашдаун посочи в свое писмо до ЕС и НАТО, че този ход сигнализира "растящо желание да се пристъпи към решаване на проблема с отговорността за Сребреница и да се постигне възмездие за жертвите." Той обаче предупреди властите на РС, че трябва да направят още много, за да подобрят сътрудничеството си с МНТБЮ.

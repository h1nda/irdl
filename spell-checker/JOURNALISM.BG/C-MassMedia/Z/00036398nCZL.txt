Албанското правителство и опозицията си разменят обвинения за интеграцията в ЕС
					18/10/2010
					 
						ТИРАНА, Aлбания -- Правителството и опозицията продължават да се обвиняват взаимно за неуспешното им сътрудничество за интегрирането на страната в ЕС. Външният министър Едмонт Хаджинасто отбеляза в неделя (17 октомври), че Брюксел си оформя мнение за статута на страната като кандидат за членство в ЕС и призова опозицията да сътрудничи в политическия процес. "Съществуват очаквания [за] опозицията да бъде ангажирана в приемането на закони по важни въпроси в парламента, особено за изборната реформа", каза Хаджинасто, когато се върна от Брюксел, където се срещна с еврокомисарят по разширяването Щефан Фюле. Опозиционната Социалистическа партия (СП) твърди, че именно правителството блокира процесите. "Напомняме на външния министър, че правителството блокира създаването на разследваща комисия за изборите през 2009 г., както поиска Европейският парламент", заяви депутатът от СП Олта Джака. Албания подаде молба за получаване на статут на страна кандидат за членство в ЕС през април 2009 г. (Болкън Уеб, Шекули, Toп Нюз, НОА - 17/10/10)

Лидерът на българските социалисти очертава възможностите за коалиция
					04/07/2005
					Лидерът на Българската социалистическа партия, която не успя да спечели абсолютно мнозинство в парламентарните избори на страната на 25 юни, очерта четири възможни коалициионни сценария. 
					От Светла Димитрова за Southeast European Times от София – 04/07/05
 
					 
						
В изказване на среща на ръководената от БСП "Коалиция за България" в неделя (3 юли) лидерът на социалистите, Сергей Станишев, очерта четири възможни варианта за коалиционно правителство. [АФП]
						Осем дни след парламентарните избори на 25 юни в България съставът на следващото правителство на страната все още не е ясен. След като не успя да спечели абсолютно мнозинство, Българската социалистическа партия (БСП) започна консултации с евентуалните партньори за сформиране на коалиционно правителство. Само една партия, Движението за права и свободи (ДПС), заяви готовността си да работи заедно със социалистите. 
						След осем години в опозиция БСП спечели изборите с 31 % от гласовете, даващи й 82 места в 240-местния законодателен орган на страната. Управляващото Национално движение Симеон Втори (НДСВ) остана второ с 20 % или 53 места, а ДПС е трето с 13 % или 34 места. Четири други формации също преминаха 4-процентния праг за влизане в парламента, като спечелиха общо 50 места, а четвърта се класира радикална националистическа коалиция, която спечли 21 места. 
						В изказване на среща на ръководената от БСП "Коалиция за България" в неделя (3 юли) лидерът на социалистите, Сергей Станишев, очерта четири възможни варианта за коалиционно правителство. 
						Първият предвижда коалиция между БСП, НДСВ и ДПС. Такъв кабинет, според лидера на БСП, ще бъде стабилен и ще има европейска и вътрешна легитимност. От друга страна БСП може да сформира коалиция и само с НДСВ. Но това може да предизвика отрицателната реакция на ЕС поради невключването на ДПС, което представлява етническото турско население в България, каза Станишев. 
						И двата варианта, в които участва НДСВ, се сблъскват с едно основно препятствие -- постигането на компромис за премиерския пост. НДСВ настоява то да получи този пост. 
						Трети възможен сценарий, очертан от лидера на БСП, е за коалиция между БСП и ДПС, която да разчита и на подкрепата на отделни народни представители от другите парламентарни партии. Според Станишев тази формула е най-благоприятна за неговата партия, защото ще й позволи да следва своята собствена политика и да определи кой да бъде премиер. Но това е и най-нестабилният вариант, каза той. 
						Четвъртият възможен сценарий, който той посочи, е за още по-широка коалиция, в която да влизат БСП, НДСВ, ДПС и десният Български народен съюз, който спечели по-малко от 6 % от гласовете или 13 парламентарни места. 
						Две отделни социологически проучвания, направени в края на миналата седмица, показват широки обществени предпочитания за коалиционен кабинет на БСП и НДСВ. Проведените от агенция "Афис" и ежедневника "24 часа" проучвания установиха, че съответно 27 % и 33 % подкрепят този сценарий. Формулата за по-широка коалиция с участието на БСП, НДСВ и ДПС има 15 % подкрепа според проучването на "Афис" и 17 % според "24 часа". Резултатите, които бяха публикувани в понеделник, се различават по въпроса за предпочитания премиер. Според "Афис" 38,7 % предпочитат Станишев, а 24,4 % - Сакскобургготски. Но резултатите от допитването на "24 часа" са противоположни -- 34,8 % са за Сакскобургготски, а 24 % за Станишев.

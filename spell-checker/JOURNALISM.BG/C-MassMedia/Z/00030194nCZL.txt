ЮФОР обискира домовете на роднини на Младич в БиХ
					08/05/2009
					 
						САРАЕВО, Босна и Херцеговина (БиХ) – Военнослужещи от ЮФОР обискираха в петък (8 май) домовете на двама роднини на укриващия се от правосъдието военнопрестъпник Ратко Младич. Властите заявиха, че обиските в гр. Биелина са били осъществени в домовете на роднините Райко и Радослав Бандука. Райко Бандука е също така бивш военен сподвижник на Младич.
						Други новини – Хагският трибунал за военни престъпления даде в четвъртък на бившия босненски сръбски лидер Радован Караджич срок до 25 май да представи доказателства за споразумението, което твърди, че е сключил със специалния пратеник на САЩ на Балканите Ричард Холбрук. Откакто се яви за първи път пред Трибунала в края на юли, Караджич продължава да твърди, че през лятото на 1996 г. е сключил споразумение с Холбрук, според което двамата са се договорили, че той ще има имунитет срещу съдебно преследване, ако се оттегли от политиката. Западни дипломати, включително Холбрук, отричат съществуването на подобна договореност. (Бета, РТС, РТРС, СРНА - 08/05/09; РТС, БТА - 07/05/09)

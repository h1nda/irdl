България се стреми да изпълни целта за производство на възобновяема енергия
					17/01/2011
					Властите твърдят, че до 2020 г. 16 % от енергията ще бъде от възобновяеми източници, като така ще бъдат изпълнени критериите на ЕС.
					(Ройтерс - 28/10/10; Дневник - 18/11/10 - 12/12/10; ЕБВР, ЕС, Министерство на икономиката, енергетиката и туризма на България)
 
					 
						
Някои смятат, че страната трябва да увеличи своите слънчеви мощности, за да изпълни условията на ЕС. [Ройтерс]
						Това е херкулесова задача. За да изпълни целите на ЕС, България трябва да гарантира, че до 2020 г. делът на енергията, произведена от вятъра, слънцето и от други „зелени” източници, ще достигне 16 % от общото крайно енергийно потребление на страната. 
						Техническият потенциал е достатъчен, твърди България в своя Национален план за действие относно енергията от възобновяеми източници (НПДЕВИ), който беше готов в края на юни 2010 г. 
						„Абсолютно сигурно е, че България ще постигне своите цели”, твърди министърът на енергетиката Трайчо Трайков, като допълва, че правителството работи, за да гарантира, това да стане на достъпна цена. 
						Властите въведоха различни стимули, включително преференциални цени, приоритетно присъединяване на производителите на електроенергия от възобновяеми енергийни източници към електропреносната мрежа и задължително изкупуване на електроенергията от такива източници, за да привлекат инвестиции в "зелена" енергия. 
						 Съгласно измененията в Закона за възобновяемите енергийни източници от края на 2008 г. срокът на договорите с производителите на електроенергия от геотермална и слънчева енергия беше удължен от 12 на 25 години. Срокът на договорите с производителите на електроенергия от други възобновяеми източници беше удължен от 12 на 15 години. 
						 Оттогава много чуждестранни компании се втурнаха да изграждат вятърни и слънчеви електроцентрали в България. Въпреки изразената от правителството увереност, някои анализатори нямат толкова големи очаквания. Те твърдят, че "зеленият" капацитет на страната не е достатъчен за изпълнението на поставената цел. 
						„България със сигурност няма да изпълни своята цел за 2011 г. и ако не увеличи своите мощности за използване на вятърната и слънчевата енергия, ще пропусне и целта си за 2020 г.”, каза за „Ройтерс” Момчил Меркулов от Асоциацията на производителите на екологична енергия. 
						 Същевременно застаряващата енергийна мрежа на страната също създава трудности. Енергийните органи признават, че ако до 2020 г. бъдат инсталирани повече от 2 000 MW нови слънчеви, вятърни и водноелектрически мощности, електропреносната мрежа на България може да блокира, застрашавайки снабдяването с електроенергия. 
						 „Насърчаваме нарастването на дела на възобновяемите енергийни източници, но секторът трябва да се развива по начин, който не създава екологични проблеми и рискове”, заяви заместник-министърът на околната среда Евдокия Манева. 
						 Според НПДЕВИ през 2010 г. общият дял на възобновяемите енергийни източници (ВЕИ), които се използват за отопление и охлаждане, електроенергия и транспорт, е бил 10 % от общото потребление, в сравнение с 9,2 % през 2005 г., която се използва като базова година. 
						Прогнозира се през тази година той да достигне 10,7 %, докато делът на ВЕИ в производството на електроенергия се очаква да изпълни поставената от ЕС цел от 11 %. 
						Според статистиката на ЕС инсталираните вятърни енергийни мощности през периода от 2007 до 2009 г. са с капацитет 120 MW, с което техният общ капацитет е достигнал 177 MW. Очаква се той да нарасне до 336 MW през 2010 г. и съответно до 1 250 MW през 2020 г. 
						Същевременно мощностите за слънчева енергия са се увеличили от 1,4 MW през 2008 г. до 15 MW през 2010 г. Според представители на индустрията капацитетът на фотоволтаичните инсталации, които се използват за производство на електроенергия и за отопление и охлаждане, може да достигне 100 MW през тази година. 
						Според НПДЕВИ соларните мощности на България ще достигнат 330 MW до 2020 г. 
						Вятърната и слънчевата енергия имат много по-малък дял в производството на енергия от ВЕИ в България в сравнение с водноелектрическите централи и биомасата, на които съответно се падат около 31 % и 36 %. 
						Биомасата и геотермалната енергия се използват както за производство на електроенергия, така и за отопление и охлаждане. 
						Според НПДЕВИ към 2008 г. България вече използва целия съществуващ потенциал за водноелектрически централи, а потенциалът за производство на енергия от твърда биомаса се усвоява само частично, най-вече за отопление на битови и обществени сгради.

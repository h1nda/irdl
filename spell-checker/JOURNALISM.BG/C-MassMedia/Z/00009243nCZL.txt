Реформите в Турция поставят отново проблема с кюрдските имена
03/12/2003
Независимо че приетото наскоро законодателство за човешките права, ефирните медии и образованието легализира използването на кюрдски имена, турският закон продължава да забранява трите букви, които не са традиционна част от турската азбука.
От Фатих Баран за Southeast European Times в Истанбул - 03/12/03
 
 
Като част от усилията на Турция да постигне членство в ЕС парламентът прие наскоро закон, който позволява на кюрдите да излъчват ефирни програми и преподават на кюрдски език. Реформите обаче насочиха отново вниманието към въпроса за кюрдските имена, които в миналото бяха забранени в Турция.
Стотици кюрди са подали в съдилищата молби за смяна на своите имена с кюрдски, които се пишат с буквите X, W и Q. Турският закон продължава да забранява употребата на тези букви с аргумента, че правописът трябва да бъде съвместим с турската азбука. Неотдавна публикуваният доклад на ЕС за напредъка на Турция разкритикува тази забрана.
Преди въвеждането на реформите, законово регламентирани от правителството на Партията за справедливост и развитие, кръщаването на деца с кюрдски имена бе незаконно. Семейства, които се опитваха да правят това, получаваха отказ от службите за регистрация на кръщелни свидетелства и ставаха обект на прокурорски действия.
По силата на неотдавна приетия закон семействата могат да кръщават децата си с кюрдски имена, но имената не могат да се пишат с буквите X,W и Q.
Тези букви обаче се употребяват в Турция в имената на компании, телевизионни и радио канали, както и при търговски марки.
Решението на правителството да легализира кюрдските имена, ограничавайки същевременно техния правопис, доведе до известно объркване в съдилищата. Някои съдилища разрешиха смяната на имената, но други отказаха да го сторят.
Някои семейства са подали жалби в Европейския съд за човешките права (ЕСЧП). Според експерти, ако ЕСЧП уважи дадена молба, това ще бъде въз основа на член 14 от Европейската конвенция за човешки права. Този факт може да се превърне в сериозна пречка пред стремежите на Турция за членство в ЕС.
Междувременно прокюрдската Народно-демократична партия (ДЕХАП) започна кампания, призоваваща кюрдските семейства да сменят имената си. Имената, за които семействата подават молба, включват "Xebat, Axgin, Pervagin, Xezal, Bawer, Qalferat, Welat и Berwada".
Вътрешният министър Абдулкадир Аксу заяви, че няма да бъде разрешено използването на буквите "X, Q и W", които не съществуват в турската азбука. До службите за регистрация на кръщелни свидетелства е била изпратена заповед, с която се забранява използването на тези букви, допълни Аксу.
Според източници от ДЕХАП заведените дела са израз на протест срещу заповедта на вътрешното министерство. Партията твърди, че въпросните букви не могат да бъдат проблем, след като се употребяват широко в ежедневието.

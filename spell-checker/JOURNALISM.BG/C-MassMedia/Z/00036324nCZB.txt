Сърбия: десет години демокрация
					11/10/2010
					Едно десетилетие след демонстрациите, които помогнаха за отстраняването на югославския президент Слободан Милошевич, сърбите оценяват постигнатия напредък, както и пропуснатите възможности.
					От Игор Йованович за Southeast European Times в Белград -- 11/10/10
 
					 
						
Любисав Джокич, известен като Джо Багериста, бе една от иконите на демонстрациите против Милошевич през 2000 г. [Гети Имиджис]
						Денят 5 октомври бе сив и дъждовен в Белград, подходящ за събитието, белязано от лека меланхолия: 10-тата годишнина от свалянето на режима на Слободан Милошевич. 
						Смятан през 2000 г. за един от най-важните дни в сръбската история, той отбеляза завръщането на свободата и демокрацията, както и началото на един дълъг процес на реинтеграция в международната общност. 
						Десет години по-късно обаче настроението в деня на годишнината бе сдържано. Вместо няколкостотин хиляди души, които свалиха Милошевич от власт през 2000 г., около 1 000 полицаи протестираха по улиците на Белград тази година. Облечени в цивилни дрехи, те блокираха улицата пред сградата на сръбското правителство с искания за повишение на заплатите и по-добри условия на работа. 
						Една от иконите на демонстрациите против Милошевич Любисав Джокич, известен като Джо Багериста, говори пред репортери в центъра на Белград, заобиколен от около 15 приятели. Преди десет години, той водеше нападението срещу сградата, в която се помещаваше държавната телевизия на Сърбия, символ на управлението на Милошевич. 
						Спомняйки си как е карал към сградата, докато полицаи са стреляли срещу него, Джокич каза: "И сега ще се кача на моя [багер] и ще го подкарам срещу властите," ако има пари да го поправи. 
						 "Изненадан съм, че хората си мълчат. Животът ми никога не е бил по-лош, отколкото сега", каза Джокич пред репортери. 
						
Режимът на сръбския президент Слободан Милошевич приключи на 5 октомври 2000 г. [Гети Имиджис]
						Някои статистически данни доказват неговото твърдение. 
						Въпреки че се е увеличила три пъти от 2000 г. насам, средната месечна заплата в Сърбия - приблизително 310 евро - е най-ниската в региона. Безработицата се движи около 20% - между 700 000 и 1 милион души са безработни. Националната валута - динарът, силно понижи стойността си спрямо еврото от началото на годината. Цените на хранителните продукти растат, което поставя много хора в затруднено положение. 
						Марко Благоевич твърди, че неговата НПО, Център за свободни избори и демокрация, е провела проучване, според което най-голямата грижа на обществото е от ключово значение. 
						 "Хората се тревожат дали ще запазят работата си, дали ще имат достатъчно пари за най-основните си потребности. Те са имали големи, често нереалистични очаквания по отношение на събитията от 5 октомври", каза Благоевич за SETimes. 
						Сръбската политическа сцена претърпя значителни промени през последното десетилетие. Двете партии, които ръководиха промените от 2000 г., Демократическата партия (ДП) и Демократическата партия на Сърбия (ДПС) сега са яростни политически съперници. Социалистическата партия на Сърбия, ръководена от Милошевич до смъртта му в Хага през 2006 г., сега отново е на власт. Нейните официални представители са важен фактор в проевропейската управляваща коалиция на Сърбия. Зоран Джинджич, лидерът на политическото движение, което свали Милошевич от власт, по-късно бе назначен за министър-председател и след това бе убит в Белград на 12 март 2003 г. 
						Лидерът на ДПС Воислав Кощуница, който победи Милошевич на президентските избори през 2000 г. отново е в опозиция днес и иска Сърбия да се откаже от стремежа си към членство в ЕС, ако то зависи от това тя да се откаже от Косово. 
						
Сега безработицата в Сърбия е 20%. [Гети Имиджис]
						При полагането на венец на гроба на член на неговата партия, който загина при демонстрациите на 5 октомври преди десет години, Кощуница заяви, че Сърбия би трябвало да направи повече през изминалото десетилетие, но посочи, че през 2000 г. тя е извоювала две важни неща - свобода и демокрация. 
						 "След всичките тези години, най-силното впечатление по отношение на 5 октомври е решимостта на хората да се борят и да защитават свободата и демокрацията", каза Кощуница, бивш президент и министър-председател. 
						Ключова фигура в политиката днес е президентът Борис Тадич, който е лидер на ДП. Той твърди, че разбира недоволството на обществото от равнището на жизнения стандарт, но подчертава, че той значително се е подобрил през последното десетилетие. 
						"Необосновано и невярно е да се твърди, че всичко си е същото днес. Разликата е огромна и е направена голяма стъпка напред. Но постиженията след 5 октомври не отменят убеждението ни, че можехме да постигнем повече и че трябва да постигнем повече", каза Тадич. 
						Една от главните промени след 2000 г. е фактът, че движението "Отпор", организацията, която изигра ключова роля в свалянето на режима на Милошевич, вече не съществува. Групата, ръководена главно от студенти, се изправи срещу авторитарното правителство въпреки ежедневните арести и побои в полицията. След свалянето на Милошевич "Отпор" се опита да се превърне в политическа партия, но не успя да премине избирателния праг и в крайна сметка се разпадна. 
						
Сръбските полицаи не са доволни от заплатите си и от условията на работа. [Гети Имиджис]
						"Огромната енергия, освободена след 5 октомври, бавно се стопи през последните десет години и днес от нея не е останало нищо", каза за SETimes един от лидерите на "Отпор", Иван Марович. 
						 Той казва, че най-важното е, че през последното десетилетие нито едно правителство не се е опитало да опорочи избори, както правеше Милошевич. "Що се отнася до други неща, не мога да твърдя, че съм доволен", каза той. 
						Той обаче смята, че времето на "Отпор" е минало. "Ние бяхме революционна организация, която използваше тактиката на борба срещу авторитарния режим. Затова такава организация днес не е необходима на Сърбия, а страната не се нуждае от това да даде възможност на гражданите да контролират по-добре властите", каза Марович. 
						Някои белградчани са съгласни, че е трябвало да се постигне повече от 2000 г. насам. "Очаквах много повече от смяната на режима. Може би не че всички ние ще забогатеем за една нощ, но смятах, че за всички ще има страведливост. Сега мога да кажа, че съм леко разочарован от всичко, което се случи", заяви инжинер Драган, 45-годишен. 
						Милица, 55-годишна лекарка се чувства по същия начин. "Смятах, че десетте години при Милошевич са последното загубено десетилетие в живота ми. Сега имам подобно чувство по отношение на последните десет години. Може би всички ние очаквахме твърде много", каза тя. 
						Но Милан, 37-годишен, е оптимист. "Знаете старата поговорка - след дъжд винаги има слънце. Да се надяваме, че 6 октомври един ден ще дойде и за нас."

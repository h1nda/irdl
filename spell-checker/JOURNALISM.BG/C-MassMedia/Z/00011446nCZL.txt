Страните трябва да балансират данъчната конкуренция в Европа
		12/07/2004
		Много страни в преход в Източна Европа откриха, че силната фискална политика може да съдейства за привличане на чуждестранни инвестиции. Икономистът и бивш министър на финансите на Румъния Даниел Дъяну разсъждава за потенциалните ползи и предизвикателства.
		От Даниел Дъяну за Southeast European Times от Букурещ - 12/07/04
 
		 
			
Страните-членки на ЕС се стремят към баланс в данъчното законодателство. [AФП]
			Фискалната политика в реформистки настроените страни в преход се обуславя от три ключови приоритета: опростяване на фискалната система, установяване на прозрачност и ясни процедури и осигуряване на справедливо законодателство. С течение на времето стана ясно, че вдигането на данъците с цел увеличаване на бюджетните приходи е в ущърб на страната и властите трябва да ограничават постъпленията и да ги насочват предимно във фондовете за социално осигуряване, за да стимулират откриването на нови работни места и развитието на малки и средни предприятия. Уроците се проявяват в контекста на усилията на правителството да намали разходите, за да държи под контрол бюджетния и текущия баланс.
			В същото време доста страни в преход възприеха фискалната политика като силно оръжие за привличане на преки чуждестранни инвестиции. През 90-те години централноевропейските страни използваха данъчните облекчения и други фискални стимули за тази цел. В резултат на това ръстът на капиталовите потоци помогна на тези икономики да извършат прелом и да подобрят конкурентноспособността си. Въпреки че бюрокрацията и корупцията се изтъкват често от инвеститорите като пречки за разширяване на бизнеса, фискалната политика играе важна положителна роля за тях.
			Значението на фискалната политика и данъчната конкурентноспособност могат да се илюстрират с успеха на Словакия в привличането на инвестиции на Хюндай в голям автомобилен проект. Страната се съревноваваше усилено със своите съседи, като съчета сравнителните преимущества на работните заплати с внушителни финансови ресурси. Този пример може да бъде анализиран от гледната точка на две перспективи. Едната е влизането на десет нови страни в ЕС, в това число осем бивши комунистически държави. Изглежда, че присъединяването към съюза принуждава страните-членки да се стремят към еднаквост в законодателствата. Въпреки това, остават области, където националните прерогативи играят значителна роля, което води до видими различия, дори и когато общите принципи на политиката са едни и същи. Такава област е законодателството.
			Втората перспектива се отнася до способността на правителствата да използват фискалната политика за стимулиране на бизнеса. Някои от новоприсъединилите се към ЕС страни намаляват данъците до такава степен, че старите членове започват да говорят за "нечестна конкуренция". Словакия въведе единна данъчна квота върху дохода (19%), подражавайки на модела, който балтийските страни експериментират от години.
			Корпоративните данъци напоследък бяха намалени също в Полша и Унгария. Политиката на тези централноевропейски страни предизвика разнородни реакции сред останалите стари членове на ЕС. Австрия например прецени, че трябва да приеме подобна политика, за да предотврати евентуалното бягство на капитали. Германия и Франция твърдят, че данъчната конкуренция прилича на преднамереното обезценяване на националната валута, при което валутният курс се използва за усилване на конкурентноспособността на износа. Те предупреждават, че това ще доведе до загуби за всички. Французите и немците заявяват, че не е редно някои страни да ползват структурните фондове на ЕС с цел прилагане на данъчна конкуренция спрямо донорите.
			
Успехът на Словакия да привлече инвестиции на Хюндай в голям автомобилен проект показва важността на фискалната политика и данъчната конкурентноспособност. [www.hyundai-at.si]. 
			Въпреки че националните данъчни политики в ЕС представляват голямо многообразие, реакцията на някои от по-големите страни-членки не бива да бъдат подценявани. Натоварените системи за социално осигуряване и високите заплати ускоряват изнасянето на производства и съкращаването на работни места. В същото време тези опасения се подсилват от неуспеха на ЕС да изпълни задачите на лисабонската програма, която цели да превърне съюза в най-конкурентноспособния район в света от гледна точка на базиращата се на знанията икономика. Въпрос на време е Европейската комисия в Брюксел да се заеме с определянето на правила за регулиране на данъчната конкуренция в рамките на съюза.
			Междувременно тези процеси свариха сегашните и бъдещите кандидати за членство в ЕС в момент на противоречиви политически напъни. На България, Румъния и Хърватия е ясно, че не могат просто да игнорират действията на своите съседи и че е необходимо да опростят и оптимизират данъчните си системи. Румъния например трябва да намали значително размера на отчисленията за социално осигуряване. В същото време тези страни трябва да намерят начини да държат под контрол бюджетния дефицит и да намерят допълнителни приходи, необходими за финансиране на проекти за развитие.
			Данъчната конкуренция създава едновременно възможности и рискове. По-ниските данъци могат да стимулират бизнеса и при определени условия да увеличат бюджетните постъпления. Прекомерното намаляване на данъците обаче може да се отрази неблагоприятно на бюджета и да застраши обществените сфери като инфраструктура, образование и здравеопазване.
			В сравнително бедните страни, в това число и в Югоизточна Европа, би било нереално да се очаква тези сфери да си осигуряват само от частния сектор. Наистина, все по-често се обсъжда въпросът за ролята на държано-частните партньорства в развитието на инфраструктурата на Балканите. Но в условията на ниски доходи на глава на населението и когато по-голямата част от хората там едва смогват да свържат двата края, такива партньорства няма да могат да дадат отговор на всички въпроси. Държавата по необходимост остава главния доставчик на обществени продукти и международните финансови институции играят важна роля в подпомагането на местните правителства в тази област. Правителствата трябва да намерят правилния баланс. Те следва да се стремят към подобряване на ефективността и поддържане на конкурентноспособността на своите фискални системи, като в същото време не прекаляват с данъчните експерименти.

Турски апелативен съд отмени оправдателните присъди на учени
					14/09/2007
					Двама известни турски професори може отново да бъдат изправени пред съда въз основа на решение на съд от висша инстанция от четвъртък заради доклад, написан от тях през 2004 г., в който призовават Турция да даде повече права на малцинствата. 
					(Заман, Търкиш Дейли Нюз - 14/09/07; AФП - 13/09/07; AП, AФП - 10/05/06; Търкиш Дейли Нюз - 16/02/06)
 
					 
						
Професор Ибрахим Кабоглу излиза от съда в Анкара миналата година. [Гети Имиджис]
						Като отмени оправдателните присъди на двама известни турски учени, които миналата години бяха съдени за призивите им да се дадат повече права на малцинствата, висш съд в Анкара реши в четвъртък (13 септември), че двамата трябва да бъдат осъдени за подбуждане на расова омраза. 
						В доклад от 2004 г., изготвен по нареждане на правителството, професорите Баскън Оран и Ибрахим Кабоглу критикуват отношението към малцинствата в Турция и препоръчват да се дадат равни права на немюсюлманските общности. Освен това те предлагат и кюрдите в Турция, наред с гърците, арменците и евреите, да бъдат признати за етническо малцинство. 
						Докладът бе отхвърлен от правителството и така и не бе публикуван. Няколко откъса от него, които стигнаха до медиите, предизвикаха остра критика сред националистическите групировки, които определиха доклада като предателство. Накрая двамата професори подадоха оставка като членове на държавния Консултативен съвет за правата на човека, чийто председател бе Кабоглу. 
						През 2005 г. той и Оран са дадени под съд заради документа по обвинения в "подбуждане на омраза и вражда" и "обида на съдебната власт", като прокуратурата поиска и за двамата по пет години затвор. 
						През май 2006 г. съд в Анкара ги оправда по първото обвинение и свали обвинението, базиращо се на спорния член 301 от турския наказателен кодекс, по който се наказва публичната обида на турската национална идентичност или на държавни органи и институции. 
						В четвъртък Върховният апелативен съд на Турция реши, че докладът на Оран, професор по международни отношения в Анкарския университет, и Кабоглу, професор по право в истанбулския Мармарски университет, представлява заплаха за държавата. 
						"Създаването и признаването на ново малцинство ... би застрашило единната държава и неделимостта на нацията," се казва в съдебното решение, цитирано от АФП. 
						Съдиите решиха също, че чрез предложението си да се даде на хората правото да се идентифицират като членове на различни етнически групи, наред с турското си гражданство, учените са преминали границите на свободата на изразяване. 
						"С тази препоръка докладът преминава границите на критиката и свободата на мисълта и обвинителното му съдържание граничи със заплаха за социалния мир," посочват съдиите в решението си, което евентуално може да върне двамата учени в съдебната зала. 
						Решението на апелативния съд бе обявено на фона на повишаващия се натиск върху Турция от страна на ЕС за засилване на демократичните реформи, чиято цел е да се подобрят религиозните права и правата на малцинствата и да се измени или отмени законодателството, което нарушава свободата на изразяване, включително член 301. 
						Турските власти посочиха, че новата конституция, която управляващата Партия на справедливостта и развитието смята да предложи до края на годината, вероятно ще включва разпоредби, които ще могат да решат проблема с критикувания член 301. 
						"Решението идва в момент, когато се провеждат дискусии по изготвянете на нова гражданска конституция," каза Оран, който участва като независим кандидат в парламентарните избори на 22 юли, пред "Заман" в четвъртък. "Определението за гражданство, което ще бъде включено в новата конституция, напълно съответства на предложеното от нас в доклада, а именно, че "турската национална идентичност" не трябва да е част от това определение."

БиХ празнува годишнина и гледа напред
					22/11/2010
					Дейтънското споразумение запази мира, но страната е в застой и институционални пречки спират необходимите реформи. Каква е следващата стъпка?
					От Лиляна Ковачевич за Southeast European Times от Баня Лука – 22/11/10
 
					 
						
Общото рамково споразумение за мир в Босна беше подписано на 21 ноември 1995 г. във военната база „Райт Патерсън” в щата Охайо. [Ройтерс]
						Дейтънското мирно споразумение сложи край на конфликта в Босна и Херцеговина. Петнадесет години след неговото влизане в сила обаче изглежда, че страната се намира на друг кръстопът. 
						 Усилията за реформиране на конституцията и приемане на изискваните от ЕС и НАТО реформи стигнаха до задънена улица. Етнически разделената политическа структура на БиХ се оказа огромно препятствие. 
						„За съжаление в тази държава продължават да надделяват националистическите интереси”, заяви върховният представител в БиХ Валентин Инцко. 
						На 11 ноември Инцко представи доклад пред Съвета за сигурност на ООН и посочи, че през последните четири години стремежът към реформи е изчезнал, докато негативната реторика се засилва. 
						Анализаторът от международната кризисна група Сречко Латал смята, че Дейтънското мирно споразумение е изпълнило основната си цел да спре конфликта в БиХ, но не е успяло да създаде дългосрочна политическа, икономическа и социална стабилност. 
						 „Очевидно е, че международната общност, най-вече ЕС, трябва да намери нови начини за подход към Босна”, заяви Латал. 
						Общото рамково споразумение за мир в Босна – известно като Дейтънското мирно споразумение – беше подписано на 21 ноември 1995 г., в края на триседмична конференция във военната база „Райт Патерсън” в щата Охайо. С него официално беше сложен край на четиригодишния конфликт в Босна. 
						Преподавателят по социология в Университета в Мостар Славо Кукич е съгласен, че Дейтънското споразумение е имало решаващо значение, тъй като с него е било прекратено насилието и то е помогнало за по-лесното завръщане на бежанците. Изграждането на модерно демократично общество обаче, смята той, изисква нещо повече. 
						 „Сегашната конституционна уредба не е добра. Тя унищожава приетото в Дейтън политическо решение”, каза Кукуч за SETimes. Според него е необходимо конституционно решение, което осигурява достатъчна децентрализация и демократизация, като същевременно проправя пътя за създаването на функционираща държава. 
						„Необходимото условие за това е политическият консенсус, но той е трудно постижим, тъй като нашата политическа философия не подкрепя политическата интеграция на държавата и обществото, а по-скоро запазването на статуквото”, заяви Кукич. 
						Според политическия анализатор Таня Топич от Баня Лука след подписването на Дейтънското споразумение БиХ е видяла много възходи и падения, но през последните четири години страната се намира в застой. 
						 „Най-големият проблем в БиХ е липсата на обща визия и фактът, че сред политическия елит няма консенсус за миналото или бъдещето на страната”, каза Топич за SETimes. 
						„При това различно разбиране на Дейтънското споразумение и конституцията като цяло се оказва, че всички участници в политическия живот са на различни становища за функционирането на БиХ. Тази страна не може да функционира без помощ от международни фактори”, каза Топич. 
						Въпреки че не успя да реши всички проблеми, Дейтънското споразумение е единствената засега съществуваща рамка, която може да гарантира устойчивостта на БиХ, заяви тя. „Всеки вариант, който е свързан с нарушаване на Дейтънското споразумение, би довел до допълнително дестабилизиране на страната.”

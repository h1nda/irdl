Присъдата по делото Драшкович разпали дебат в Сърбия и Черна гора
					28/07/2005
					Сравнително леките присъди, дадени за опита за убийство на Вук Драшкович и убийството на четирима от неговите сътрудници, предизвикаха негодувание от страна на семействата на жертвите и от самия Драшкович. Съгласно действащите в момента закони обаче 15 години лишаване от свобода бе максималната възможна присъда.
					От Давор Коникушич за Southeast European Times от Белград - 28/07/05
 
					 
						
Милорад Улемек - Легионера бе осъден на 15 години лишаване от свобода за четворното убийство на магистрала "Ибар". [AФП]
						През октовмри 1999 г. брониран камион се отклонява от пътя си по магистрала "Ибар", южно от Белград, и се удря в конвой от автомобили, в които се возят сръбският опозиционен политик Вук Драшкович и негови сътрудници. Драшкович, който днес е външен министър на Сърбия и Черна гора, се отърва от опита за покушение само с дребни наранявания, но четирима членове на неговото Сръбско движение за обновление (СДО) загинаха.
						Години по-късно бивш командир на отряда за специални операции бе осъден по делото. На 30 юни районният съд в Белград присъди на Милорад Улемек - Легионера и на още петима членове на неговия отряд по 15 години лишаване от свобода за четворното убийство и опита за покушение върху Драшкович.
						Съдът осъди също бившия шеф на Държавна сигурност Радомир Маркович на 10 години лишаване от свобода за прикриване на участието на режима на Милошевич в убийствата. Други трима държавни служители получиха затворнически присъди от една до три години. Двама бяха оправдани.
						Присъдите, дадени на Улемек и Маркович, бяха максималните, които действащият закон предвижда, твърди председателят на съда Боян Мишич. Макар че по-късно бе въведен срок от 40 години затвор, по времето на процеса най-тежката възможна присъда бе 15 години лишаване от свобода. Драшкович обаче изрази възмущението си от тези сравнително снизходителни присъди, като отправи обвинение, че те са резултат на сделки между държавната прокуратура и бившите тайни служби. 
						"Ако има престъпление, заслужаващо присъда от 40 години лишаване от свобода, то това е случай, в който Държавна сигурност подготвя убийство заедно с отряда за специални операции," каза Драшкович след края на процеса. След произнасянето на присъдите някои от членовете на семействата на жертвите напуснаха съдебната зала в знак на протест. 
						Сръбските съдии обаче отговориха на удара, като обвиниха Драшкович в оказване на политически натиск върху съда. "Някои правителствени представители не искат независима съдебна власт," каза председателят на Върховния съд Вида Петрович-Шкеро. Асоциацията на съдиите в Сърбия излезе с изявление, в което се казва, че всеки има право да критикува работата на съдилищата, но трябва да прави това по начин, който да не подкопава тяхната независимост.
						Във всеки случай Улемек ще прекара много повече от 15 години зад решетките. На 18 юли той получи 40-годишна присъда за ролята си в убийството на бившия сръбски президент Иван Стамболич, а му предстои да отговаря и по други обвинения, свързани с убийството на премиера Зоран Джинджич през 2003 г.

ЕС и МВФ притискат Гърция да приеме условията за получаването на помощите
					20/09/2011
					Гърция се надява да постигне във вторник споразумение с международните кредитори, което да й позволи да получи следващия транш от така необходимите й помощи 
					(АФП, Ройтерс, Уол Стрийт Джърнал - 20/09/11; АФП, Ройтерс, ФТ, Блумбърг, Би Би Си, Си Ен Ен, Уошингтън Поуст, Гласът на Америка, eKathimerini - 19/09/11)
 
					 
						
Докато гръцките граждани продължават протестите си по улиците на Атина срещу строгите мерки за икономии, ЕС и МВФ поискаха от Гърция да свие държавния сектор и да подобри събираемостта на данъците. [Ройтерс]
						ЕС и МВФ заявиха на Гърция в понеделник (19 септември), че трябва да намали държавния си сектор и да ускори реформите, за да може да получи изключително необходимия следващ транш по споразумението за спасителния заем в размер на 110 млрд. евро, подписан миналата година. 
						Новото предупреждение бе обявено по време на тричасов конферентен разговор между гръцкия финансов министър Евангелос Венизелос и висши представители на т.нар. "тройка" - Европейската комисия (ЕК), Европейската централна банка (ЕЦБ) и МВФ. 
						Според гръцкия всекидневник "Катимерини" разговорът, който гръцкото финансово министерство определи като "продуктивен и съществен", е бил с фокус върху мерките, които правителството трябва да предприеме, за да може международните кредитори да одобрят шестия транш от помощта в размер на 8 млрд. евро. 
						Гърция се нуждае отчаяно от финансовата инжекция възможно най-скоро, за да избегне фалит заради държавния си дълг. Наскоро властите предупредиха, че страната ще остане без пари до средата на октомври. 
						Цитирайки анонимни източници, "Катимерини" писа, че представителите на "тройката" са подчертали нуждата от ускоряване на реформите в държавния сектор, а освен това са настоявали и за редица други мерки, включително повишаване на данъците върху горивата за отопление, така че да се изравнят с тези върху бензина. Според вестника това би означавало повишение на цената на горивата за отопление с 40 цента на литър. 
						Венизелос е обещал, че правителството ще предприеме необходимите действия, за да спази ангажиментите си към ЕС и МВФ, както и всякакви други мерки за предотвратяването на фалита на страната. 
						"Ние имаме и волята, и твърдия ангажимент да приложим необходимите мерки не само към еврозоната, но и към самите нас и децата ни", е заявил министърът в понеделник. 
						Очакваше се Гърция да получи новия транш от спасителния пакет по-рано този месец. Екип от инспектори от "тройката" бе на посещение в Атина в началото на септември, за да разгледа напредъка на страната по отношение на прилагането на условията за заема, преди да бъде взето решението за следващия транш от помощта. Те обаче си заминаха внезапно след спор за размера на бюджетния дефицит и причините за него. 
						Близо десет дни по-късно правителството обяви нов комплекс от мерки за строги икономии, целящи постигане на фискалните цели, съгласувани с ЕС и МВФ миналата година, както и осигуряване на необходимите средства. Една от мерките е нов данък върху собствеността, който според гръцките власти ще помогне за събирането 2 млрд. евро, необходими за запълване на дупката в бюджета тази година. 
						МВФ не беше впечатлен от тази идея за справяне с проблема с дефицита, заявявайки все пак, че усилията трябва да бъдат насочени срещу подобряване на събираемостта на данъците. 
						"Според нас вие не трябва да налагате все по-високи данъци при ограничена данъчна основа", заяви в понеделник представителят на МВФ за Гърция Боб Траа в Атина. "Това няма да бъде нито икономически, нито политически устойчиво." 
						Това, от което наистина има нужда, е "много по-голяма непоколебимост за решаване на проблема с укриването на данъци", заяви той. 
						Освен това неефективните държавни предприятия трябва да бъдат затворени и по този начин ще има "съкращения на служители в изключително големия държавен сектор и на щедрите държавни заплати." 
						Траа разкритикува гръцките власти и за това, че се бавят с прилагането на приватизационната програма на правителството. 
						"Приватизацията не е на дневен ред, защото политиците не могат да се споразумеят как да стане тя. Ако чакате..., държавата ще обяви фалит", предупреди той.

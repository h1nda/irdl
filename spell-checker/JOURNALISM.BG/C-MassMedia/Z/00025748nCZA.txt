Призив към ЮНМИК да продължи да охранява косовско-сръбската граница
					11/03/2008
					В понеделник представители на ЕС призоваха ЮНМИК да запази присъствието си по протежение на границата на Косово със Сърбия, докато съдебно-полицейската мисия на Съюза поеме тези задължения. 
					(Ройтерс, АФП, ДПА, Balkan Insight, Б92, Уебсайт на словенското председателство на ЕС - 10/03/08)
 
					 
						
Чешки части от КФОР охраняват граничния пункт Мердаре между Косово и Сърбия, на около 40 км от Прищина. Тази седмица ЕС призова ООН да засили мерките за сигурност в Косово, позовавайки се на риск от разделяне. [Гети Имиджис]
						ЕС призова в понеделник (10 март) ЮНМИК да подсигури постоянна охрана по границата на Косово със Сърбия до пълната оперативна готовност на новосъздадената съдебно-полицейска мисия (ЮЛЕКС) на 27-членния блок. 
						Съюзът даде окончателното си одобрение за започването на операцията ден, преди Косово да обяви независимостта си от Сърбия на 17 февруари. Близо 2 000-членната мисия от полицаи, митничари, прокурори и съдии, ръководена от ЕС, се очаква да поеме задълженията на ЮНМИК от средата на юни. 
						Словенският външен министър Димитрий Рупел, чиято страна заема в момента ротационното председателство на ЕС, отбеляза в понеделник, че след отцепването на Косово не е имало „сериозни прояви на насилие” и че на някои места ситуацията е била по-добра от очакваното. Независимо от това ЕС иска ЮНМИК да продължи да охранява граничната зона между Косово и Сърбия, докато ЮЛЕКС поеме тези задължения. 
						"Имаше нападения по границата, палежи на контейнери и така нататък, ето защо ролята на ЮНМИК е особено важна,” каза Рупел на пресконференция след среща на външните министри от ЕС в Брюксел. 
						Рупел добави: „Ние подкрепихме идеята ЮНМИК да продължи да работи на границата между Сърбия и Косово и да я поддържа в добро състояние.” 
						Той намекна също, че първоначално прогнозираният 120-дневен преходен период, след който ЮЛЕКС ще трябва да поеме пълния контрол върху полицейските задачи, изпълнявани от ЮНМИК след 1999 г., може да бъде удължен. 
						"По-рано ние предполагахме, че Европейската мисия ще замести ЮНМИК своевременно,” каза Рупел. „Но това ще отнеме известно време и за прехвърлянето на задълженията ще са необходими допълнителни усилия.” 
						Основните задачи на ЮЛЕКС ще бъдат да обучава и съветва служителите на косовската полиция, на съдебната система и граничните служби, както и да помага на най-новата страна в Европа да изгради своите нови институции. Макар че ЮЛЕКС ще има части за борба с безредиците, основната отговорност за реагиране на евентуалните прояви на насилие и гарантиране на стабилността в Косово ще продължи да носи КФОР. 
						Ръководителят на ЮЛЕКС Ив дьо Кермабон каза в понеделник, че една група от 20 висши представители на мисията вече е пристигнала в Косово, за да контролира разгръщането на операцията, което ще се състои след допълнителни консултации с ООН. 
						"Разполагането започна, първите елементи отпътуваха тази седмица,” каза за АФП в телефонно интервю от Ню Йорк френският генерал и бивш командващ на КФОР. 
						Съветът за сигурност на ООН провежда заседание за Косово във вторник по искане на Русия и Сърбия. 
						Белград отхвърли както декларацията за независимост на Прищина, така и мисията на ЕС, определяйки ги като незаконни. Той призова етническите сърби да бойкотират косовските институции. Неотдавнашните инциденти в северните части на страната с преобладаващо сръбско население пробудиха опасения за така нареченото в понеделник от холандския външен министър Максим Ферхаген „тихо разделяне” на най-новата държава в Европа. 
						Съединените щати и 18 страни, членки на ЕС, са между държавите, които вече са признали независимостта на Косово. 
						Отхвърляйки всякакви слухове за евентуалното разделяне на страната по етническите й граници, американският помощник държавен секретар по европейските и евроазиатските въпроси Даниел Фрийд каза по време на посещение в Прищина в петък, че независимостта на страната е факт. „Историята трябва да върви напред”, добави той.

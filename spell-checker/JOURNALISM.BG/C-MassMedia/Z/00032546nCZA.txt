Малцина албанци копнеят за комунизма
		30/11/2009
		Дори и според тоталитарните стандарти условията в Албания от времето на Енвер Ходжа бяха крайно тежки. Въпреки трудния преход повечето хора в страната са благодарни за промяната.
		От Сами Неза за Southeast European Times от Тирана -- 30/11/09
 
		 
			
Албанският диктатор Енвер Ходжа държеше своята държава в изолация и лишения. [Гети Имиджис]
			Когато Берлинската стена в Германия падна, Албания все още беше под диктатура. Под натиска на събитията режимът бавно започна да отслабва контрола, като проведе многопартийни избори през 1991 г. и накрая изцяло се оттегли от властта следващата година. 
			Студентските протести започнаха в Тирана през декември 1990 г. и бързо привлякоха подкрепата и на други граждани на албанската столица. Комунистическият лидер Рамиз Алия, осъзнавайки смяната в посоката на вятъра, се надяваше да задържи този процес под контрол. 
			Скоро обаче той и неговите приближени бяха пометени от промените, след като страната обърна гръб на наследството на Енвер Ходжа, тоталитарния лидер, чиято параноя и безкомпромисен сталинизъм превърнаха Албания в най-изолираната държава в Европа. 
			"След падането на комунизма Албания се превърна в друга държава", казва Ремзи Лани, бивш редактор на вестник „Гласът на младежта”. "Носталгията по комунизма, например в Унгария, е разбираема. Режимът в Албания обаче беше толкова брутален и краен, че бедността ни не остави място за носталгия." 
			Владимир Карай, журналист във всекидневник в Тирана, е само на шест години, когато настъпват промените в неговата страна. Той е роден на 11 април 1985 г. – деня, в който умира Ходжа. 
			От страх родителите на Карай не празнуват рождения ден на сина си почти шест години, защото изразяването на нещо друго освен почит към покойния диктатор на тази дата е пълно табу. Толкова силен е култът към неговата личност. 
			Днес "хората са много по-богати икономически и много по-богати като личности", казва журналистът. 
			Преходът невинаги вървеше гладко. Корупция и измами съпътстваха преминаването към либерална икономика. Схемите за бързо забогатяване с подкрепата на правителствени служители се оказаха измама и албанците загубиха милиарди, което доведе до големи безредици и насилие. 
			Дори и днес институционалните проблеми остават и всяка година мнозина "гласуват с краката си", като емигрират в други държави. 
			Албанците "успяха да разрушат комунизма, но не са свикнали с новата система, която самите те създадоха", твърди студентът по международни отношения Ардит Бидо. 
			Но дори и с трудности по пътя албанците продължават да вярват в демокрацията. "Известната фраза на [бившия държавен секретар на САЩ] Джеймс Бейкър, че „свободата работи”, се оказа вярна, каза министърът на отбраната Арбен Имами за Southeast European Times. "Ние сме нова демокрация, която работи. Ние сме член на НАТО и лоялен съюзник на САЩ."

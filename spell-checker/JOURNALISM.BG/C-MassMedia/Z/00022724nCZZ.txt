Дипломатически дневник: България подкрепя кандидатурата на Албания за членство в НАТО
					29/05/2007
					Албанският министър на отбраната Фатмир Медиу бе в София миналата седмица. Още в дипломатическите новини: полският президент Лех Качински се срещна с черногорския президент Филип Вуянович; председателят на ПАСЕ Рене ван дер Линден посети Белград.
					 
						
България предложи помощ за модернизиране на албанската армия, която ще стане професионална през 2010 г. [Архив]
						
Българският министър на отбраната Веселин Близнаков потвърди подкрепата на страната си за членство на Албания в НАТО по време на среща с албанския министър на отбраната Фатмир Медиу в София в събота (26 май). В центъра на разговорите бяха военната реформа и модернизирането на оборудването. Близнаков каза, че страната му може да предостави експертна помощ на Албания за модернизиране на армията. 
						*** 
						Полша ще открие посолство в Подгорица следващия месец, каза полският президент Лех Качински, който се срещна с черногорския президент Филип Вуянович в събота (26 май) в кулоарите на срещата на върха на президентите на държавите от Югоизточна Европа в Бърно. В центъра на разговорите бяха целите на Черна гора за членство в ЕС и НАТО. 
						*** 
						
Гръцкият премиер Костас Караманлис съобщи в неделя (27 май), след разговори с виетнамския си колега Нгуен Тан Зунг в Ханой, че страната му ще подкрепи кандидатурата на Виетнам за непостоянен член на Съвета за сигурност на ООН през 2008-2009 г. Външният министър Дора Бакоянис придружаваше Караманлис по време на официалното двудневно посещение във Виетнам. 
						*** 
						Председателят на Парламентарната асамблея на Съвета на Европа Рене ван дер Линден бе на двудневно посещение в Белград, което започна в сряда (23 май). Той се срещна с премиера Воислав Кощуница и с външния министър Вук Йеремич. По време на разговорите той каза, че председателството на Сърбия на Комитета на министрите на СЕ, което страната пое на 11 май, потвърждава, че Сърбия е демократична държава, която се стреми към интеграция в ЕС. 
						*** 
						Сър Марк Лайъл Грант, политически директор на Министерството на външните работи на Великобритания, разговаря в Белград със сръбския външен министър Вук Йеремич и заместник-премиера Божидар Джелич. Грант посети също Митровица, където се срещна с делегация на Сръбския национален съвет и разговаря с ръководители на ЮНМИК и правителството на Косово в Прищина. 
						*** 
						Началник-щабът на сръбската армия генерал-полковник Здравко Понош, който бе на работно посещение в Съединените щати миналата седмица, каза, че представители на министерството на отбраната са го уверили, че частите на САЩ в Koсово ще направят всичко възможно да защитят сръбското малцинство в провинцията. Понош каза, че разговорите му в Пентагона на 22 май не са засегнали въпроса за бъдещия статут на Косово, но са се съсредоточили върху военни въпроси и въпроси на сигурността. 
						*** 
						Председателят на Международния наказателен съд (МНС) Филип Кирш бе на посещение в Загреб на 21 и 22 май. Той се срещна с хърватския министър на правосъдието Ана Ловрин, с президента Стипе Месич и с представители на Върховния съд. Една от обсъжданите теми между Кирш и Ловрин бе възможността да се наемат хърватски съдебни експерти в съда на ООН. 
						
(Различни източници -- 22/05/07-29/05/07)

Тадич призова Лайчак да преосмисли мерките за реформи
					28/10/2007
					 
						САРАЕВО, Босна и Херцеговина (БиХ) -- Сръбският президент Борис Тадич призова в събота (27 октомври) Върховния представител Мирослав Лайчак да преосмисли пакета от мерки за реформи, които разгневиха сръбските лидери и сръбското население. Мерките, обявени от Лайчак миналата седмица, целят да предотвратят блокирането на работата на общия босненски парламент и други органи от страна на двете автономни области на страната. 
						Сръбските лидери и сръбското население в БиХ обвиняват Лайчак, че се опитва да премахне тяхната област. Премиерът на РС Милорад Додик заплаши да напусне общите институции. (БХРТ, Макфакс, РТРС, СРНА, Бета, Танюг, Б92, AП, ХРТ, НТВ Хаят - 27/10/07)

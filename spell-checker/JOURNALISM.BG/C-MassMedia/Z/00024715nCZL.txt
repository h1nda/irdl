Турски самолет се разби, загинали са всичките 56 души на борда
					30/11/2007
					 
						АНКАРА, Турция -- Самолет на вътрешни авиолинии падна в планински район близо до гр. Испарта в Централна Турция. Загинали са всичките 56 пътници и членове на екипажа на самолета. Самолетът МД 83 със 165 места на "АтласДжет Еърлайн", произведен от "Макдонъл Дъглас", е излетял от Истанбул и се е готвел да се приземи в Испарта рано сутринта в петък (30 ноември), когато изчезнал от радарните екрани. Хеликоптери, изпратени от Анкара, открили останките му около пет часа след катастрофата. Няма оцелели от 49-те пътници и седемте души екипаж. Всички жертви са били турски граждани. (Ройтерс, АП, АФП, НТВ, Си Ен Ен Търк, Анадолска агенция, Би Би Си - 30/11/07)

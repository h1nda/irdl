Олимпиада: Румъния победи Русия в борбата за бронзов медал на гимнастика
					13/08/2008
					Едно ново поколение румънски гимнастички остави своя знак в Пекин в сряда. Междувременно сръбските тенис звезди Янкович и Джокович напреднаха по пътя си към златото. 
					 
						
Андреа Акатринеи, Габриела Драгой, Андреа Григоре, Сандра Избаса, Стелиана Нистор и Анамария Тамирян от румънския женски отбор по гимнастика се радват, след като спечелиха бронзовия медал в сряда (13 август). [Гети Имиджис]
						Женският отбор по гимнастика на Румъния спечели бронзовия медал в отборното класиране в сряда (13 август) с резултат от 181.525. Високи оценки получиха Анамария Тамирян на прескок (15.125), Стелиана Нистор на успоредка (16.150) и Сандра Избаса на греда (15.600). В съчетанието на земя Избаса показа най-добър резултат в цялото класиране, като спечели оценка 15.500 – пред състезателките на Китай и Съединените щати. Резултатът сложи край на ерата на превъзходството на Русия в гимнастиката, която се бори упорито за бронзовия медал и загуби едва на третия кръг. 
						*** 
						Явор Янакиев спечели първия медал за България на Олимпиадата в Пекин в борбата класически стил. Той победи Алех Михайлович от Беларус и взе бронзовия медал. Добрата новина дойде след поредица от разочарования, включително загубата на Мария Гроздева в стрелбата – бившата шампионка изостана в надпреварата на 25 м с пистолет и завърши на пето място. Междувременно капитанът на мъжкия отбор по волейбол Пламен Костадинов бе изпратен в България за изследвания след подозрителен резултат в допингов тест преди олимпиадата. Неговият отбор победи Япония с 3:1 гейма във вторник. В стрелбата с лък Даниел Павлов загуби от Балджинима Циремпилов от Русия със 102:112. 
						*** 
						
						Гръцкият боксьор Илиас Павлидис надделя над черногорския си противник Милорад Гайович в осминафиналите при мъжете в тежка категория (91 кг). Павлидис получи 7 точки, а Гайович – 3. Междувременно в джудото Илиас Илиадис загуби от Марк Хуизинга от Холандия в квалификациите на 90 кг. 
						*** 
						Йелена Янкович от Сърбия влезе във финалната шестнадесетица на индивидуалната надпревара по тенис за жени, като победи Алона Бондаренко от Украйна със 7-5, 6-1 във втория кръг. При мъжете в индивидуалната надпревара Новак Джокович с лекота отстрани Райнер Шутлер от Германия с 6-4, 6-2. 
						
						(Различни източници -- 13/08/08)

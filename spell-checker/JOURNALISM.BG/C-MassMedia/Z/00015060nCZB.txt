Според доклад медиите в страните от ЮИЕ са почти самостоятелни
					27/06/2005
					Повечето страни в преход в Югоизточна Европа са постигнали напредък в развитието на професионални независими медии, се казва в новия доклад на Борда за международни изследвания и обмен (ИРЕКС). Според индекса за самостоятелност на медиите (МСИ) за 2004 г., обаче, в нито една от тези страни още не е постигната пълна самостоятелност. Това е единственото изследване, което критично оценява целия медиен сектор във всяка от анкетираните страни от гледна точка на постигането на пет комплексни цели: свобода на изказването, професионални стандарти за качество, плурализъм на източниците на информация, бизнес самостоятелност и подкрепящи институции.
					От Светла Димитрова за Southeast European Times от София - 27/06/05
 
					 
						
Индексът за самостоятелност на медиите критично оценява целия медиен сектор във всяка от анкетираните страни от гледна точка на постигането на пет комплексни цели: свобода на изказването, професионални стандарти за качество, плурализъм на източниците на информация, бизнес самостоятелност и подкрепящи институции. [ИРЕКС]
						Демократичните промени позволиха на повечето страни в Югоизточна Европа (ЮИЕ) да постигнат през последните години напредък в развитието на професионални независими медии, се казва в ново проучване. Според индекса за самостоятелност на медиите (МСИ) за 2004 г., обаче, в нито една от тези страни още не е постигната пълна самостоятелност на средствата за масова информация. 
						Публикуван от Борда за международни проучвания и обем (ИРЕКС) на 16 юни, докладът прави качествен и количествен анализ на развитието на медиите в 20 страни в ЮИЕ и Евразия от 2001 до 2004 г. Той е изготвен в сътрудничество с американската агенция за международно сътрудничество. 
						Това е единственото изследване, което критично оценява целия медиен сектор във всяка от анкетираните страни от гледна точка на постигането на пет комплексни цели: свобода на изказването, професионални стандарти за качество, плурализъм на източниците на информация, бизнес самостоятелност и подкрепящи институции. Използвайки подробни данни от местни и международни медийни професионалисти, докладът прави класация на страните по скалата между 0 и 4 въз основа на седем - девет показателя за изпълнението на всяка от целите. От средните стойности на всички показатели след това се извежда един общ резултат по всяка цел. Те от своя страна се усредняват, за да се получи общият резултат за страната.
						Страните с общ резултат в рамките на 0-1 се считат за страни с "несамостоятелна, несвободна преса". Те не съответстват или само минимално съответстват на целите. Оценката 1-2 се дава на страни, окачествявани като "несамостоятелна смесена система". Тези с общ резултат в рамките на 2-3 попадат в групата на "почти самостоятелните" страни. С резултат 3-4 са страните, считани за "самостоятелни". 
						Средният резултат на страните от ЮИЕ по всички показатели е в диапазона 2-3 пункта, което ги поставя в групата на "почти самостоятелните". Според определението, дадено от ИРЕКС за страните от тази категория, те "са напреднали в постигането на различните цели, като са установили законови норми, професионализъм и бизнес среда, които подпомагат независимостта на медиите. Успехите са постигнати независимо от смените на правителствата и са залегнали в законите и практиката. Ще бъде вероятно необходимо повече време, за да се осигури необратимост на промените и самостоятелност на засиления професионализъм и медийната бизнес среда". 
						Със среден резултат от 2.82 Хърватия е на първо място сред 20-те страни през 2004 г. но е паднала с 0.01 пункта в сравнение с предишната година. България и Македония я следват съответно с 2.56 и 2.53. С резултат от 2.02 Албания е на последно място сред страните от ЮИЕ, но е по-напред от десет бивши съветски републики, в това число Русия и Украйна. 
						
Журналисти взимат интервю от сръбския президент Борис Тадич. Според доклад на ИРЕКС, Сърбия и редица други страни от ЮИЕ са постигнали напредък в развитието на независими медии. [Гети имиджис]
						"Графиката на тенденциите от 2001 до 2004 г. показва ясно положителния ефект на демократическите промени, които имат потенциала да стимулират свободата на медиите в региона", се казва в заявление за печата на ИРЕКС във връзка с публикуването на доклада. "Други тенденции разкриват разрушителните резултати от прилагането на самоцензуриране и политически натиск, когато независимите медии в Централна Азия се борят да се разраснат в същата степен, както в Югоизточна Европа". 
						Що се отнася до отделните показатели, Хърватия е на първо място по свободата на изказването, плурализма на източниците на информация и бизнес управлението, а България е първа по професионализъм на журналистиката и подкрепящи институции. С резултат от 2.02 тя, обаче, е десета по свобода на изказването и седма по плурализъм на източниците на информация.
						От 20-те изследвани страни Босна и Херцеговина, Македония и Черна гора са увеличили най-много общия си резултат от 2001 г. насам. Сърбия също е постигнала съществено подобрение от 1.86 през 2001 г. на 2.46 през 2004 г. макар, че последният резултат бележи известен спад в сравнение с предишната година, когато тя бе оценена с 2.52. 
						Румъния е единствената страна от ЮИЕ, чиито резултати са се влошили от 2001 г. насам, падайки с 5.6%. Най-значителни са отрицателните промени в областта на професионалната журналистика, плурализма на източниците на информация и бизнес управлението.
						"Негативните тенденции, регистрирани от индекса за самостоятелност на медиите през 2002 и 2003 г. продължиха и през 2004 г.", се казва за Румъния в доклада. "Особен рязък е спадът в плурализма на медиите, с който разполагат румънците. Страната постигна известен напредък в установяването на правни норми за свобода на изказването, като промени наказателния кодекс в часта му за клеветата и обидата". Докладът обаче отбелязва, че "независимите медии получават правителствени субсидии чрез реклами, плащани от държавния бюджет по контракти, възлагани произволно". В доклада също така се изразява тревога от други негативни практики в страната, като "самоцензуриране, партийно пристрастие на държавните медии и липсата на прозрачност в собствеността на средствата за масова информация". 
						
ИРЕКС - международна организация с идеална цел, базирана във Вашингтон, в момента изпълнява 40 програми в над 50 страни и има офиси в 17 страни в Европа, Евразия, Близкия изток, Северна Африка и САЩ. [ИРЕКС]
						Румъния, обаче, не е изолиран случай. Самоцензурирането и политизираното медийно отразяване представляват постоянно препятствие пред развитието на медиите в почти всички изследвани страни, отбелязва ИРЕКС. 
						"Една от най-разпространените отрицателни тенденции, с които се сблъскват медиите във въпросните страни, е слабият съдебен сектор и печалните недостатъци в ефективното прилагане на съответното законодателство, поне на теория, за да бъде защитена свободата на изказването и да бъдат справедливо и прозрачно регулирани медиите', се посочва в доклада. Въпреки, че много страни са приели добри закони, те в голяма степен не са успели да ги претворят на практика. "В действителност средният резултат за тази отделна категория е 1.94, което говори за неустойчиво прилагане на медийните закони през 2004 г.", допълва докладът, като подчертава, че проблемите в претворяването на законодателството за свободата на изказването съществуват в една или друга форма във всички страни, освен Хърватия. 
						"Както показват драматичните събития в Грузия и Украйна, съществува силна взаимна връзка между свободните медии и демократичното правителство", отбелязва в доклада президентът на ИРЕКС Марк Помър. "Индексът за самостоятелност на медиите е уникално средство за анализ на състоянието на независимите медии и в този процес той развива важни показатели за политическите промени". 
						ИРЕКС е междунродна организация с идеална цел, базирана във Вашингтон, която е специализирана в програми за образование, независими медии, развитие на интернет и гражданско общество. Създадена през 1968 г., тя в момента изпълнява 40 програми в над 50 страни и има офиси в 17 страни в Европа, Евразия, Близкия изток, Северна Африка и САЩ.

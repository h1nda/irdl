Съветът на Европа съобщи за мерки срещу изпирането на пари в Хърватия
					09/05/2008
					Недвижимите имоти и строителството са лесни мишени за търсещите да перат пари, предупреждава комисия на Съвета на Европа.
					От Наташа Радич за Southeast European Times в Загреб -- 09/05/08
 
					 
						
"Хърватия ще направи всичко възможно, за да приеме и осъществи европейската юридическа рамка особено в делата срещу изпираненто на пари", заяви премиерът Иво Санадер. [Гети Имиджис]
						Комисията от експерти по оценяване на мерките срещу изпирането на пари и финансиране на тероризма към Съвета на Европа (СЕ) (МЪНИВАЛ) публикува третия си доклад за Хърватия. В него се оценява осъществяването на международните и европейски стандарти в борбата срещу изпирането на пари и финансирането на тероризма. 
						Правителството е получило подробна оценка, в която се обсъждат всички открити факти, заедно с предложения курс на действие в области, в които се смята, че е постигнат недостатъчен напредък. 
						Според експертите на СЕ в юридическата рамка на Хърватия липсват конкретни мерки, които да бъдат осъществени. "Липсват ефективност и готовност за откриване на корените на "мръсните пари" и за наказване на онези, които се опитват да легализират нелегално получените пари", се казва в доклада. 
						"Хърватските власти не обръщат достатъчно внимание на изпирането на пари, използвани за различни цели", се казва в доклада. "Сивата зона на недвижимите имоти и строителството са лесни мишени за подобни операции. Въпреки че хърватските институции създадоха закони срещу изпирането на пари преди десет години, досега е имало само два съдебни процеса за изпиране на пари." 
						Два фактора - претоварените съдилища и липсата на експертиза - се цитират като възможни причини за дългото забавяне. И двата проблема "изглежда са отстраними чрез подходяща подготовка на съдебната власт и прокурорите", твърдят авторите на доклада. 
						Експертите на СЕ оценяват, че през 2005 г. Хърватия е загубила 500 000 евро от организираната престъпност, докато икономическите престъпления струват на страната около 170 милиона евро. 
						Усилията да се спре финансирането на терористи също не дават необходимите резултати, предупреждават експертите. "Хърватия ще трябва да направи повече, за да се справи ефективно с финансирането на терористите. Финансирането на тероризма само в ограничена степен се третира като автономно нарушение. Нещо повече, превантивният закон понастоящем третира предотвратяването на финансирането на тероризма по незадоволителен начин", се казва в доклада. 
						Хърватските медии съобщиха за части от документа, като сензационни заглавия описаха Хърватия като "рай за прането на пари". Правителството все още не е излязло с официален отговор. Премиерът Иво Санадер обаче заяви, че Хърватия "ще направи всичко необходимо, за да приеме и осъществи европейската юридическа рамка особено в делата, свързани с изпиране на пари."

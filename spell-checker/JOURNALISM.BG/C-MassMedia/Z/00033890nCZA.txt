Румъния създаде два национални енергийни холдинга 
					23/03/2010
					Два огромни енергийни холдинга се очаква да заработят в рамките на идните шест месеца, преструктурирайки драстично енергопроизводството в Румъния.
					От Паул Чокою за Southeast European Times от Букурещ – 23/03/10
 
					 
						
Цените на енергията няма да се повишат изведнъж, каза румънският икономически министър Адриян Видяну. [Виктор Барбу/SETimes] 
						По-рано тази година румънското правителство и Върховният съвет за отбрана одобриха създаването на два национални енергийни холдинга под контрола на министерството на икономиката. Акционерните дружества "Електра" и "Хидроенерджетика" ще включват активите на всички управлявани от държавата енергийни компании. 
						 Решението е взето след публичен дебат и в резултат на предварителни проучвания, каза икономическият министър Адриян Видяну. "Трябваха ни две големи компании, сравними с регионалните компании по отношение на размера и структурата на енергопроизводството," каза Видяну. 
						И двете компании ще доставят и ще произвеждат електричество, както и ще транспортират, разпределят и доставят топлинна енергия и ще експлоатират мини и кариери за лигнитни въглища. Освен това "Електра" ще произвежда ядрено гориво, съобщи правителството. 
						Очаква се "Електра" също така да произвежда 28 000 GW годишно, докато годишното производство на "Хидроенерджетика" се очаква да бъде 24 000 GW. 
						"Главната цел и националния интерес е да се използват най-ефективно основните енергийни ресурси -- въглища, уран, вода, газ, нефт -- за да се гарантират независими енергийни източници на Румъния," каза Видяну. Той обясни, че мярката има за цел да насърчи инвестициите в енергийния сектор, като същевременно определя правилата на конкуренцията. 
						По-рано този месец Видяну каза, че директорите на държавните енергийни компании ще получават премии само ако прогнозните им резултати бъдат надминати. Критериите за добра производителност все още не са определени. 
						 "Щом двете компании бъдат учредени, ще продаваме енергия на свободния пазар," каза Видяну, стремейки се да успокои гражданите, че цените на енергията няма да се повишат неочаквано. 
						Видяну не спомена дали филиалите на новите холдингови дружества -- особено онези, които произвеждат топлинна енергия -- биха били застрашени от закриване, ако не изпълняват екологичните изисквания на ЕС. 
						 Според всекидневника за инвестиции "Зиарул Финанчиар" и инвестиционната фирма, "Кепитъл Партнърс" в "Електра" и "Хидроенерджетика" са заети общо около 40 000 работници, а приблизителната им пазарна стойност е съответно 4 милиарда евро и 3,5 милиарда евро. 
						Учредявайки две гигантски компании, Румъния се опитва да настигне други страни в региона, които вече са консолидирали енергийните си доставчици. Според анализаторите първите резултати от реорганизацията няма да станат видими преди 2012 г. 
						Според "Медиафакс" "Електра" ще включва производителите на топлинна енергия "Турчени", "Ровинари" и "Крайова", както и техните филиали: дружеството за атомна електроенергия "Нуклеарелектрика", водноелектрическите дружества "Хидроелектрика" и "Хидросерв", както и минната компания за добив на лигнитни въглища СНЛО. 
						"Хидроенерджетика" ще бъде продукт от сливането на топлоелектроцентралите "Електрочентрале Дева" и "ЕЛЧЕН Букурещи", както и на топлоелектроцентралата "Парошен". Новото дружество ще включва също и настоящите клонове на "Хидроелектрика" -- в областите Бистрица, Бузъу, Клуж, Куртя де Арджеш, Хацег, Портиле де Фиер, Орадя, Себеш, Търгу Жиу, Слатина -- както и части от въглищната минна компания КНХ.

Отборът на Сърбия и Черна гора, известен като "Плави", ще търси реванш
					09/06/2006
					Първият от двата балкански отбора на Световната купа на ФИФА в Германия 2006 -- Сърбия и Черна гора - започва своята кампания в неделя с мач срещу Холандия.
					От Георги Митев-Шантек за Southeast European Times от Белград -- 09/06/06
 
					 
						
Никола Жигич. [Гети Имиджис]
						Сърбия и Черна гора се състезава за Световната купа 2006 за последен път като един отбор. "Плави" ("Сините") са в т. нар. "група на смъртта" заедно с Аржентина, Кот д'Ивоар и Холандия. Треньорът Илия Петкович и отборът му се надяват да се реваншират за някои минали резултати и по-специално за триумфа на Холандия на осминафиналите във Франция през 1998 г. и за спорната победа на Аржентина благодарение на дузпи на четвъртфиналите в Италия през 1990 г. 
						Първият мач от турнира е винаги най-трудният и срещата на Сърбия и Черна гора с Холадния на 11 юни обещава твърда игра и малко голове. Желязната защита на Сърбия и Черна гора, оглавявана от Младен Кръстаич пред вратаря Драгослав Йеврич, ще се сблъска със страхотното холандско нападение, водено от Рууд Ван Нистелрой, чийто средностатистически резултат е гол на всеки два мача.
						Преди мача треньорите са изправени пред най-различни проблеми. В холандския лагер треньорът Марко ван Бастен има петима контузени изграчи. Сръбските медии междувременно обвиниха Петкович в семейственост, след като синът му Душан се присъедини към отбора на мястото на контузен играч. Душан накрая реши да се върне в Белград, като остави отбора с човек по-малко. 
						От балканска гледна точка Сърбия и Черна гора играе странен стил футбол. Той няма за цел да впечатли зрителите или "да умре за красотата", както обичат да казва сърбите, а да постига резултати. Отбраната е най-силният елемент. Наред с тактиката на Петкович тя направи отбора на Сърбия и Черна гора един от осемте европейски тима, които останаха непобедени в квалификационните мачове, с шест победи, четири равни мача и само един гол пасив -- от Испания в Мадрид. Петкович, който пое поста след унизителната загуба от Азербайджан по време на квалификациите за ЕВРО 2004, успя да изгради цялостен, силен по дух отбор, в който участват големи играчи от европейски клубове и местни младежи без опит в големи мачове. 
						Вратарят Йеврич ("Анкараспор") държи световния рекорд в квалификациите за Световната купа 2006 със седем мача поред без допуснат гол. Той има добри рефлекси, добър поглед върху наказателното поле и ръководи авторитетно защитата. "Фантастичният квартет", изграждащ най-добрата защита в Европа, включва Младен Кръстаич ("Шалке"), Неманя Видич ("Манчестър Юнайтед"), Горан Гавранчич ("Динамо" - Киев) и Ивица Драгутинович ("Севиля"). Видич ще пропусне мача срещу Холандия заради червен картон.
						Полузащитниците на СЧГ не се радват на такава популярност в медиите, но сред тях също има известни имена. Предраг Джорджевич е един от най-опитните играчи в сръбския отбор. Централният полузащитник е легенда в Гърция след осем шампионски титли с "Олимпиакос". Босненският сърбин Огнен Короман ("Портсмут") е много бързо дясно крило, а Деян Станкович ("Интер") е истински играч от световна класа, с опасни удари и добро време във въздуха. Ако успее да овладее своя темперамент, той може да бъде опасна сила. 
						Освен защитата нападателите също очакват своя дял от славата. Матея Кежман ("Атлетико" - Мадрид) винаги е готов да накаже и най-малката грешка на противниковата защита. 27-годишният ветеран е отбелязал пет гола в последните седем представителни мача. Освен него тук е и младият и бърз нападател Никола Жигич ("Цървена Звезда"). За този играч, висок 2,02 м и кошмар за защитниците, скоростта никога не представлява проблем. На последно място по ред, но не и по значение, е Саво Милошевич ("Осасуна"), който сподели титлата на най-добър голмайстор с Патрик Клуиверт на първенството на УЕФА Евро 2000. 
						Германската футболна легенда Лотар Матеус, бивш треньор на белградския "Партизан", казва, че се отнася с голямо уважение към отборите на Хърватия и Сърбия и Черна гора и че всеки от тях има потенциал да достигне четвъртфиналите -- или дори да произведе голяма изненада, подобна на пътя на Хърватия до полуфиналите през 1998 г. Петкович обаче мисли мач за мач. "Срещу Холадния трябва да играем с хладен ум и горещо сърце," казва той.

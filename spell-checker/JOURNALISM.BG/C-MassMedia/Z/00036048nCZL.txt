ЮЛЕКС арестува петима души при разследване на организираната престъпност 
					16/09/2010
					 
						ПРИЩИНА, Косово -- Полицията на ЮЛЕКС арестува петима души, заподозрени в икономически престъпления, съобщи в сряда (15 септември) правоналагащата мисия на ЕС. Други двама заподозрени са в чужбина, допълни мисията. Непотвърдени съобщения в медии сочат, че заподозрените са косовски албанци. Четири частни компании и седем къщи бяха претърсени внезапно в цяло Косово като част от акцията на ЮЛЕКС срещу укриването на данъци, организираната престъпност, контрабандата на горива и злоупотребата с икономически правомощия. 
						Междувременно КФОР заяви в съобщение за медиите, публикувано в сряда, че някои от военнослужещите в мисията са разследвани за възможна контрабанда на горива и икономически престъпления. „КФОР приветства щателното разследване и в случай че бъдат открити ясни доказателства, престъпниците трябва да бъдат изправени пред правосъдието”, се казва в комюникето за пресата. Прищинските медии съобщиха, че през годините украинските членове на КФОР са продали около 150 цистерни с петрол в Косово. (Зери, Експрес, Коха Диторе, Косова Сот - 16/09/10; Клан Косова, Кохавижън - 15/09/10)

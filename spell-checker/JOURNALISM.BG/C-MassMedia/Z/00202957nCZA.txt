Закриването на МГС предизвиква смесени реакции
					05/07/2012
					Закриването на Международната гражданска служба може да даде тласък на преговорите за Северно Косово.
					От Мухамет Брайшори и Игор Йованович за Southeast European Times от Прищина и Белград – 05/07/12
 
					 
						
Представителите на 25-те държави, членки на Международната направляваща група за Косово, ще прекратят надзора над страната през септември. [Ройтерс]
						Решението на Международната направляваща група за Косово да закрие Международната гражданска служба (МГС) през септември приближава страната до целта за членство в НАТО и ЕС. 
						Решението обаче буди безпокойство сред опозиционните партии, които се опасяват, че Прищина ще пристъпи към диалог с Белград за постигане на политическо споразумение за северната част на страната, което няма да е в съответствие с предложението на Ахтисаари. 
						В изказване след заседанието на направляващата група в понеделник (2 юли) косовският премиер Хашим Тачи заяви, че Косово ще продължи да спазва залегналите в предложението условия. 
						„Бих искал също отново да повторя нашето обещание да бъдем все по-ангажирани с всички общности в Косово и особено с живеещите в северната част на страната сърби, които заслужават да имат всички права, залегнали в "Плана Ахтисаари“, а също и във всички закони и конституцията на Косово“, заяви Тачи. 
						Глаук Конюфца, депутат от „Ветевендосе”, заяви за SETimes, че закриването на МГС намалява надзора, но не го прекратява. 
						„По отношение на присъстващите в Косово международни механизми обаче надзорът и контролът са очевидни. Имаме ЮЛЕКС като международна организация с ясни изпълнителни правомощия по отношение на институциите на Косово в областта на сигурността, полицията и съдебната система. А в неформален аспект имаме решаващото влияние на чуждите служби и посолства“, заяви Конюфца. 
						Според Себ Бютючи, изпълнителен директор на Института за балканска политика, прекратяването на надзора е добър знак. 
						„Това е положително развитие, което трябва да покаже, че Косово е постигнало напредък при прилагането на разпоредбите от компромиса, постигнат от Ахтисаари. Косово доказа, че е готово да изпълнява своите международни задължения в дългосрочен план и отговорът е: „Да, Косово е готово да бъде суверенна държава без международно наблюдение“, заяви Бютючи. Конюфца смята, че прекратяването на надзора е подготовка за преговори за Северно Косово. 
						„Ако правителството в крайна сметка започне преговори, тема на които ще е Северът, вероятно Косово ще създаде автономна териториална област под контрола на Белград. Това ще бъде краят на функционирането на Косово като държава“, каза той. 
						Решението беше посрещнато предпазливо в Сърбия. 
						Оливер Иванович, държавен секретар в министерството за Косово, заяви за SETimes, че решението на Международната направляваща група се основава на недобре обоснована оценка. Реалната ситуация е далеч по-тежка и е възможно в Косово дори да се стигне до граждански безредици. „Мисля, че това също така е елегантен опит за оттегляне от проблема“, каза Иванович. 
						Според Предраг Симич, преподавател в белградския Факултет по политология, решението за прекратяване на контролираната независимост може да навреди на Сърбия, тъй като идва в момент, когато държавата няма правителство. 
						„Ако Прищина използва решението, за да се опита да създаде собствени институции в северната част, това може да дестабилизира ситуацията, а в ​​Белград няма никой, който в момента може да реагира“, каза Симич за SETimes. 
						Той добави, че решението няма да помогне на Косово да постигне пълен суверенитет, особено в северната част, където сърбите са мнозинство. 
						„Въпросите за отношенията с Белград, по-нататъшното признаване на Косово и КФОР и ЮЛЕКС остават открити. Все още има много неясноти. И тези открити въпроси сега не допринасят за стабилизацията, а напротив“, каза Симич. 
						Сърбите в Северно Косово приветстваха решението за закриването на МГС. 
						„Що се отнася до нас, Международната гражданска служба не беше легитимна и сме щастливи, че си тръгва, защото албанците ще осъзнаят, че тяхната държавност е виртуална, и ще трябва да започнат честни преговори със сръбското правителство, за да намерят решение за статута на Косово“, заяви кметът на Митровица Кръстимир Пантич за белградската осведомителна агенция „Бета“. 
						Хайдин Алшичи, на 54 г., от Прищина, каза, че макар и да не подкрепя предложението на Ахтисаари, смята, че решението е положителен знак за Косово. 
						„Бъдещето ни ще бъде в наши ръце, но продължава да ме притеснява въпросът какво са готови да направят нашите лидери. С корумпирани политици в правителството и опозицията нямаш положителни надежди“, каза той. 
					
				
			
					 
					
 
 

Очаква се скоро още страни да признаят независимостта на Косово
					29/01/2009
					 
						ВИЕНА, Австрия -- Външният министър Скендер Хисени обяви в сряда (28 януари), че се очаква в скоро време още страни да признаят независимостта на Косово. По време на среща с висши дипломати във Виена Хисени получи уверения, че Пакистан, Еквадор, Етиопия и Барбадос сериозно обмислят признаването. Хисени е помолил представителите на тези държави да лобират за признаването на Косово в техните региони.
						Други новини от сряда -- Външното министерство съобщи, че е получило уверения от повечето членки на ООН, че ще подкрепят Косово по делото, заведено от Сърбия срещу младата държава в Международния съд (МС). "Много от тях са отговорили положително на искането на Косово за представяне на писмени отговори в подкрепа на независимостта на Косово в МС", каза заместник-министърът на външните работи Вльора Читаку. (Коха Диторе, Зери - 29/01/09; Кохавижън, РТК - 28/01/09)

В Белград започва исторически съдебен процес
10/03/2004
 
БЕЛГРАД, Сърбия-Черна Гора -- Процесът срещу шестима сърби, обвинени в екзекутирането на 192 военнопленници в хърватския град Вуковар, започна в Белград във вторник (9 март). Прокурорите първоначално обвиниха осем души в това престъпление, но един от тях се съгласи да даде показания от името на държавата, докато втори обвиняем се самоуби. Само един от обвинените е подал възражение по време на първото заседание, твърдейки, че не е участвал в екзекуциите. Говорител на прокуратурата на ООН в Хага потвърди, че Международният трибунал е предоставил някои доказателства. В Белград говорител на специалната прокуратура нарече откриването на този процес "исторически момент" за сръбското правосъдие. Той "ще покаже способността на нашите съдилища да се справят с дела за военни престъпления, което е важно с оглед последващо прехвърляне на дела от Хага, " обясни той. (АП, АФП, Ройтърс, Б92, Би Би Си, Бета - 09/03/04)

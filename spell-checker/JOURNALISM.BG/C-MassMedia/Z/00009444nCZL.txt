Сръбски магнат печели от данъка "свръхпечалба"
06/01/2004
Решение на Върховния съд, постановяващо, че държавата трябва да възстанови 35 млн. евро на Боголюб Карич, предизвика бурна обществена реакция в Сърбия.
Душан Кошанович за Southeast European Times в Белград - 06/01/04
 
 
В изпълнение на решението на Върховния съд сръбското Данъчно бюро анулира миналия месец допълнителния данък, наложен на бизнес групировката, притежавана от Боголюб Карич, най-известният сред магнатите в страната от епохата на Милошевич. Решението предизвика бурна обществена реакция в дните преди парламентарните избори от 28 декември.
Съдът бе постановил, че държавата трябва да върне 35 млн. евро - плюс 8.7 млн. евро лихви -на групировката БК, собственик на мобилния оператор "Мобтел" поради "констатирани процедурни нарушения при прилагане на закона". Парите са били събрани като еднократен данък върху свръхпечалбата.
Нов закон за облагане на свръхпечалбата бе сред основните предизборни обещания, поети от Демократичната опозиция на Сърбия, когато коалицията бе образувана през 2000 г. с цел да свали режима на Милошевич. Законопроектът трябваше да коригира една социална несправедливост: лица, близки до Милошевич, бяха натрупали богатства, докато основната част от населението мизерстваше.
Досега са били събрани 65 млн. евро от 1 960 физически и юридически лица.
Карич обаче твърдеше, че държавата селективно прилага закона за свръхпечалбата, че осигурява широко пространство за маневриране на мнозина и че компанията му е сериозно засегната. Той подчертаваше, че би приел всяко решение на Върховния съд, но че ще търси справедливост и пред международни съдилища.
Спорното решение се появи само седмица преди предсрочните парламентарни избори и неизбежно се превърна в част от политическата битка. " Това е скандал," каза лидерът на Г-17 Плюс Миролюб Лабус. "Няма град или село, където хората да не се оплакват от твърденията на правителството, че няма пари за заплати на лекари, професори и други, а същевременно за 24 часа 35 млн. евро се изплащат на Карич, и то не само главницата, но и лихвите," допълни той.
Според Лабус новото правителство ще трябва да се справи със същата задача, пред която бе изправено предишното преди три години: да реши какво да прави с "мръсните пари" и с хората, натрупали прекомерни печалби.
Междувременно министърът на финансите Божидар Делич се ангажира, че Карич ще плати еднократен данък, отдавайки проблема на несъвършенства в лустрационния процес. "Трудно е това да се направи по легални пътища, в рамките на съществуващата система, с помощта на нереформираните съдилища и прокуратура," казва Делич.
Случаят може да се окаже опасен за новото правителство, тъй като Върховният съд е анулирал предходни 24 решения за налагане на данък "свръхпечалба", като понастоящем се разглеждат и други 94 жалби. Броят на анулираните решения вероятно ще нарасне и гражданите на Сърбия май ще трябва да платят сметката.

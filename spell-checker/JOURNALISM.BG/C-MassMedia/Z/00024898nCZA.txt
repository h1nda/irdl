И Белград, и Прищина ще търсят подкрепата на ООН
					18/12/2007
					Рязко различаващите се гледни точки за бъдещето на Косово ще бъдат представени на сесия при закрити врати на Съвета за сигурност на ООН в сряда.
					(Айриш Таймс, Блиц - 18/12/07; АП, АФП, ДПА, АКИ, Гласът на Америка, БМРР, Бета, Б92, Сръбско правителство - 17/12/07)
 
					 
						
Сръбският премиер Воислав Кощуница каза, че ще поиска от Съвета за сигурност на ООН допълнителни преговори за статута на Косово. [Гети Имиджис]
						Сръбският премиер Воислав Кощуница и косовският президент Фатмир Сейдиу ще направят обръщения към Съвета за сигурност в сряда (19 декември), когато 15-членният орган ще проведе заседание при закрити врати за обсъждане на доклад на международните посредници за последните четири месеца от преговорите между сръбските и косовските албански власти. 
						На път за Ню Йорк за участие в заседанието в неделя Сейдиу заяви пред репортери, че ще поиска подкрепата на Съвета за сигурност за независимостта на Косово. 
						Кощуница, от друга страна, иска да спечели подкрепата на Съвета за сигурност на ООН за продължаване на преговорите за статута. "Можем да преговаряме, готови сме на компромис, но Сърбия трябва да остане цяла", каза той в изявление преди отпътуването си. 
						Три дни преди крайния срок за завършване на преговорите, 10 декевмри, тройката на ЕС, САЩ и Русия обяви, че това последно усилие за решаване на въпроса за окончателния статут на Косово не е довело до споразумение. 
						Докато формално продължава да бъде част от Сърбия, Косово фактически е протекторат на ООН от края на конфликта в провинцията от 1998-1999 г. 
						Смятайки статуквото за неустойчиво, ООН започна преговори за бъдещето на Косово през февруари 2006 г. Последвалите 13 месеца на преговори, водени от финландския президент Марти Ахтисаари, не успяха да сближат позициите на Белград и Прищина по възловия проблем за статута. 
						Косовските албанци, които съставляват 90 % от двумилионното население на провинцията, настояват за пълна независимост от Сърбия, докато Белград заяви, че всичко, което може да предложи, е широка автономия. 
						След като стана ясно, че перспективите за компромис са нищожни, лидерите на Косово предупредиха, че ще обявят независимост едностранно, ако водените от тройката преговори завършат без споразумение. 
						В изявление, публикувано в края на еднодневната среща на върха в Брюксел в петък, лидерите на ЕС заявиха, че процесът на преговори за бъдещето на Косово е изчерпан. Съгласявайки се с генералния секретар на ООН Бан Ки Мун, че статуквото в Косово е неудържимо, те подчертаха необходимостта от придвижване напред към уреждане на въпроса. 
						Макар че лидерите на ЕС не стигнаха до одобрение за независимостта на провинцията, очаква се, че повечето страни членки ще признаят независимо Косово дори и без одобрението на ООН. 
						Кощуница незабавно осъди решенията на срещата на върха на ЕС относно Косово, окачествявайки ги като "обидни". 
						В изявление, публикувано на официалния уебсайт на сръбското правителство в петък, той посочи, че "липсата на допълнителни преговори и подкрепата за нарушаването на Резолюция 1244 на Съвета за сигурност на ООН чрез признаване на едностранно декларирана независимост от Косово" са неприемливи. 
						Съгласно доклад, публикуван в понеделник от Балканската мрежа за разследващи репортажи (БМРР), обаче юридически експерти от ЕС са изготвили поверителен документ, в който твърдят, че Резолюция 1244 не изключва нито независимостта на Косово, нито възможността други страни да признаят независимо Косово. 
						Нещо повече, те смятат, че нищо не може да попречи на ЕС да изпрати мисия, която да замени ЮНМИК или КФОР в провинцията, предаде БМРР.

Турският външен министър заяви, че правителството е решено да проведе реформите 
					11/12/2006
					 
						АНКАРА, Турция -- В статия, публикувана в "Интърнешънъл Хералд Трибюн" в неделя (10 декември), външният министър Абдула Гюл настоява, че страната му е решена да се движи напред към членство в ЕС. Той се постара да успокои обществеността и страните, членки на ЕС, като каза, че Турция ще бъде една съвсем различна страна, когато настъпи моментът на присъединяването й. "Това, което очакваме от ЕС, е да не обезкуражава Турция по нейния път," каза министърът. "Все се чудя дали Европа осъзнава напълно последствията от прекратяването на процеса на присъединяване във време, когато модерна и процъфтяваща Турция става все по-важна за благосъстоянието на ЕС и други страни и региони," каза той. 
						В понеделник външните министри от ЕС трябваше да обсъдят дали да преустановят присъединителните преговори с Анкара. Проблемът е свързан с отказа на Турция да отвори своите пристанища и летища за кипърски транспортни средства. (Интърнешънъл Хералд Трибюн, АФП - 10/12/06)

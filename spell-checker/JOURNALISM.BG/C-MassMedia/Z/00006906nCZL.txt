Решително настъпление срещу престъпността в Сърбия
12/05/2003
&lt;FONT size="1" color="gray" face="verdana"&gt;[АФП]&lt;/font&gt;&lt;br&gt;&lt;br&gt;
Убийството на Зоран Джиндич изкара на повърхността корупцията и криминалната престъпност, процъфтяващи, въпреки свалянето на Слободан Милошевич. В опита си да стигне до корена на проблема белградската полиция разпита повече от 7500 души и изводът е: реформите са крайно наложителни.
Аналитичен коментар на Давор Коникушич за кореспондентското бюро на Southeast European Times в Белград - 12/05/03
 
 
Улични тълпи, викове и проклятия, множество полиция навсякъде, пориви на сняг, необичаен по това време на годината, и процесия, която отдава последна почит на бившия президент на Сърбия Иван Стамболич - това е образа на Белград от 8 април. Стамболич, някогашният политически наставник, а по-късно непримирим опонент на Слободан Милошевич, е отвлечен през лятото на 2000г., когато тича в един от най-големите белградски паркове. "Последните 1000 дни ние гледаме в очите горчивата истина - откриване на масови гробове, извадени от реките хладилни камиони и един убит председател на правителството и президент на страната. Всичко това е цената на погрешния избор, направен преди 16 години." - каза главния редактор на всекидневника "Данас" Груица Спасоевич.
Останките на Стамболич са намерени през март в един трап, покрит с негасена вар в планините до Нови Сад. Заподозрените, хора от елитното полицейско поделение, известно като Червените барети, и земунския мафиотски клан, са арестувани, но, според общественото мнение, истинските поръчители на убийството са Милошевич и съпругата му Миряна Маркович. Подозират, че Маркович е избягала в Русия при сина си Марко Милошевич, наскоро обявен за издирване от Интерпол.
Шефът на отдела за обществена сигурност на сръбското вътрешно министерство Сретен Лукич заяви, че по време на полицейската акция "Сабер" от момента на въвеждането на извънредно положение са разпитани 7763 души, 2002 от които са арестувани. Оказа се, че арестуваните разполагат с оръжеен арсенал, достатъчен за въоръжаването на малка частна армия: 13 картечници, 217 автомата, 436 броя други видове стрелково оръжие, 536 пистолета и револвера, 318 ръчни гранати, 260 пушечни гранати и противотанкови мини, 17 ръчни и ракетни пускови установки, а също така 105 000 броя различни муниции. Освен това, са открити 17 кг хероин, пакетиран за улична търговия. По неофициални съобщения, наказателната акция е нанесла съкрушителен удар върху наркопазара и на около 150 000 сръбски наркомани, употребяващи хероин, тъй като с въвеждането на извънредно положение почти всички наркоканали са били прекъснати.
Бившият шеф на отдела за сигурност на югославската армия Асо Томич и съветника на югославския президент Воислав Коштуница Раде Булатович бяха арестувани по подозрение за участие в убийството на новоназначения премиер-министър Зоран Джиндич. Може би, арестите ще засилят вълната от обвинения на Демократичната опозиция на Сърбия (ДОС) към партията на Коштуница - Демократичната партия на Сърбия (ДПС). Демократичната партия (ДП) упреква Коштуница и партията му за създаването на атмосфера за саморазправа и ги държи отговорни за това, че подкрепиха протеста на Червените барети в края на миналата година и за непрекъснатите нападки срещу правителството - действия, допринесли за създаването на предпоставки за убийството на Джиндич. Коштуница окачестви протеста на елитното полицейско поделение като легитимен. Изглежда, нито правителството, нито ДПС са осъзнавали, че протестът ще съживи най-зловещите призраци на режима на Милошевич и, че те ще се разпръснат и излязат извън рамките на структурата или, че ще има ужасни последици.
След като Живкович въведе извънредно положение, политическите противоречия между ДОС и ДПС продължиха. Наскоро правителството бе обвинено в това, че в борбата срещу организираната престъпност носи отговорност за нанесените политически щети, които са резултат от публичната подкрепа на едната криминална групировка срещу другата. Също така, когато Живкович заяви, че Националната банка не е институция, наяве излезе и конфликта между премиер-министъра и управителя на Националната банка. Критиците изразяват загриженост за това, че извънредното положение се използва в борбата за надмощие. Медиите, които позволиха на лидерите от опозиционните партии да участват в програмите и бяха санкционирани за това, също подлагат правителството на критика. Един младеж беше хвърлен за осем дни в затвора за това, че е публикувал в Интернет хапливи пародии на правителствените чиновници.
Обясненията на правителството за закриването на всекидневника "Национал" също са оспорвани. Първоначално бе планирано да бъде сформиран комитет за изясняване ролята на медиите в създаването на атмосфера за саморазправа, но идеята пропадна, поради яростна критика. Аналитиците на общественото мнение твърдят, че най-важни в момента са борбата с организираната престъпност и прекратяването на упреците, докато все още има гражданска подкрепа, вместо да продължават взаимните политически удари в гръб.
Освен политическите противоречия, Сърбия се сблъсква и със значителни проблеми: няма избран президент, новата конституция не е завършена, икономиката се намира в крайно тежко състояние, а законодателната база отсъства. Всичко това показва, че Сърбия трябва да пристъпи към незабавно разрешаване на вътрешните проблеми. Ясно е, че убийството на Джиндич беляза дълбока диря в обществото и националната политика. Последиците от трагедията биха могли да бъдат по-малки, ако успешните действия срещу мафията бъдат доведени до край и бъде ускорено провеждането на реформите.

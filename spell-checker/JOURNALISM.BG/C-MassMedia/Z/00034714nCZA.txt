Съд "Антимафия" в България?
					27/05/2010
					Българският вътрешен министър Цветан Цветанов предлага учредяване на специализиран съд за разглеждане на дела, свързани с организираната престъпност и корупцията. Идеята му предизвика смесени реакции. 
					(Различни източници от българския печат -- 03/05/10 - 20/05/10; WAZ.Euobserver - 12/05/10)
 
					 
						
[Архив]
						Специализиран съд за дела срещу организираната престъпност и корупцията, особено на високопоставени държавни служители, се очаква да бъде създаден в България до няколко месеца в опит за ускоряване на правораздаването. 
						Двустепенната система, включваща съд от първа инстанция за водене на делата и съд от втора инстанция за разглеждане на обжалванията, ще бъде със седалище в София, като към нея ще бъде прикрепена и специализирана прокуратура. Върховният касационен съд ще бъде третата и последна инстанция, произнасяща се по дела в рамките на компетенциите на специализирания съд. 
						Управляващата дясноцентристка партия "Граждани за европейско развитие на България" (ГЕРБ) смята да прокара през парламента необходимите изменения в Закона за съдебната система и Наказателно-процесуалния кодекс на страната преди лятната ваканция на депутатите. 
						Идеята за специализиран съд бе предложена от вътрешния министър Цветан Цветанов към края на април, след поредица от полицейски акции срещу групи на организираната престъпност, в които бяха арестувани десетки заподозрени. 
						ГЕРБ, която спечели парламентарните избори през юли 2009 г. с обещанието да се бори с повсеместната корупция и престъпността, поведе масирана атака срещу рушветчийството малко след като дойде на власт на мястото на предишното трипартийно коалиционно правителство, водено от социалистите. 
						Срещу четирима бивши министри - на социалните грижи, отбраната и двама шефове на земеделието - бяха повдигнати обвинения в злоупотреба с власт, а редица други разследвания на съмнителни сделки, сключвани от кабинета на бившия премиер Сергей Станишев, са в ход. 
						Най-големият въпрос обаче сега е дали извършилите сериозни престъпления ще получат наказанията, които заслужават. 
						Съгласно неотдавнашно проучване на българския Висш адвокатски съвет (ВАС) близо 31 000 души са били осъдени по различни криминални обвинения за последните три години, като само 39 от тях, или по-малко от 0,5 %, са били признати за виновни в участие в организирана престъпност. 
						"Днес берем плодовете на една импотентна съдебна система," каза Цветанов по време на кръгла маса на 3 май в София. "Ако имахме ефективно правосъдие, днес нямаше да обсъждаме нуждата от специализиран съд." 
						Предложението му обаче бе посрещнато с критики от опозиционната Българска социалистическа партия и бившия й коалиционен партньор, Движението за права и свободи, както и от някои български адвокати и една правозащитна група. 
						Председателят на ВАС Даниела Доковска настоя, че проектът подготвя сцената за създаване на два типа съдилища в България - един за общи процеси и друг за дела, които "правителството иска да спечели на всяка цена". 
						Някои адвокати казват, че главната причина някои от работещите в системата на правосъдието да се противопоставят на предложението на Цветанов е, че магистратите ще се назначават в новия съд след щателна проверка с цел да се гарантира, че в него ще работят само почтени хора. 
						 Премиерът Бойко Борисов, който изпълняваше длъжността главен секретар на МВР от 2001 до 2005 г., тогава често обвиняваше съдиите, че са прекалено снизходителни към престъпниците. 
						 "Ние [полицията] ги хващаме, те ги пускат," обичаше да казва той. 
						Между онези, които подкрепят идеята на Цветанов, са главният прокурор Борис Велчев, председателят на Върховния административен съд Константин Пенчев, лидерът на националистическата пария "Атака" Волен Сидеров и съпредседателят на дясната "Синя коалиция" Иван Костов. 
						"Имаме нужда от специализиран съд," каза Пенчев по време на дискусията на 3 май, настоявайки, че това не само ще помогне за ускоряване на съдебните процеси, но и ще допринесе за по-ефективна борба срещу организираната престъпност и корупцията в България.

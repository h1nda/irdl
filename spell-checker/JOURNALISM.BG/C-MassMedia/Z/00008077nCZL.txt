Делова хроника
22/08/2003
Преглед на бизнес и икономическите новини от Балканите след 15 август.
(Различни източници -- 15/08/03 - 22/08/03)
 
 
Преглед на бизнес и икономическите новини от Балканите след 15 август:
Турският вътрешен дълг е бил на стойността 126.1 млрд. щ.д. в края на юли или 889.9 % от прогнозния бюджет за тази година, сочат цифрите, публикувани от финансовото министерство на 20 август. От целия дълг, 60.7 млрд. щ.д. представляват вътрешен публичен дълг, а останалата част е дълг към частния сектор.
***
Международната рейтингова агенция Стандард енд Пурс (С енд П) повиши дългосрочния рейтинг за чуждестранна валута на водещата турска компания за мобилни телекомуникации Тюрксел от "В-" на "В". Този ход бе предприет след повишението наскоро от страна на С енд П на рейтинга на Турция от "В-" на "В".
***
Република Сръбска обяви първия публичен търг за продажба на миноритарни дялове от 29 държавни компании на борсата в Баня Лука. Приватизационният орган успешно разпродаде дялове в три от компаниите и очаква да приключи продажбата на останалите 26 пакета до 24 септември.
***
Загубите от сушата в Република Сръбска се изчисляват на 61 млн. евро, гласи съобщение на босненско-сръбското Министерство на земеделието. За да са компенсират загубите министерството е поело ангажимент да обмисли освобождаване от данъци на най-силно засегнати региони и бизнеси.
***
Според гръцкия министър на икономиката и финансите Никос Христодулакис приватизацията и структурните реформи трябва да се ускорят, ако Гърция иска да стане по-конкурентоспособна. Той добави, че правителството ще се стреми да натрупа 3 млрд. евро от програма за частична разпродажба на държавни предприятия.
***
Регионът на Струмица в югоизточна Македония ще привлече 20млн. евро инвестиции под формата на различни местни и чуждестранни проекти до края на 2004 година. За един от тези проекти ЕБВР и македонското правителство ще отпуснат съвместно около 9.6 млн. евро за рехабилитация на водоснабдителните/ водоотточните системи.
***
Вива Венчърз подаде жалба до Върховния административен съд на България, настоявайки за решение по това дали нейният договор за придобиване на държавната телекомуникационна компания БТК е одобрен с мълчаливо съгласие. Агенцията за приватизация е поела ангажимент да изпрати за повторно одобрение документите, които се изискват от нейния надзорен съвет с надеждата да сключи сделката с Вива Венчърз в скоро време.
***
Турският производител на бира Ефез закупи 63 % от сръбската пивоварна Панчево за 6.3 млн. щ.д. Инвеститорът планира да налее 10млн. щ.д. в завода и да увеличи производството на бира.

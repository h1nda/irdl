БиХ следи внимателно събитията, докато Хърватия чука на вратата на ЕС
					16/02/2012
					До членството в ЕС все още има повече от година и Загреб работи по напредъка на няколко фронта, включително отношенията със съседките си, някои от които скоро няма да станат част от европейското семейство. 
					От Бедрана Калетович за Southeast European Times от Сараево -- 16/02/12 
 
					 
						
Туризмът е само един от браншовете, които се очаква да бъдат повлияни от присъединяването към ЕС. [Ройтерс]
						С влизането на Хърватия в ЕС, очаквано през юли 2013 г., ще влязат в сила промени в цените на едро, които ще имат преки последици за съседките й, особено за Босна и Херцеговина (БиХ), с която Хърватия дели близо две трети от границите си. 
						Присъединяването ще означава конкретни промени в начина, по който се водят бизнесът, заетостта, признаването на дипломите за образование и още много други административни дейности. 
						"Символично ЕС ще граничи с БиХ, което ще доведе до редица практически последици. Някои... ще означават нови трудности, но това може да се окаже стимулиращо. Реалистично е да се очаква също подобрение в отношенията между БиХ и Хърватия, защото добрата регионална политика е един от основните принципи на ЕС," каза за SETimes политическият анализатор Ибрахим Прохич, професор в Университета в Тузла. 
						Евро Инфо Център" в Тузла е съгласен, че членството в ЕС неизменно ще доведе до нова ера в двустранните отношения. Общата граница в крайна сметка ще се превърне в граница на ЕС. 
						"Ясно е, че ще бъде премахнато охранителното наблюдението, но новите отношения ще следят по-стриктно търговията на стоки и услуги," каза за SETimes ръководителят на Центъра, Драгана Шарич. 
						Общата граница става и шенгенска граница. 
						"Гражданите на БиХ все още ще могат да пътуват до Хърватия, но Хърватия ще трябва да реши дали това ще става както досега, само с лични карти, както е уредено чрез двустранното споразумение, или дали влизането на граждани на БиХ ще става с валиден паспорт," каза за SETimes Зора Станич, говорителка на делегацията на ЕС в БиХ. 
						Лесният достъп, особено за туристите от БиХ, които са прекарвали летните си почивки в Хърватия, няма да бъде засегнат, обещава министърът на туризма Велко Остоич. Той каза за SETimes, че с всяка година туристите от БиХ показват все по-голям интерес да прекарват ваканциите си в Хърватия. Хърватското статистическо бюро посочва, че туристите от БиХ са 13-и по брой на хората, ползващи настаняване, тенденция, която се очаква да продължи и след присъединяването към ЕС. Остоич подчертава обаче, че няма да е достатъчно само да се постели килимчето за добре дошли на всички. 
						"Поради по-свободната подвижност на хората се очаква повишаване на посещенията от туристи от ЕС и за да бъде това облекчение полезно за туристите от съседните страни и за хърватския туризъм, е необходимо да се демонстрира и политическа готовност." 
						Последната от поредицата тристранни срещи между президентите на Хърватия, Сърбия и членовете на председателството на БиХ се проведе в началото на февруари. 
						"В качеството си на президенти ние ще призовем правителствата да се заемат незабавно с решаването на международните проблеми, които не са били решени от дълго време," каза членът на председателството на БиХ Желко Комшич. 
						Докато политиците вземат административни решения, финансовата действителност е тази, която диктува възможностите за почивка на гражданите от БиХ. И в някои случаи близостта не е приоритет. 
						"Турция отново ще бъде моят избор. Тричленно семейство може да отседне там за по-малко пари и да прекара по-качествена почивка, а това е най-важното за мен," каза за SETimes жителят на Сараево Менсур Башич.

Проучване на ОССЕ установи, че децентрализацията в Македония е успешна, но събирането на данъците остава проблем
					16/10/2006
					Кметове, участвали в ново проучване на моноторинговата мисия на ОССЕ, казват, че не се сблъскват с много трудности в прилагането на децентрализацията, освен при събирането на местните данъци и такси.
					От Марина Стояновска за Southeast European Times от Скопие – 16/10/06
 
					 
						
Крайбрежието на Охридското езеро се управлява от местните власти с цел да се насърчи туризмът. [Гети Имиджис]
						Общо взето децентрализацията в Македония се прилага успешно, без трудности в повечето области, казват кметове, участвали в ново проучване на моноторинговата мисия на ОССЕ. Мнозинството от кметовете обаче признават, че голямо предизвикателство се е оказала финансовата децентрализация. 
						Основните трудности във финансовата област са свързани с управлението на местните данъци и такси, е установило проучването. Тъй като събирането на приходите е основа за нормалното функциониране на органите на местното самоуправление, от особено значение е да се получи помощ в тази област, за да се осъществи децентрализацията. 
						Целта на проучването на ОССЕ бе да се установят резултатите от прехвърлянето на властта от централно на местно ниво, което започна през юли 2005 г. То бе проведено в Скопие, което функционира като отделно звено на местното самоуправление, и в още 80 други общини. 
						Македония има общо 84 общини след новия закон за териториална организация, който влезе в сила през 2004 г. Преди това Македония бе разделена на 123 общини. 
						Проучването обхвана финансовото управление, градоустройството, образованието, сътрудничеството между общините, местните общини, връзките между общностите и равенството между половете. Резултатите показват значителен напредък в тези области. 
						"Не само анализирахме и оценихме сегашното състояние, но и предложихме препоръки за бъдещи действия на местните власти, които могат да се осъществят с подкрепата на Мисията на ОССЕ и на други членове на международната общност, с цел по-добре да се насочи и да се увеличи ефективността на предоставяната помощ," каза Филип Стил, ръководител на Отдела за реформа на държавната администрация към Мисията на ОССЕ. 
						"Резултатите от проучването и препоръките дават важни насоки за всички териториални единици по пътя към децентрализация. Като основен партньор на правителството ние ще продължим да служим на общините, като лобираме за техните интереси, и ще продължим да развиваме възможностите на нашите членове, каза Андрей Петров, председател на Организацията на самоуправляващите се общини. 
						Децентрализацията в Македония официално започна на 1 юли 2005 г., когато повечето отговорности бяха прехвърлени от централно на местно ниво. Те включват и събирането на имуществен данък и на част от ДДС. 
						С решение на предишното правителство общините управляват и някои спортни съоръжения. Общините Охрид и Струга получиха и управлението на крайбрежието на Охридското езеро с цел да се насърчи туризмът.

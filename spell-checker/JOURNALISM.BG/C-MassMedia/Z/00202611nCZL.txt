Неджад 
			Бранкович
		
		Министър-председател, Федерация Босна и Херцеговина, Босна и Херцеговина
		(Американска търговска камара в БиХ - 23/05/07; РСЕ/РС - 02/04/07; Болкън Инсайт - 30/03/07; РСЕ/РС - 22/03/07; Официален уебсайт на правителството на Босна и Херцеговина)
 
		 
			
			Парламентът на Федерация Босна и Херцеговина (ФБиХ) одобри кандидатурата на Неджад Бранкович от главната босненска Партия на демократичното действие (ПДД) за министър-председател на мюсюлманско-хърватската област на БиХ на 30 март, 2007 г. Той бе назначен на поста шест месеца след общите избори в страната, проведени на 1 октомври, 2006 г. Бранкович бе назначен на мястото на Ахмет Хаджипашич, също от ПДД, за ръководител на правителството на федерацията 
			Бранкович е роден на 28 декември, 1962 г. във Вишеград в източната част на БиХ. Той завършва Факултета по строително инженерство на Университета в Сараево през 1987 г. Получава магистърска и докторска степен в Сараево съответно през 1999 и 2006 г. 
			През 1987 г. Бранкович постъпва в Института по транспорта в Сараево, където работи до 1992 г. През следващите пет години той работи като генерален директор на държавната железопътна компания на БиХ, а от 1998 до 2002 г. като генерален мениджър на компанията "Енергоинвест" със седалище в Сараево. След това той е съветник на следващия генерален мениджър на компанията до 2003 г., когато е назначен за министър на транспорта и съобщенията в кабинета на Хаджипашич, на който пост остава през пълния четиригодишен мандат. 
			Бранкович е преподавател във Факултета по транспорта и съобщенията в Университета в Сараево. 
			От 1992 до 1993 г. Бранкович е член на Армията на БиХ и по-късно е награден със "Златна лилия" - най-високото военно отличие. 
			Бранкович е член на ръководните органи на ПДД от 1990 г. и два мандата е бил депутат в Камарата на представителите на парламента на ФБиХ. 
			Той също е бил председател на футболния клуб "Железничар" и член на Олимпийския комитет на БиХ. 
			На изборите през октомври 2006 г. ПДД е на първо място във ФБиХ с 26 % от гласовете. На 17 януари 2007 г. партията номинира Бранкович за свой кандидат за премиер на ФБиХ. 
			Коалиционното правителство от пет партии, предложено от Бранкович, е одобрено от долната камара на парламента на областта и полага клетва на 22 май. На следващия ден обаче Върховният представител на международната общност Кристиан Шварц-Шилинг анулира решението за назначаване на правителството с аргумента, че кандидатът за министър на вътрешните работи Фадил Яганац от босненската Партия за Босна и Херцеговина не е бил подложен на необходимата проучвателна процедура. Тогава партията номинира Амухидин Алич за нов кандидат за поста и новото 16-членно правителство, включително осем босненски, петима хърватски и трима сръбски министри, е одобрено на 30 март. 
			През май Бранкович заяви, че в центъра на програмата на неговото правителство ще бъдат приоритетни проекти, целящи подобряване на икономическите и финансови условия във федерацията, строителството на пътища и изпълнение на задълженията към ветераните. 
			Бранкович е женен и има две деца.

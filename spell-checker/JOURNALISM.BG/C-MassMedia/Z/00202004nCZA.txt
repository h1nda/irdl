Малко турско село има големи идеи за вятърната енергия
					28/10/2011
					За да увеличи местното производство на електроенергия, Турция планира да инвестира в алтернативна енергия. Едно село е доста по-напред от останалите.
					От Алина Лехтинен за Southeast European Times от Истанбул -- 28/10/11
 
					 
						
Очаква се вятърният агрегат да спестява по 200-300 турски лири годишно на всеки човек от общността. [Алина Лехтинен/SETimes]
						Акбиюк, малко селце в Западна Турция, е започнало да мисли за алтернативни методи за добив на енергия преди три години, след като правителството прекъснало захранването на помпата, подаваща вода към нивите и домовете на жителите, заради неплатени сметки за ток. 
						Жители на Акбиюк, 365 на брой, отказали да платят сметките си за помпата по икономически причини и в знак на протест срещу местното самоуправление. След инцидента селският кмет Мустафа Чичек предлага идеята за построяване на вятърен агрегат за производство на електроенергия. 
						"В селото е имало малка вятърна мелница преди 200 години и реших, че можем да построим нов ветрогенератор, за да произвеждаме енергия за водната помпа," обясни Чичек за SETimes. 
						Той предложил идеята си на администрацията на Бурса, която я посрещнала с въодушевление," каза той. 
						С помощта на администрацията на Бурса и регистрираната в Анкара фирма "Соют Кънстракшън енд Енджиниъринг" селото започнало да строи ветрогенератора през юли 2008 г. Селяните вложили доброволен труд в строежа, а от управата и "Соют" набавили машините и оборудването за изграждането му. 
						Вятърният агрегат, който произвежда 50 квтч електроенергия, струвал 210 000 турски лири /т.л/. Държавата дала на селото 140 000 т.л., а жителите на Акбиюк платили останалото. 
						След завършването на строежа се наложило селяните да чакат две години, докато им се разреши да свържат ветрогенератора с електрическата мрежа. 
						"Трябваше да изчакаме промяна в законодателството. Според стария закон нямахме право да свържем ветрогенератора към държавната електрическа мрежа, но властите в Анкара ни казаха да почакаме и те щели да променят законите," каза Чичек. 
						Турция, страна, която страда от огромен дефицит по текущата сметка, отчасти дължащ се на необходимостта от внос на електроенергия, търси начини да произвежда повече енергия на собствена почва. Като част от т.нар. от местните медии "най-голям проект в историята на Републиката" Турция сега разработва първата вятърна турбина, местно производство. 
						Проектът се нарича Национална система за вятърна енергия, а експлоатацията на турбината ще започне догодина. 
						На жителите на Акбиюк няма да им се наложи да чакат дълго, докато техният ветрогенератор започне да произвежда електроенергия. Според Чичек турбината ще заработи във всеки момент. Селяните изчисляват, че ще пестят по 200-300 т.л. годишно на човек благодарение на ветрогенератора. 
						Според бившия кмет Ахмет Алп някои от съседните села са изразили интерес да построят собствени вятърни агрегати. 
						"Един човек дойде от Изник [на 30 минути път от Акбиюк] да види турбината," каза той за SETimes. 
						През 70-те години на XX в. Акбиюк е било второто по големина село в Йенишехир, но сега е едно от най-малките в района. 
						Много млади хора се заминали за Бурса да учат или работят и около 65 % от населението на селото е в напреднала възраст. Жителите се надяват, че ветрогенераторът ще привлече повече млади хора в Акбиюк. 
						"Моят 31-годишен син възнамеряваше да напусне селото, но реши да остане заради ветрогенератора," твърди Чичек. 
						През следващите няколко години Акбиюк смята да смени сегашния ветрогенератор с по-голям. "Искаме да построим по-голям вятърен агрегат, така че да можем да продаваме електроенергия на другите села в региона," каза Чичек.

ЕС призовава Румъния да продължи реформите
17/09/2003
Председателят на Европейската комисия Романо Проди заяви на гостуващия румънски премиер Адриан Настасе във вторник, че страната му е на прав път, но трябва да продължи реформите.
(Прес Ревю - 17/09/03; АФП, EU Business, EurActiv, EU Observer, Ромпрес, Медиафакс - 16/09/03)
 
 
ЕС изрази надежда, че Румъния ще бъде в състояние да приключи предприсъединителната си програма през 2004 година, което ще й позволи да изпълни целта си - членство в ЕС през 2007 година. Висши представители обаче казаха на гостуващия в Брюксел румънския премиер Адриан Настасе, че страната му трябва да продължи упорито по пътя на реформите.
"Призовавам премиера да продължи с прилагането на реформите, с изпълнението на поетите ангажименти, за да демонстрира, че румънската икономика е напълно функционираща пазарна икономика," каза председателят на Европейската комисия (ЕК) Романо Проди след срещата си с Настасе във вторник (16 септември).
Работното посещение на Настасе в Брюксел идва в момент когато ЕК подготвя годишните си доклади за напредъка на България и Румъния, които се очаква да бъдат публикувани на 5 ноември. Позитивните заключения биха ускорили значително процеса на присъединяване на двете държави. Членове на делегацията на Настасе посочиха, че признаването на статут на функционираща пазарна икономика в тазгодишния доклад е ключова цел на правителството. Букурещ освен това желае да убеди Брюксел, че Румъния запазва ангажимента си към графика за реформи и че изборите през следващата година няма да забавят техния темп.
Румъния е единствената страна-кандидат за членство в ЕС, която все още не е призната за функционираща пазарна икономика. България получи този статут в миналогодишния доклад.
Цитирайки източници от ЕК, агенция Франс Прес съобщи, че експертите на комисията все още работят по документа и не са достигнали до заключение. Очаква се в доклада Румъния да бъде призована да продължи по-нататък с икономическите и административните реформи и да предприеме по-нататъшни действия за справяне с корупцията.
Междувременно EurActiv съобщи ,че Проди и комисарят по разширяването Гюнтер Ферхойген са посочили проблеми в осем области, включително приватизацията, дружественото право, като и отношенията между публичната и държавната собственост, които все още представляват пречки за положителна оценка на пазарната икономика.
Независимо от това Проди похвали румънските власти във вторник за усилията им, насочени към изкореняване на корупцията, посочвайки, че за първи път е налице "систематизирано законодателство".
В Брюксел Настасе представи План за действие от 8 точки, насочен към подобряване на имиджа на Румъния в ЕС и другите международни организации. Наборът от мерки, които следва да се приеме в рамките на един месец, включват ангажименти, отнасящи се до приватизацията на Румънската търговска банка, необратимостта на продажбата на Петром, както и преструктурирането или продажбата на други държавни предприятия.
Към началото на юни Румъния е затворила 19 от общо 30 преговорни глави.
"Уверен съм, че отбелязаният прогрес ще бъде последван от напредък в други области в бъдеще. Ние сме на прав път ", каза Проди.
Коментирайки перспективите на Румъния за приключване на преговорите през 2004 година, Ферхойген каза, че " това е трудно, но постижимо."

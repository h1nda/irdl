Албания е по-близо до статута на кандидатка за ЕС
					17/11/2009
					 
						БРЮКСЕЛ, Белгия -- В понеделник (16 ноември) външните министри от ЕС официално приеха молбата на Албания за придобиване на статут на страна кандидатка и сега ще поискат от Европейската комисия да даде мнение по кандидатурата на Албания, което ще отнеме около 18 месеца. Албания подаде молбата си за кандидатски статут през април.
						Министър-председателят Сали Бериша определи решението от понеделник като "историческо и решаващо за гражданите на Албания", мнение, подкрепено и от президента Бамир Топи, който каза, че Албания иска да стане част от "обединена Европа".
						Междувременно в понеделник депутатът от Европейския парламент Таня Файон заяви, че Албания има реален шанс да предложи на своите граждани свободно пътуване в страните от ЕС, но липсата на политически диалог продължава да предизвиква загриженост. Албания трябва също така да направи повече в борбата с престъпността и корупцията, за да се облагодетелства от процеса на либерализиране на визовия режим, заяви Файон на пресконференция, организирана от министерството на интеграцията в Тирана. (Топ Ченъл, Нюз 24, Клан, Алсат, Телеграфи - 16/11/09)

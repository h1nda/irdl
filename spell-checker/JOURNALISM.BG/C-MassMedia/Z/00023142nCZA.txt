Многото „Ами ако...” в Косово
					06/07/2007
					Налице са сериозни притеснения, че ако приемането на предложението на Ахтисаари за независимост под надзор за Косово се забави още, това ще предизвика едностранно обявяване на независимост от косовските лидери. 
					Анализ на Робърт C. Остин и Игор Йованович за Southeast European Times -- 06/07/07
 
					 
						
Съветът за сигурност на ООН в момента обсъжда решения за бъдещето на Косово. [Гети Имиджис]
						През изминалата седмица ЕС засили призивите си решението за статута на Косово да не се бави повече. В сряда (4 юли) еврокомисарят по разширяването Оли Рен предупреди, че Европа – а не Русия или Съединените щати – ще плати цената, ако решението за статута на Косово се провали. 
						Той каза това, след като говорителката на върховния представител на ЕС по въпросите на сигурността Хавиер Солана каза във вторник, че Брюксел иска възможно най-скоро да се постигне консенсус за статута на Косово. Блокът иска Съветът за сигурност на ООН бързо да приеме нова резолюция на базата на плана на бившия пратеник на ООН Марти Ахтисаари, предвиждащ независимост под наблюдение. 
						На този етап доверието в цялото правителство в Косово е под съмнение – за да запазят останалия им авторитет, ръководителите на провинцията намекват, че може да се наложи сами да приложат плана. Те смятаха, че всичко ще е решено до края на май и се надяваха, че планът на Ахтисаари ще бъде приет. А сега им се струва, че нещата се връщат назад. 
						Ако Съветът за сигурност не излезе с резолюция, лидерите на Косово предупредиха, че ще действат сами. Остава да се види колко още търпение ще проявят хората в провинцията под влияние на международната общност. 
						Миналия месец пратеникът на САЩ за Косово Франк Уизнър подчерта подкрепата на Вашингтон за независимостта на Косово и каза, че крайната цел трябва да е суверенитет за провинцията. Той обаче каза още, че "е важно независимостта да бъде постигната в резултат на резолюция на Съвета за сигурност на ООН, която да създаде основата за признаване на страната и да отвори вратите за приемането ви в НАТО и ЕС." 
						
Сръбският премиер Воислав Кощуница каза, че Сърбия иска да продължат преговорите между Белград и Прищина, за да се реши въпросът за статута. [Гети Имиджис]
						Едностранно решение ще бъде опасно по няколко причини. Първо, то ще раздели ЕС и региона и така ще разруши всичко, постигнато през годините, за засилване на регионалната стабилност и интеграцията. Балканските държави трябва да могат да кажат, че Европа и Съединените щати искат плана на Ахтисаари, и след като искаме да сме част от всички евроатлантически клубове, какъв друг избор имаме. Всъщност обединеният глас на Съвета за сигурност – ЕС/САЩ ще им позволи да прехвърлят вината и всички да са спокойни. 
						При липса на единодушие между Съвета за сигурност, ЕС и САЩ въпросът за Сърбия ще играе още по-голяма роля. Докато Албания ще бъде сред първите, които ще открият свое представителство в Прищина, останалите страни от региона ще трябва да претеглят нещата по-внимателно. Например Черна гора, която иска да е в добри отношения със Сърбия, няма да е сред първите държави, които ще признаят Косово. Македония има по-малко да губи и не може да си позволи да създаде настроения сред албанското си малцинство. За България и Румъния, както и за Черна гора, ще е по-добре да са сред последните държави, признали Косово, а не сред първите. Босна няма да е в състояние да признае страната заради дестабилизиращия ефект, който подобно решение би имало върху слабата федерация. Хърватия и Словения могат да си позволят да заемат неутрална позиция по целия въпрос. 
						Докато Великобритания е категорична в подкрепата си за плана на Ахтисаари, предложението за нови преговори между албанците и сърбите, направено от френския президент Никола Саркози, не бе посрещнато добре в Косово. 
						Белград ще продължи да отлага окончателното решение за Косово, разчитайки на помощта на Русия, с цел да убеди колкото се може повече държави, че едно независимо Косово ще бъде опасен международен прецедент. Затова дипломатическата атака на Белград е насочена главно към членовете на Съвета за сигурност, които още не са взели решение – Словакия, Южна Африка и Индонезия – но и към държави, членки на ЕС, които биха имали проблеми със собствените си сепаратисти в резултат на отделянето на Косово. 
						Премиерът Воислав Кощуница бе казал, че Белград ще настоява за продължаване на преговорите с Прищина, като в същото време иска тези преговори да не са обвързани със срокове или предварително договорени резултати в случай на провал. Белград поиска и нов международен посредник. 
						Същевременно Белград ще се постарае да консолидира позицията си в Косово, най-вече в северната част на провинцията, която няма силни връзки с Прищина. Основният проблем обаче е, че едва 40 000 от останалите в Косово 130 000 сърби живеят в северната част, а другите живеят в анклави, заобиколени от населени с албанци региони. 
						Министърът за Косово и Метохия Слободан Самарджич бе казал, че Сърбия смята да инвестира в Косово и да направи всичко по силите си, за да гарантира максимално възможно присъствие на своите институции в провинцията. 
						Дори и да оставим настрана външните фактори, едностранното обявяване на независимост няма да е добре за Косово. Макар че ЮНМИК може да остане, няма да е възможно да започне нова мисия на ЕС. ООН също няма да бъде приета с отворени обятия, а сред ЕС ще има разделение. Най-важното е, че Балканите отново ще бъдат застрашени от нестабилност.

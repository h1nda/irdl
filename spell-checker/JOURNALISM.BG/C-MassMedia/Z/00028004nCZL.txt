Черна гора и Македония са близо до признаване на независимостта на Косово
					09/10/2008
					 
						ПОДГОРИЦА, Черна гора -- Според съобщенията Черна гора и Македония са на прага на признаването на независимостта на Косово. Черногорският всекидневник "Виести" съобщи, че правителството в Подгорица по всяка вероятност ще реши да направи това на своето заседание в четвъртък (9 октомври), въпреки че по процедурни причини съобщението за това може да бъде отложено с няколко дена. Миналата седмица министър-председателят Мило Джуканович, външният министър Милан Рочен и президентът Филип Вуянович заявиха, че признаването на Косово от Черна гора сега е просто формалност. В сряда обаче Черна гора гласува в подкрепа на предложената от Сърбия резолюция на ООН, с която се иска от Международния съд да се произнесе по законността на декларацията за независимост на Косово.
						Междувременно в Скопие парламентът реши да проведе обсъждане на резолюция за признаване на независимостта на Косово на заседанието си в четвъртък. По време на среща късно вечерта в сряда представителите на парламентарните партии и председателят на парламента Трайко Веляновски решиха да добавят в дневния ред резолюцията за Косово като спешен въпрос. (РТРС, Виести, МИА, Макфакс, Вечер, МРТ, ФоНет, Бета - 09/10/08)

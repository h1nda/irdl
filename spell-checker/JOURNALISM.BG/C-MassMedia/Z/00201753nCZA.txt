Магистрала Коридор 10 е заложник на дълга
					13/08/2011
					Вместо да строят пътища, работниците от компанията "Нибенс Груп" ги блокираха, за да получат заплатите си.
					От Биляна Пекушич за Southeast European Times в Белград - 13/08/2011 
 
					 
						
Пътностроителни работници в Сърбия. [Ройтерс]
						Работниците в най-голямата пътностроителна компания в Сърбия, "Нибенс Груп", твърдят, че не са получавали заплати от месеци - макар че строят най-важната транстортна артерия за страната и поддържат 40% от пътищата. 
						Артерията, свързваща Белград с граничния контролно-пропускателен пункт Хоргос, Унгария, е част от Паневропейския Коридор 10. 
						"Нибенс" е затънала в дългова, като всичките й постъпления отиват за изплащане на задълженията към кредиторите й. Съобщава се, че тя дължи около 130 милиона евро на 14 различни банки. Заемите са с изключително високи лихви, достигащи до 36%. Така за заплатите на работниците не остава почти нищо. 
						Междувременно през май собственикът Мило Джурашкович бе арестуван по подозрения в незаконно присвояване на 32 милиона евро от една от неговите фирми. 
						"Компанията е сключила договори [след арестуването на Джурашкович], според които бъдещите й приходи ще отиват директно при тях, като за заплати и за други дейности, свързани с работата, няма да остане нищо", каза за SETimes Джуро Тривунац, работник от "Нибенс". 
						Като блокираха пътищата миналия месец, работниците успяха да упражнят натиск и да получат възнаграждението си за април. Но все пак остават много седмици, за които те не са получили заплатите си. 
						"Едномесечна заплата не означава нищо", каза Милан Йованович, който оглавява клона на "Нибенс" на белградския профсъюз на пътностроителните работници. "Все още нямаме никакви материали, за да работим, петрол, асфалт, резервни части или пари, за да регистрираме камионите." 
						Протестът ще продължи, докато работниците не получат всички пари, които им дължи компанията и докато компанията не осигури достатъчно ресурси, за да довършат работата, добави той. 
						Сръбската полиция обаче реши да предотврати демонстрациите на работниците на строежа на Коридор 10 на основата на решение на правителството от миналата година, което забранява блокирането на пътищата. 
						Милутин Гашевич, лицето за връзка с "Нибенс Груп", каза за SETimes, че компанията е постигнала споразумение с банките и правителството преди два месеца. "Но това споразумение не бе изпълнено", каза Гашевич. 
						В края на миналия месец профсъюзни представители от "Нибенс" се срещнаха с премиера Мирко Цветкович. Той каза, че очаква 14-те банки да решат проблема и да отворят замразените сметки на компанията. 
						Представителите на профсъюза обаче не бяха доволни. Те твърдят, че банките и правителството представят положението в прекалено благоприятна светлина. 
						"Как е възможно собственикът на нашата компания да получи толкова много заеми? Могъл е да го направи [само] с помощта на държавата", каза за SETimes председателят на независимия профсъюз на пътностроителните работници на Сърбия Соня Вуканович. 
						Представител от банка "АИК" каза, че банките просто са се споразумели да преструктурират съществуващата система на дейността си и че правителството трябва да осигури компенсации за неизплатените заплати. 
						Правителството твърди точно обратното - че е ред на банките да действат. Междувременно машините на Коридор 10 не работят.

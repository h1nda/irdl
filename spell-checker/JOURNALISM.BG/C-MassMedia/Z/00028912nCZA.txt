Археологическо откритие хвърля светлина върху илирите
					08/01/2009
					Откриването на илирийски търговски пункт дава допълнителна информация за древните народи на Балканския полуостров.
					(Различни източници)
 
					 
						
Археолозите са открили много предмети, включително повече от 30 илирийски кораба, натоварени с римски амфори. [Университета в Мостар]
						След няколко седмици на интензивни разкопки археологически екип от Университета в Осло съобщи миналия месец за находка, която може да промени писмената история за един период от съществуването на илирите. 
						Илирийски търговски пункт в граничната област между Хърватия и Босна и Херцеговина (БиХ) хвърля светлина върху непознат аспект от живота на този древен народ на Балканския полуостров. 
						Доцент Марина Прусак е ръководител на археологическия екип, открил следите от търговския пункт. "Нашето откритие е важно за разбирането на културната идентичност на Балканите през древността," заяви тя. 
						Откритието – което е първо по рода си – се състои от развалини на селище и останки от пристанище, което вероятно е функционирало като търговски пункт. Археолозите са намерили много потънали кораби, натоварени със съдове за вино, или амфори, датиращи от І в. пр.н.е. Многото открити парчета от керамични съдове показват, че това е бил голям търговски пункт. 
						Десило, където екипът прави своите разкопки, се намира на 20 км от брега в алувиална равнина край река Неретва. "Десило се намира в най-вътрешния край на тих залив, където е било естествено стоките да се прехвърлят на по-малки кораби, затова мястото е било идеално за вътрешно търговско пристанище. Ние знаехме, че ако намерим пристанище, то ще бъде рядък пример за място за срещи в тази непроходима местност," заяви Прусак за “Сайънс Дейли”. 
						Илирите са индоевропейско племе, което се появява в западната част на Балканския полуостров около 1000 г. пр.н.е. - период, който съвпада с края на бронзовата епоха и началото на желязната епоха. Те са обитавали по-голямата част от района през следващото хилядолетие. 
						В своя апогей древна Илирия е обхващала адриатическото крайбрежие и планинските вътрешни райони на Западните Балкани - днешна Албания, Словения, Далмация, Хърватия, БиХ, Косово, Черна гора и Сърбия - включително за известен период и региона на Молоса (Епир) в Северозападна Гърция. 
						Илирите са завладени от римляните през І в. пр.н.е. По-късно териториите на илирите стават провинции на Римската империя и на Византия. 
						Откритието на норвежкия екип и неговото тълкуване подчертават древните търговски връзки между римляни и илири и показват, че илирите не са били само воини и пирати, както някои историци ги описват, но и хора, които са развивали своята икономика и търговия. 
						При определянето на възрастта на амфорите учените открили данни, че корабите са потънали през период от почти един век, което показва, че те не са били нападнати от римляните пиратски кораби. 
						Според археолога Адам Линдхаген, който е специалист по римски амфори и който участва в експедицията, това е най-важната находка, открита досега от епохата на илирите.

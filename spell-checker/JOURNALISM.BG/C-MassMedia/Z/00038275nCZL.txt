Кметът на град в Косово бе осъден за изнудване и незаконно притежание на оръжие
					22/04/2011
					
						ПРИЩИНА, Косово -- Съдийски състав на ЮЛЕКС от Окръжния съд в Прищина призна за виновен кмета на Качаник, Джабир Жарку, в изнудване и незаконно притежание на оръжие. Процесът завърши в четвъртък (21 април), като Жарку бе осъден на три години затвор и глоба от 1 500 евро. Същата присъда бе издадена и срещу Арсим Колши, помощник на Жарку, а другите подсъдими по делото, Бесник Хасани и Нусрет Цена, бяха осъдени на по 14 месеца затвор. Всички те са обвинени в оказване на натиск върху група бизнесмени да се откажат от приватизационен процес, който Жарку и неговата група искали за себе си. Жарку настоя, че процесът е бил политически мотивиран, а адвокатът му обеща да обжалва решението. Кметът може да остане на поста си, докато присъдата не стане окончателна. (Зъри, Косова Сот, Експрес, Коха Диторе - 22/04/11)

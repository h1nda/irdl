Гръцки съд одобри екстрадирането на заподозрян в убийството на Джинджич 
					
				
					24/08/2004
				
				
						Гръцки съд одобри екстрадирането в Сърбия и Черна гора на основен заподозрян в убийството на сръбския премиер Зоран Джинджич през март 2003 г. 
					
				
						(Интърнешънъл херълд трибюн - 24/08/04; АФП, Си Ен Ен, Би Би Си, Гласът на Америка, Радио Б92, Танюг - 23/08/04)
 
					
				 
					
Убитият премиер Зоран Джинджич искаше да предприеме сурови мерки срещу организираната престъпност и да засили сътрудничеството с трибунала на ООН за военни престъпления в Хага. [АФП]
					
							Гръцки апелативен съд разпореди Деян Миленкович, основен заподозрян в убийството на сръбския премиер Зоран Джинджич през март 2003 г., да бъде екстрадиран в Сърбия и Черна гора. 
						
					
							"Съставът на апелативния съд гласува за екстрадирането на Миленкович", е казал представител на съда в Солун в понеделник (23 август), цитиран от АФП. 
						
					
							Миленкович беше арестуван в северния пристанищен град на 16 юли по силата на международна заповед за арест, след като се бе укривал повече от 15 месеца. Представител на полицията каза, че по време на задържането му той носел пътническа чанта с "много пари", но не бил въоръжен и не е имал документ за самоличност.
						
					
							По-малко от две седмици след ареста Белград изпрати на гръцките власти официална молба за екстрадиране. Освен документацията, състояща се от повече от 100 страници, която придружаваше първоначалната молба, след това Белград предостави и други материали, включително копия на законите, по силата на които са предявени обвиненията срещу заподозрения. 
						
					
							Миленкович, на 34 години, не е използвал правото си да обжалва решението на гръцкия съд, като казал, че е готов да се изправи пред съда в родината си и да докаже своята невинност. Все още не е съобщено кога той ще бъде екстрадиран. Според репортаж на АФП екстрадирането му първо трябва да бъде одобрено официално от гръцкия министър на правосъдието Анастасиос Папалигурас.
						
					
							След връщането на Миленкович в Сърбия се очаква той да бъде изправен пред специален съд срещу организираната престъпност, който разглежда делата на лицата, заподозрени в убийството на Джинджич. 
						
					
							Миленкович, известен също и като Бъгси, е сред 13-те предполагаеми босове на престъпни организации и паравоенни формирования, обвинени за участие в убийството на първия демократично избран премиер на Сърбия след Втората световна война. Според сръбските прокурори той е член на организираната престъпна групировка, наречена “Земунски клан”, за която се смята, че е ръководила заговора срещу Джинджич.
						
					
							Пет от 13-те заподозрени – включително Звездан Йованович, човекът, за когото се смята, че е произвел фаталния изстрел – сега са изправени пред специалния съд в Белград. Милорад Лукович, бивш командир на паравоенна част и предполагаем организатор на заговора за убийството, се предаде на полицията през май, около пет месеца след началото на съдебния процес. 
						
					
							Джинджич бе убит от снайперистки изстрел при излизане от колата си пред сградата на сръбското правителство на 12 март 2003 г. 
						
					
							Миленкович е и главният заподозрян в провалилия се опит за убийство на Джинджич на 21 февруари 2003 г. Камионът, шофиран от него, навлязъл в платното, в което се движела колоната автомобили на Джинджич, и едва не блъснал колата, в която се намирал премиерът. Скоро след арестуването му той е бил освободен, а след това е изчезнал.
						
					
							Като обясни проточилата се процедура по екстрадирането с техническа грешка, сръбският министър на правосъдието Зоран Стоякович каза, че съдебният процес срещу Миленкович вероятно ще бъде отложен, "за да могат адвокатите му да разполагат с повече време за подготовка по делото". 
						
					
							Целта на убийството на Джинджич според сръбските власти е била да се свали прозападното правителство на Сърбия и да се върнат на власт съюзниците на бившия югославски президент Слободан Милошевич.
						
					
							Джинджич, който игра основна роля при екстрадирането на Слободан Милошевич в Хага, искаше да подобри сътрудничеството между Сърбия и трибунала на ООН за военни престъпления и да предприеме сурови мерки срещу организираната престъпност в родината си.

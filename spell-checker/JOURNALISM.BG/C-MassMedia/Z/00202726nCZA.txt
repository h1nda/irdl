Гърция и Турция вдигат пара около произхода на геврека
					19/04/2012
					Нов спор между Турция и Гърция във връзка с претенции за собственост върху произхода на геврека.
					От Менекше Токяй за Southeast European Times от Истанбул -- 19/04/12
 
					 
						
Геврекът е традиционен вид тестено изделие. [Ройтерс]
						Предприемайки ход, който гърците трудно могат да преглътнат, Истанбулската задруга на търговците на гевреци внесе този месец петиция в Истанбулския съюз на задругите на майсторите и занаятчиите (ISTESOB) с молба задругата да вземе мерки за защита на геврека - тестено изделие, поръсено с препечен сусам - чрез национален и международен патент, който да отхвърли претенциите на Гърция за произхода му. 
						Геврекът [тур. simit] е един от най-консумираните хранителни продукти в Турция, където се предлага на закуска и обяд. Продавачи на гевреци се срещат на почти всеки ъгъл във всеки град. 
						"Геврекът е нещо като символ на Истанбул. Той е неделима част от турската култура и наш хранителен продукт номер едно както за бедните, така и за богатите граждани. Като продавач на гевреци лично бих се засрамил, ако го застигне същата съдба като други наши традиционни продукти, които са били присвоени от чужденци," каза за SETimes Осман Йълдъръм, 32-годишен продавач на гевреци в квартал Саръйер в Истанбул.
						Не за първи път двете съседки влизат в културни пререкания. Традиционни десерти като баклавата и локума, както и куклените герои от театъра на сенките Хадживат и Карагьоз, са били предмет на подобни спорове в миналото 
						Турският патентен институт обяви през януари, че е готов да подкрепи търговските камари и НПО, които настояват да регистрират своите местни стоки, предаде Анадолската информационна агенция. 
						Дебатът върху гевреците започна, когато гръцкият всекидневник "Елефтерос Типос" отдели цяла страница за произхода на геврека, твърдейки, че "геврекът е познат още преди Христа и е бил популярна храна както в Истанбул, така и в Солун по времето на Византия."
						Председателят на Задругата на търговците на гевреци в Истанбул, Зеки Сами Йоздемир, каза за SETimes, че геврекът е част от турската култура. 
						"Има голяма разлика между нашия геврек и този, който се продава в Гърция под наименованието "кулури", обясни той. "Начините на приготвяне, външният вид и качеството на сусама са различни."
						Според Йоздемир е нормално гръцките и турските храни да си приличат като резултат от дълбоките корени, свързващи двете страни от времето на Османската империя. 
						"С гордост можем да предоставим на съответните власти всички наши исторически и технически документи, за да се проследи неговият произход... в нашите османски корени, които датират приблизително от XVI в.," добави той.
						Един грък, интервюиран на улицата, обаче не мисли, че той е от същата линия. 
						"Не смятам, че геврекът принадлежи на някого," каза за SETimes 60-годишният търговец на централния площад "Омония", който се представи само като Йоргос.
						"Това е основна храна. Цял живот продавам гевреци. Всеки идва при мен и иска да си купи "солунски геврек" [гр. koulouri Thessalonikis] - така го знаят. Ако беше турски, нямаше ли да му викат по друг начин, както ние казваме "турско кафе"?", добави той. 
						Елизабет Кукумерия, главен секретар на Солунската асоциация на пекарите, е съгласна. 
						"Всеки може да твърди, че е направил първия геврек, но исторически е документирано, че той датира от епохата на Византия, когато са го наричали коликион," каза тя за SETimes. 
						"Наскоро имах група италианци, които посетиха нашата фурна и всички искаха да си купят "солунски геврек". Всички го знаят под това име. Никога не сме използвали промоционални кампании в тази посока," обясни тя. 
						"Всички имаме склонност да назоваваме нещата. Но традициите са много по-силни от всички закони, забрани или имена. Наистина вярвам, че това са по-скоро фойерверки за предизвикване на някакъв рекламен шум," каза Кукумерия. 
						
						Кореспондентът на SETimes в Атина Мария Паравантес участва в изготвянето на статията.
					
					
				
			
					 
					
 
 

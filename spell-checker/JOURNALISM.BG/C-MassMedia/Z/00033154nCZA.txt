Разгорещен дебат по плана за Косово
					25/01/2010
					Сръбският президент и министърът на външните работи на Косово влязоха в спор пред Съвета за сигурност на ООН във връзка с ръководените от Белград паралелни структури и стратегията, която би ограничила тяхното влияние.
					От Линда Карадаку за Southeast European Times от Прищина -- 25/01/10
 
					 
						
Ръководителят на ЮНМИК Ламберто Заниер (вдясно) докладва пред Съвета за сигурност на ООН в петък (22 януари). [ООН]
						Съветът за сигурност на ООН проведе заседание в петък (22 януари), за да обсъди настоящата ситуация в Косово. Той изслуша ръководителя на мисията на ООН в Косово Ламберто Заниер, който заяви, че ситуацията като цяло е спокойна, но отбеляза, че съществува риск от дестабилизация. 
						Заниер посочи, че етническото напрежение и проблемите с доставките на електроенергия усложняват живота на хората на север от река Ибър, където етническите сърби са създали паралелни структури на управление с одобрението на Белград. Липсата на споразумение между електроразпределителните дружества в Косово и Сърбия води до прекъсвания на тока, като с това подхранва гнева на местните жители. 
						ЮНМИК "трябва да продължи да контролира процеса на възстановяване и да следи ситуацията отблизо, за да гарантира стабилността", каза Заниер. 
						Съветът за сигурност изслуша и сръбския президент Борис Тадич, както и министъра на външните работи на Косово Скендер Хюсени, между които възникна спор заради паралелните структури. Хюсени атакува решението на Сърбия да предложи свои прокурори и съдии за съдилищата в Косово, като заяви, че Белград е показал ясната си цел да "подкопава продължаващия процес на децентрализация". 
						"Това е и опит за осуетяване и подкопаване на съвместните усилия на ЮЛЕКС и косовските власти за възстановяване на законността и реда в Косово чрез създаване на многоетнически институции", каза Хюсени, като добави, че паралелните структури са "неприемливи" и "трябва да бъдат разпуснати". 
						Тадич обаче заяви, че институциите са законни и че единствените "паралелни институции" са тези, които са били създадени в резултат на едностранното обявяване на независимост от Косово през 2008 г., което Сърбия отказва да признае. 
						Той остро разкритикува плана, изготвен от Международната гражданска служба в Косово със съдействието на правителството на Косово, който предвижда до средата на годината да бъде създадена община Северна Митровица. Косовските лидери изразяват надежда, че това ще изолира подкрепяните от Белград институции и ще помогне на Прищина да разшири своята власт. 
						"Тази стратегия може да бъде изпълнена само с прилагането на пакет от драконовски, недемократични мерки по отношение на сръбската общност в Северно Косово”, заяви Тадич. "Тези, които я обявяват - те и само те - трябва да носят отговорността за дестабилизиращата атмосфера, която подобни подклаждащи конфликтни планове целят да създадат." 
						Сръбският президент потвърди за пореден път, че неговата страна се противопоставя на независимостта на Косово, и настоя за необходимостта от нови преговори за статута - идея, която според Прищина въобще не подлежи на обсъждане. 
						Всеки план за "интеграция на Северно Косово в така наречената държава Косово е неприемлив за Сърбия... [и] никога няма да се осъществи", заяви Тадич.

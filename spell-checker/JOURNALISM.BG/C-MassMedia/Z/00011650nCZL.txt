ЕК предлага свободна търговия със Северен Кипър
30/07/2004
Нови предложения на Европейската комисия ще сложат край на продължителното ембарго, наложено на кипърските турци, и ще предоставят помощ от 259 млн. евро. Еврокомисарят по разширяването Гюнтер Ферхойген каза, че целта е да се сложи край на изолацията на областта.
От Мустафа Азизоглу за Southeast European Times от Истанбул - 30/07/04
 
 
Кипърски турци (вляво) и британски туристи показват личните си карти на кипърски турски контролен пункт в разделената столица Никозия. ЕК предприема стъпки за прекратяване на изолацията на Северен Кипър, включително либерализиране на търговията. [АФП]
Чрез ход, който се възприема като признание за подкрепата на кипърските турци за международните усилия за обединение на Кипър, Европейската комисия (ЕК) обяви комплект от предложения, които включват либерализиране на търговията със северната част на острова, както и помощ от 259 млн. евро.
Еврокомисарят по разширяването Гюнтер Ферхойген каза, че ЕС остава верен на дългосрочната си цел за обединение на гръцката и турската част на Кипър. "Целта на този пакет е да се сложи край на изолацията на кипърските турци и ние използваме различни инструменти, за да постигнем това", каза той.
По време на референдум, проведен на 24 април, кипърските гърци отхвърлиха подкрепяния от ООН план за обединение, докато кипърските турци го одобриха. В резултат на разделения вот само гръцката част на Кипър стана член на ЕС на 1 май.
"Би било най-малкото нечестно да оставим [кипърските турци] зад борда", каза Ферхойген.
На "Севернокипърската турска република" (СКТР), която е призната единствено от Турция, е наложено международно ембарго и санкции от 1974 г. Продукти на кипърските турци в момента не могат да се изнасят в чужбина под името на СКТР. Но новите предложения ще разрешат свободната търговия със Северен Кипър за всички стоки, с изключение на хранителни продукти.
Сред потенциалните проекти, които ще бъдат финансирани от ЕС, Ферхойген спомена такива примери, като пречиствателни станции, възстановяване на медни рудници и - в дългосрочен аспект - туристически начинания, помощи за селското стопанство и инфраструктурни проекти, включително в областта на електроснабдяването и телекомуникациите. Той каза, че ЕС ще се стреми да подкрепя съвместни проекти, в които учатват властите и на кипърските турци, и на кипърските гърци.
Предложенията, които ще влязат в сила след срещата на Европейския съвет през септември, включват и регулиране на търговията през "Зелената линия", която разделя двете общности на острова.
Макар тези действия на ЕК да представляват важен политически момент за кипърските турци, Ферхойген неколкократно подчерта, че предложенията не представляват пряко или косвено признание на СКТР. "Определено не сме ни най-малко заинтересувани да видим една турска минидържава в Източното Средиземноморие", каза той.
Въпреки това тези предложения бяха посрещнати с тревога от Гърция и от кипърските гърци. Говорителят на гръцкото министерство на външните работи Йоргос Кумуцакос определи като "негативен момент" идеята за преки контакти на ЕС със СКТР по икономически въпроси. Министърът на външните работи на кипърските гърци Йоргос Якову междувременно каза, че пакетът се базира на погрешни политически предположения и на закони, които нямат солидна база.
Гръцката страна се противопоставя най-твърдо на условията за свободна търговия, по които няма право на вето. Но не се очаква нито Гърция, нито кипърските гърци да се противопоставят на помощта от 259 млн. евро, която трябва да се гласува единодушно от Европейския съвет.

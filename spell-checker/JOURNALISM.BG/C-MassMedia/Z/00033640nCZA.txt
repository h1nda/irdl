Коментари на румънския външен министър предизвикаха възмущение
					04/03/2010
					Ромите настояват външният министър Теодор Баконски да подаде оставка след очевидно етническа обида срещу тяхната общност. Няколко НПО осъдиха неговите забележки.
					От Паул Чокою за Southeast European Times от Букурещ -- 04/03/10
 
					 
						
Румънският външен министър Теодор Баконски. [www.gov.ro] 
						Представители на ромската общност в Букурещ - около 500 души, придружени от симпатизанти - протестираха пред сградата на румънското правителство миналата седмица с настояване за оставката на външния министър Теодор Баконски. В публични коментари на 11 февруари той направи връзка между етническото малцинство и престъпността, обосновавайки се с психологията му. 
						 "Имаме някои психологически, свързани с престъпността проблеми в някои румънски общности [зад граница], особено сред етническите ромски общности," каза Баконски след среща с френския държавен секретар по европейските въпроси Пиер Льолуш. 
						Льолуш посети Букурещ миналия месец в търсене на помощ относно проблема със самонастанилите се ромски имигранти във Франция. 
						Пет НПО - Агенция "Актив Уоч-Прес Мониторинг", Ромският граждански съюз в Румъния, Центърът за правни ресурси, Проевропейската лига и Романи КРИСС - незабавно осъдиха коментарите на Баконски. 
						 "Министърът пряко обвързва престъпността с етническа принадлежност... той предлага биологическо обяснение за обвързването на престъпността с етническата принадлежност, обяснение, характерно за нацистка Германия, когато "оправдава" Холокоста," се казва в писмо, изпратено от организаторите. 
						В него се призовава за незабавната оставка на Баконски и се казва още: "Баконски вероятно не е наясно, че обвързването на престъпност с етническа принадлежност, т.нар. "расово профилиране", не е нито в духа, нито в текстовете на европейското право от XXI в." 
						"Изявленията на Баконски грубо нарушават правото на достойнство на ромите като румънски и европейски граждани. Нещо повече, изявлението му представлява нарушение на румънското и европейското антидискриминационно законодателство," пише в него. 
						Обидната фраза бе бързо премахната от съобщението за пресата на уебсайта на външното министерство, което отхвърли "расистките и етнически" тълкувания на изявленията на Баконски. 
						Министерството се опита да обясни думите му като гаф и покани петте НПО на среща за "честен обмен на мнения". Организациите отклониха поканата. 
						Президентът Траян Бъсеску защити Баконски миналата седмица с думите, че Румъния има опетнен имидж в чужбина заради ромските просяци на "всеки уличен ъгъл". Той подчерта, че най-добрият начин ромите да подобрят публичния си имидж е да "изпратят децата си на училище". Неговите забележки бяха посрещнати с бурни протести от ромите, присъствали на срещата. Апострофиращите бяха изведени от залата. 
						Това е вторият скандал за три години, предизвикан от румънски държавни служители и свързан с етническите роми от страната, живеещи зад граница. Последният път бе през ноември 2007 г. на фона на засилени антиромски настроения в Италия след бруталното убийство на италианка. Тогавашният външен министър на Румъния, Адриан Чорояну, каза, че хората, като заподозрения убиец, трябвало или да бъдат пратени в изгнание в пустинята, или да изтърпят военно наказание. 
						Около 8 000 етнически ромски имигранти бяха изпратени обратно в Румъния през 2009 г. от френските власти след получаване на финансови стимули. Повечето роми във Франция обаче отказаха да се върнат.

Цървенковски: "2007 година беше провал за кандидатурите на Македония за НАТО и ЕС".
					20/12/2007
					 
						СКОПИЕ, Македония -- Тази година беше провал за Македония, що се касае до стратегическите евро-атлантически цели на страната, заяви в сряда (19 декември) президентът Бранко Цървенковски в своето традиционно годишно обръщение към парламента. "Нашата цел през изтеклата година беше да получим дата за започване на преговорите за присъединяване към ЕС и да осъществим всички реформи, които биха ни позволили да получим покана за членство от НАТО. Днес, непосредствено преди края на годината, ние трябва да признаем, че целите, които си бяхме поставили, не са постигнати", каза президентът. Той призова за прекратяване на вътрешнополитическите борби, които според него са забавили реформите и са уронили престижа на Македония зад граница. Цървенковски засегна също така и въпроса за Косово, като подчерта, че интересите на Македония диктуват изграждането на добри отношения и с Прищина, и с Белград. (Вечер, Дневник - 20/12/07; Макфакс, A1 - 19/12/07)

Бучковски кани турски компании да инвестират в Македония
					17/03/2005
					Македонският премиер Владо Бучковски, който е на двудневно посещение в Турция, призова за засилване на двустранните икономически връзки. Като се имат предвид добрите им политически и културни отношения, Македония и Турция имат голям потенциал да разширят икономическото си сътрудничество, каза той.
					(MИА, Вечер, Македонска телевизия - 17/03/05; Търкиш прес, Търкиш дейли нюз, МИА, Макфакс, Дневник, Утрински весник, Reporter.gr - 16/03/05) 
 
					 
						
Македонският премиер Владо Бучковски (всясно) и турският му колега Реджеп Тайъп Ердоган се срещнаха в Анкара във вторник (15 март). [АФП] 
						В сряда (16 март) македонският премиер Владо Бучковски покани турски компании да инвестират в страната му, като обеща подкрепата на Скопие за всякакви мерки, които ще засилят двустранните икономически връзки. 
						Към октомври 2004 г. турските инвестиции в Македония са възлизали на по-малко от 16 млн. евро, каза Бучковски при откриване на турско-македонския бизнесфорум в Истанбул. Двете страни имат голям икономически потенциал да засилят двустранното си сътрудничество, като се имат предвид традиционно добрите им политически и културни връзки, добави той. 
						Политиката на Македония, каза Бучковски, се базира на четири основни принципа: равнопоставеност на националните и чуждите инвестиции, пълна защита на правата на собствениците, институционална прозрачност и върховенство на закона. Властите планират също да реализират мерки за по-нататъшното подобряване на бизнессредата чрез предоставяне на възможности за инвестиране в телекомуникациите и в енергийния сектор на страната, в газовата и нефтената промишленост, както и в туризма. Той посочи също и възможността за съвместно турско-македонско участие в строителни проекти на пазари в трети страни. 
						Бучковски изрази увереността си в успеха на двустранното споразумение за икономическо сътрудничество, подписано в Анкара във вторник. Той каза, че очаква турските инвестиции в Македония да достигнат почти 60 млн. евро до края на годината. 
						След като пристигна в Анкара във вторник, Бучковски се срещна с турския си колега Реджеп Тайъп Ердоган, който отбеляза, че "сътрудничеството между Турция и Македония се развива и разнообразява." 
						В края на 2004 г. търговският обем между двете страни е бил почти 150 млн. евро, което "изобщо не е достатъчно", каза Ердоган на пресконференция след разговорите си с Бучковски. Той добави, че мерките, за които са се договорили двамата лидери, ще разчистят пътя за неговото увеличаване. 
						Като се съгласи с очакванията на Ердоган, Бучковски каза също, че е необходимо да се преразгледа съществуващото споразумение за свободна търговия между двете страни, за да се решат някои проблеми, с които се сблъскват турските и македонските компании. 
						Според съобщения в македонската преса мерки в тази насока вероятно ще бъдат предприети през април, когато се очаква турска делегация да посети Скопие, месец преди посещението на Ердоган в страната. 
						Във вторник Ердоган изрази също подкрепата на Анкара за кандидатурата на Македония за членство в НАТО и нейната решимост да продължи политическото и икономическо сътрудничество, включително и в борбата срещу тероризма и организираната престъпност. Според съобщенията той е предложил на Македония и помощ за възстановяване на мост от отоманската епоха, построен по време на управлението на султан Мехмед II Завоевателя. 
						''Отношенията с дълбоки корени, почиващи на общата история и културни ценности на Турция и Македония, са основа за стабилно приятелство между двете страни,'' каза той.

Предполагаем терорист самоубиец бе застрелян от турската полиция 
					01/07/2005
					Турската полиция застреля в петък предполагаем терорист самоубиец пред министерството на правосъдието в Анкара, след като той се е опитал да задейства взривно устройство.
					(AФП, Ройтерс, Би Би Си, Си Ен Ен, Ай Ти Ен, НТВ Ем Ес Ен Би Си, Синхуа - 01/07/05)
 
					 
						
Турски следователи претърсват тялото на предполагаемия терорист самоубиец, застрелян от полицията в петък (1 юли), след като според съобщенията той се е опитал да се самовзриви пред министерството на правосъдието. [AФП]
						Турската полиция уби в петък (1 юли) предполагаем терорист самоубиец, след като той се е опитал да задейства взривно устройство пред министерството на правосъдието. Инцидентът е станал към 9:15 ч. местно време, според Ройтерс. 
						Телевизионен репортаж показа мъж на около тридесет години да бяга към пълния с хора "Гювен парк" в Анкара с ръце зад гърба с поставени на тях белезници. Тогава той бе застрелян от преследващите го полицаи. 
						Според съобщенията мъжът се е опитал да влезе в министерството на правосъдието, когато устройство, за което се смята, че е било бомба, задействало металните детектори. Според съобщенията когато полицията започнала да го претърсва, мъжът изпаднал в паника и издърпал взривателя на бомбата, но основният експлозив не се взривил. Двама полицаи обаче са с леки наранявания. Накрая мъжът успял да избяга на улицата по посока на парка. 
						Анадолската осведомителна агенция е установила самоличността на мъжа, чието име е Мухамед Акюрт. Според "Си Ен Ен тюрк" се предполага, че той е член на нелегалната групировка "Фронт на великите източни ислямски нашественици". 
						След инцидента полицията отцепи района, който се намира в оживен административен център на столицата, докато агентите от подразделението за обезвреждане на бомби претърсваха тялото. Репортерите на мястото на произшествието казаха, че експерт по обезвреждане на бомби със защитно облекло свалил ризата на мъжа, а след това и жълтокафяв цилиндър с излизащи от него жици. 
						Министърът на правосъдието Джемил Чичек се опита да омаловажи инцидента, който се случи в близост до други правителствени сгради, включително канцелариите на турския премиер Реджеп Тайип Ердоган. 
						"Тази случка не е важна и не засяга нашите задължения," каза Чичек пред репортери пред министерството. Без да дава други подробности, той каза: "Води се разследване." 
						Подобен инцидент стана в източния град Сиирт преди около шест седмици, когато двама предполагаеми членове на бунтовническата Кюрдска работническа партия (ПКК) загинаха при провалил се опит да взривят канцеларията на областния управител. 
						През юни миналата година левичарска групировка пое отговорността за избухнала бомба в хотел в Анкара, където трябваше да отседнат президентът на САЩ Джордж У. Буш и други официални лица по време на срещата на върха на НАТО. 
						През ноември 2003 г. повече 60 души загинаха при четири опустошителни атентата на самовзривили се терористи срещу еврейски и британски цели в Истанбул. Групировка, свързана с мрежата "Ал Кайда" на Осама бен Ладен, пое отговорност за атентатите. В момента десетки обвиняеми са изправени пред съда във връзка с тези атентати.

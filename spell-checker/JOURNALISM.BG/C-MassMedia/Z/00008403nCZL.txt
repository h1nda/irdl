Делова хроника
19/09/2003
Преглед на деловите и икономическите новини от Балканите след 12 септември.
(Различни източници - 12/09/03 - 19/09/03)
 
 
Преглед на деловите и икономическите новини от Балканите след 12 септември:
МВФ подготвя доклад за неотдавнашното си посещение в Хърватия, което Съветът на директорите на МВФ ще разгледа до края на октомври, каза ръководителят на мисията Ханс Фликеншилд на 17 септември. Той добави, че окончателната оценка на изпълнението на текущото предпазно стендбай споразумение ще зависи от предоставянето на всички данни, свързани със състоянието на текущите сметки. Очаква се МВФ да проведе трети, окончателен преглед по споразумението след общите избори през ноември.
***
Международната рейтингова агенция "Стандард енд Пуърс" повиши дългосрочния рейтинг на Румъния в чуждестранна валута с една степен на BB+. Повишението бе обяснено със силната конкурентоспособност на румънската икономика. Агенцията обаче предупреди, че страната все още е изправена пред рисковете от висока инфлация и корупция.
***
Европейската комисия (EК) ще разпредели между 150 млн. и 200 млн. евро за инфраструктурни проекти по предприсъединителните програми през периода от 2004 до 2006 г., каза ръководителят на делегацията на ЕК в България Димитрис Куркулас на 16 септември. Около 50 млн. евро ще бъдат похарчени за изграждане на трансгранична инфраструктура.
***
Гръцката "Пиреус Банк Груп" обяви, че нейният филиал в Ню Йорк, "Маратон Банкинг Корпорейшън", е подписал споразумение за закупуване на 98,56 % от "Интербанк", като не се посочва за каква сума. "Интербанк" има мрежа от пет клона в град Ню Йорк. "Пиреус Банк" възнамерява да слее двете банки, за да разшири присъствието си на пазара в САЩ.
***
Първият етап от реконструкцията на белградското летище ще бъде завършен през май 2004 г., обяви министърът на транспорта на Сърбия Мария Рашета - Вукосавлевич. Ще има общо седем фази на стойност между 500 млн. и 700 млн.
***
Албания и България подписаха споразумение за митническо сътрудничество. Целта на документа е да се насърчат търговските връзки между двете страни и да се намалят митническите нарушения.
***
Турското финансово министерство издаде 10-годишни еврооблигации на стойност 1,25 млрд. долара. Дълговият инструмент има лихвен купон от 7,95 %. Целта на операцията е да се удължи срокът за погасяване на задълженията по външния дълг и да се намали тежестта върху бюджета по обслужване на дълга.
***
Сумата на банковите влогове в Босна и Херцеговина достигна своя рекорд за всички времена с 2,55 милиарда евро през първите дни на септември, според известие за пресата на централната банка на страната. Влоговете в национална валута нараснаха по-бързо отколкото тези в чужди валути, което показва увеличаване на доверието в местната икономика.

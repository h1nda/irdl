Хърватските авиолинии се присъединиха към "Стар алайънс" 
					14/01/2005
					Националният превозвач на Хърватия "Кроация еърлайнс" се присъедини към "Стар алайънс" миналия месец, като така стана част от организация, която предлага 14 000 полета дневно до 132 страни в целия свят. За хърватските граждани това означава опростени процедури по регистрация на пътниците и лесен достъп до повече дестинации.
					От Миранда Новак за Southeast European Times от Загреб – 14/01/05
 
					 
						
Хърватите вече могат да пътуват до повече дестинации от общи терминали и скоро ще могат да проверяват разписанието на полетите от обединената уеб-страница на "Стар алайънс". [Архив]
						Две регионални авиолинии -- "Кроация еърлайнс" и словенската "Адрия еъруейс" -- станаха регионални членове на асоциацията "Стар алайънс" през декември. "Стар алайънс" вече предлага 1 750 полета седмично до 21 дестинации в новите страни членки на ЕС. 
						Създадена през 1997 г. с цел да предоставя достъп до най-различни краища на света, асоциацията включва "Еър Канада", "Еър Ню Зийлънд", бразилските авиолинии, "Луфтханза", австрийските авиолинии, сингапурските авиолинии, "Спанеър", "Ю Ес еъруейс", "Азиана еърлайнс", полските авиолинии ЛОТ и "Таи еъруейс интърнешънъл". Превозвачите от асоциацията предлагат общо над 14 000 полета дневно до 755 дестинации в 132 страни. 
						Хърватските пътници вече могат да излитат от общите терминали и скоро ще могат да търсят информация за разписанията на полетите на обединената уеб-страница на "Стар алайънс". Опростени са и процедурите по регистрация на пътниците: бордовите карти вече се дават за началната дестинация, а багажът може да се изпрати до крайната дестинация. 
						Освен това пътниците вече могат да купуват билети от бюрата на "Стар алайънс", а в промоционалната програма за лица, които често пътуват със самолет, прелетените мили, даващи право на бонус, могат да се натрупват от всеки полет с авиолиния, която е член на "Стар алайънс". 
						Регионалните членове на "Стар алайънс" трябва да имат свой патрон -- настоящ член на асоциацията -- който да им помогне по-бързо и по-лесно да се интегрират в асоциацията. "Луфтханза" прие да играе тази роля за "Кроация еърлайнс" и "Адрия". 
						Според съобщения в международната преса "Стар алайънс" очаква 25 % увеличение на продажбите на корпоративни клиенти тази година. Според прогнозите авиолиниите, които членуват в групата, очакват общо продажби за повече от 1,5 млрд. евро на 35 корпоративни клиента -- с 1,2 млрд. евро повече спрямо миналата година. 
						Приъединяването към "Стар алайънс" бе основна стратегическа цел на "Кроация еърлайнс", създадена през 1990 г. Със своите 11 самолета авиолинията в момента обслужва 26 европейски дестинации с 430 полета на седмица. Като приветстваха тази стъпка, ръководители на авиолинията сравниха присъединяването към "Стар алайънс" с очакваното приемане на Хърватия в ЕС.

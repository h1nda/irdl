Ирак, Турция и САЩ засилват обмена на разузнавателни сведения в борбата срещу ПКК
					13/04/2009
					 
						БАГДАД, Ирак -- Турция, Ирак и САЩ се договориха в неделя (11 април) да засилят обмена на разузнавателна информация в борбата срещу Кюрдската работническа партия (ПКК). Трите страни основаха специален комитет за обмен на информация и намиране на ефективни пътища за преустановяване на политическите, военни и медийни действия на ПКК, заяви министърът на националната сигурност на Ирак Сирван ал Ваили. Той се изказа след среща, проведена в рамките на тристранния механизъм за борба срещу тероризма, създаден миналия ноември. В съвместна декларация трите страни заявиха, че смятат ПКК за терористична организация, чиято дейност вреди както на Турция, така и на Ирак. Иракските власти съобщиха също, че налагат забрана върху дейността на ПКК и свързаната с нея Партия на демократичното решение за Кюрдистан. „Решихме да закрием всичко, свързано с ПКК. Нашите сили имат правомощията и властта да закрият базите на ПКК,” каза Ал Ваили. (Анадолска информационна агенция, АФП, Хюриет - 12/04/09)

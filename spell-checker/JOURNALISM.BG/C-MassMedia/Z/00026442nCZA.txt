Социалистите държат ключа към следващото сръбско правителство
					15/05/2008
					Партиите и от двете страни на политическия спектър в Сърбия се опитват да спечелят подкрепата на Социалистическата партия за сформиране на ново правителство след завършилите без категоричен победител избори в неделя.
					(Блиц, Евронюз - 15/05/08; AП, Ройтерс, АФП, ДПА, РСЕ/РС, Гласът на Америка, Бета, Б92 - 14/05/08)
 
					 
						
Сръбският президент Борис Тадич заяви, че ще защитава волята на народа с всички демократични и законни средства. [Гети Имиджис]
						Прозападно ориентираният президент на Сърбия Борис Тадич заяви в сряда (14 май), че е готов да преговаря със Социалистическата партия на Сърбия (СПС) за сформиране на коалиция след завършилите без категоричен победител парламентарни избори в неделя. 
						Коалицията „За европейска Сърбия”, водена от Демократическата партия на Тадич (ДП), спечели с 39 % от гласовете и ще заеме 102 места в 250-местния парламент, но не успя да достигне мнозинство от 126 места. 
						Завършилите на второ и трето място - ултранационалистическата Сръбска радикална партия (СРП) и коалицията между Демократическата партия на Сърбия (ДПС) на бившия премиер Воислав Кощуница и "Нова Сърбия" (НС) - спечелиха съответно 78 и 30 места. Двете бързо се заеха да сформират ново правителство, но и на тях не им достигат нужните 126 места. 
						Така коалицията, водена от СПС на покойния президент Милошевич, която остана четвърта на изборите в неделя, спечелвайки 20 места в парламента, се оказа ключова за сформирането на правителство. Сега тя е ухажвана и от двата лагера - проевропейския и националистическия. 
						Тадич определи СПС като „напълно приемлив коалиционен партньор” за неговата ДС. 
						"И двете партии споделят идеалите на Социалистическия интернационал, и двете се застъпват за социална реформа, създаването на система на социална справедливост и равни възможности за всички,” каза президентът. „Това са принципите, върху които е изграден и самият ЕС." 
						Дори и да се сформира коалиция между СПС и „За европейска Сърбия”, така или иначе тя ще се нуждае от подкрепата на някои от другите четири групи, които преминаха прага от 5 %. Твърдо прозападната Либералдемократическа партия спечели 13 места, докато етническите съюзи на бошнаците, унгарците и албанците от Прешевската долина ще имат общо 7 места. 
						Позовавайки се на „огромната” подкрепа на избирателите за неговата проевропейска коалиция, Тадич разкритикува в сряда опитите на СРП и ДПС да сформират правителство, обещавайки да „защити волята на народа с всички демократични и законни мерки”. 
						Третото място на коалицията на Кощуница с 12 % показва, че избирателите отхвърлят Кощуница, твърди Тадич, добавяйки, че „политиката на омраза и агресия е загубила” срещу „политиката на продължаваща европейска интеграция". 
						Според белградския всекидневник „Блиц” ДП е предложила премиерския пост на лидера на СПС Ивица Дачич, а портфейла на капиталните инвестиции на висшия представител на СПС Милутин Мърконич. 
						Междувременно Дачич определи срещата си с Кощуница в сряда като продуктивна. 
						"Утре ще представим някои от нашите политики,” заяви той пред репортери. „Те се отнасят до пенсиите, труда, здравеопазването и образованието.” Той отказа да коментира шансовете на своята партия да се присъедини към коалиционно правителство, ръководено от ДП. 
						Върховният представител на ЕС по въпросите на външната политика Хавиер Солана посочи във вторник, че 27-членният блок ще подкрепи всяко проевропейско правителство. 
						Междувременно според сръбските медии на пресконференция в Белград в четвъртък лидерът на Радикалната партия Александър Вучич е заявил, че СРП, ДПС и СПС са се „договорили [за] принципите” за коалиция на мнозинството в градския съвет на Белград.

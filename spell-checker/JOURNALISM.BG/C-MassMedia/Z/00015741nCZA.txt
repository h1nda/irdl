Наводненията в Румъния станаха повод за въвеждане на задължителна жилищна застраховка 
					29/08/2005
					Вследствие на тазгодишните бедствени наводнения румънското правителство реши да направи жилищната застраховка задължителна за всички, считано от догодина. 
					От Разван Амариеи за Southeast European Times от Букурещ – 29/08/05
 
					 
						
Щетите, нанесени от наводненията в Румъния тази година, изтощиха финансово страната. [AФП]
						Само тази година Румъния бе залята от четири големи наводнения, които причиниха щети за над 2 млрд. евро. Повече от 25000 къщи бяха напълно разрушени или сериозно повредени, 40 души загинаха, а стотици пътища, ж. п. линии и мостове бяха също засегнати. По-малки по мащаб катастрофи бяха причинени от торнадо -- ново явление в този район -- а много свлачища бяха задействани от необичайните количества валежи. 
						"Една от най-важните последици от климатичните промени в Румъния е образуването на огромни вълни от прииждаща вода в малки водни корита," обяснява Йон Текучи от Националния институт по хидрология. 
						Тъй като климатичните бедствия завариха правителството неподготвено, средствата за подпомагане на хората и възстановяване на повредената инфраструктура се оказаха трудни за набавяне. Освен на пренасочените средства, предвидени за алфалтиране или за строителни проекти, властите разчитат и на финансова помощ от ЕС. "Ще имаме възможност за достъп до европейските фондове, евентуално чрез пренасочване на пари от програмите ФАР, САПАРД и ИСПА," каза премиерът Калин Попеску Търичану. 
						С цел избягване на подобни деликатни финансови ситуации в бъдеще неговата администрация взе решение за радикална мярка: въвеждане на задължително застраховане на жилищата срещу наводнения, земетресения, свлачища и бури. Застрахователната премия ще варира в градските и селските райони и ще се базира на риска от настъпване на застрахователно събитие. 
						Според законопроекта, който вероятно ще бъде обсъден в парламента наесен, застрахователната стойност на една сграда трябва да е равна на данъчната й стойност, но да не надхвърля 15000 евро. 
						"Така премията няма да нахвърля 30 евро", каза държавният секретар Раду Мирча Попеску в радиопредаване. Тъй като и тази сума е висока за страната, в която средната месечна заплата е 200 евро, а средната пенсия - 80 евро, държавата ще субсидира премията за гражданите с ниски доходи. 
						"Не всички застрахователни компании ще имат право да предлагат тази застраховка. Положението ще бъде същото като при гражданската застраховка за автомобилите -- само 13 от съществуващите 43 компании ще имат право да продават този вид полица," цитира думите на председателя на Застрахователната надзорна комисия Николае Кришан ежедневникът Котидианул. 
						За разлика от наредбите за автомобилното застраховане обаче, онези, които не желаят да закупят задължителната жилищна застраховка, няма да бъдат глобявани. "Все пак ще има някои ограничения. Тези, които не са се застраховали, няма да могат например да продават имотите си," каза Кришан. 
						Не всички възприемат идеята с ентусиазъм. Например някои компании не искат да поемат рискове с хилядите стари и лошо строени блокове в Букурещ или с приблизително двата милиона дървени и кирпичени къщи по селата. 
						Други критикуват инициативата като неетична. "Държавата предоставя на застрахователните компании договори, с които те ще реализират печалби. По принцип Съветът по кокуренция би трябвало да се намеси," цитира думите на анализатора на бизнеса с недвижими имоти Артур Силвестри ежедневникът Aдеварул. 
						Много обикновени хора също смятат, че законопроектът трябва да бъде по-конкретен. "Аз живея в Букурещ, на седмия етаж. Предполагам, че наводненията и свлачищата в моя случай са изключени, но аз пак ще трябва да плащам за тях," казва 35-годишният учител Дан Тудореску.

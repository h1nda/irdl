Зимният туризъм на Косово е заседнал на стръмнина
		23/02/2011
		Политиката, икономиката и капризите на природата пречат на усилията за развиване на една жизнено важна индустрия.
		От Мухамет Брайшори за Southeast European Times от Прищина – 23/02/11
 
		 
			
Липсата на сняг засегна туризма в косовския ски-курорт Брезовица. [Ройтерс]
			Тази година Брезовица, малко село и ски-курорт в Южно Косово, откри зимния си сезон късно поради малкото сняг, което на свой ред доведе до ниски приходи от туризма и слаб бизнес за района. 
			"Снегът прави Брезовица страхотно място за почивка, но нивото на ресторантите и услугите е ниско и ски-лифтовете никога не работят, така че карането на ски тук е трудно, казва Таулан Неджипи, на 22 г., от Прищина. 
			"Вече чаках снегът да дойде; тази зима не е толкова добра за любителите на ски," казва 19-годишният жител на Призрен Шпат Сюлеймани. 
			Драгиша Ракич, собственик на малък ресторант в Брезовица, каза, че много сняг значи много туристи за Брезовица, но тази година това не се случва. 
			Дори и когато природата е отзивчива, политиката пречи курортът да бъде интегриран в плановете за развиване на косовския туристически сектор. Той се намира в преобладаващо сръбски район, с кмет, назначен от Белград, и местните сръбски власти отказват да сътрудничат на Агенцията по приватизация на Косово. 
			Бюджетните ограничения междувременно пречат на усилията на правителството да популяризира туризма. Туристическият уебсайт на Министерството на търговията и промишлеността не е осъвременяван от известно време, а властите не са предприели други конкретни стъпки тази година, освен да публикуват пътеводител за посетителите. 
			 "Липсата на средства за туризъм доведе до липсата на реклама. Общините обаче са тези, които трябва да направят това," каза директорът на туристическия отдел на министерството Буяр Кучи. 
			Междувременно остават много неоползотворени възможности. 
			 "Косово има много туристически места, които още не са разгледани от гледна точка на туристическия им потенциал заради блокадата на Брезовица и липсата на инвестиции в Албанските Алпи и планината Шар," каза председателят на Косовската туристическа асоциация Зека Чеку. "В момента Косово не може да развива качествен зимен туризъм." 
			 "Макар че имаме много красиви места, компетентните институции не съумяват да използват природните ресурси и да ги управляват", добави той. 
			Бедри Милаку, който от години работи в този сектор, казва, че Косово се нуждае от по-силен ангажимент от страна на правителството, за да развива туризма. 
			"Климатът и красивата природа на Брезовица, Албанските планини и Шар правят Косово много атрактивно за чуждестранните туристи, а зимният туризъм е една от основните атракции с потенциал за развитие," каза той. 
			Газменд Пула, експерт в индустрията, прозвуча по-оптимистично. 
			"Туризмът в Косово трябва да е взаимно свързан и преплетен с общите за региона туристически оферти, като в Албания, Черна гора и Македония, което би могло да създаде регионално по-широка и по-богата международна туристическа дестинация," каза Пула. 
			 "Косово има своите предимства, сравнено със страните от региона, със значителни нюанси в планинския туризъм, особено зимния туризъм и спортове," каза бившият министър на търговията и промишлеността Луфти Жарку. 
			"Миналата година в Косово бе организирана среща на Американското туристическо общество, което е добра крачка в рекламирането на нашия туризъм," каза той. "Косово може да бъде важна туристическа атракция, тъй като нашите основни туристически райони са близо до границите с нашите съседки, така че трансграничният туризъм също може да се развива."

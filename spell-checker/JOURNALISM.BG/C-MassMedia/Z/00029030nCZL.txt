Турция призова ръководителя на ООН да бъде по-активен в усилията за обединяване на Кипър
					19/01/2009
					 
						АНКАРА, Турция -- Премиерът Реджеп Тайип Ердоган и президентът Абдула Гюл призоваха в петък (16 януари) гостуващия генерален секретар на ООН Бан Ки Мун да поеме по-активна роля в насърчаването на текущите преговори за обединение на Кипър. В отделни срещи с Бан двамата турски лидери казаха, че желаят да видят решение преди парламентарните избори в ЕС през юни. Бан подчерта, че Кипър е приоритетен въпрос за ООН. Той се срещна и с кипърския турски лидер Мехмет Али Талят, който бе на посещение в Анкара.
						Междувременно в петък специалният пратеник на ООН за Кипър Александър Даунър каза, че на разделения остров е възможно мирно споразумение, но предупреди, че то няма да е лесно. „Никой не трябва да подценява колко е трудно това след толкова много години. Но има реална възможност за постигане на споразумение,” каза Даунър.
						Други новини по темата -- Британският министър за Европа Каролин Флинт заяви, че страната й очаква от Турция да изпълни задълженията си към Кипър в съответствие с процеса на присъединяването й към ЕС. В обръщение пред Камарата на общините по време на дебат за Кипър тя подчерта важната роля, която Турция би могла да играе в процеса на обединяване. (Хюриет, АФП, ikypros - 16/01/09; Си Ен Ей, Фамагуста Газет - 18/01/09)

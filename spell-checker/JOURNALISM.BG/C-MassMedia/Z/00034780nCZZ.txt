Дипломатически дневник: Страните от региона обсъждат сътрудничеството
					01/06/2010
					БиХ, Сърбия, Хърватия и Черна гора призовават за засилване на връзките, а Албания и Сърбия търсят начини за изграждане на взаимоотношенията си.
					 
						
Сръбският президент Борис Тадич (вдясно), черногорският президент Филип Вуянович (2-рият от дясно), председателят на председателството на БиХ Харис Силайджич (2-рият от ляво) и хърватският президент Иво Йосипович се ръкуват след срещата в Сараево. [Гети Имиджис]
						Председателят на председателството на Босна и Херцеговина Харис Силайджич и президентите на Сърбия, Хърватия и Черна гора -- Борис Тадич, Иво Йосипович и Филип Вуянович -- се срещнаха в Сараево в събота (29 май) за разговори относно членството в ЕС. Подписаната в края на срещата декларация призовава за взаимно доверие и регионално сътрудничество.
						 *** 
						
						Черногорският президент Филип Вуянович заяви в понеделник (31 май) в Баня Лука, че страната му уважава суверенитета и териториалната цялост на Босна и Херцеговина. След среща с президента на Република Сръбска (РС) Райко Кузманович Вуянович изрази също подкрепата на Подгорица за кандидатурите на БиХ за членство в ЕС и НАТО. Той добави, че трите съставни етнически групи трябва да намерят начини за повишаване на ефективността на страната за постигането на тези цели. Той изрази също надежда, че двете страни ще сключат споразумение за двойното гражданство възможно най-скоро.
						 *** 
						
						Албания и Сърбия имат за цел да изградят стратегически енергиен съюз, каза в понеделник (31 май) министърът на енергетиката и икономиката Дритан Прифти след среща със сръбския си колега Петър Шкундрич в Тирана. "Въпреки разногласията по някои въпроси, има възможности за сътрудничество, особено в областта на икономиката," каза Прифти, обявявайки, че в скоро време ще посети Белград.
						*** 
						Среща на представители на десет държави с "разделени градове" -- включително Кипър, Босна и Херцеговина, Ирак, Израел и Ливан -- завърши в петък (28 май) в доминираната от сърби Северна Митровица. Участниците публикуваха общо изявление с призив за възстановяване на доверието между общностите и избраните власти. Бяха дадени и обещания за конкретни мерки, като обучение и финансова подкрепа. 
						*** 
						
						Румънският президент Траян Бъсеску изрази безусловната си подкрепа за стремежите на Македония за присъединяване към НАТО и ЕС по време на официално посещение в Скопие в четвъртък (27 май). По време на съвместна пресконференция с македонския си колега Георге Иванов Бъсеску каза, че Румъния подкрепя компромисно решение на спора за името с Гърция. 
						*** 
						Словенският премиер Борут Пахор и сръбският му колега Мирко Цветкович бяха единодушни в сряда (26 май), че двустранните отношения са добри и икономическите връзки се развиват. Пахор изрази подкрепата на Словения за кандидатурата на Сърбия за членство в ЕС и добави, че Любляна иска всички страни от региона да завършат успешно процесите си на евроинтеграция.
						*** 
						
						Турският премиер Реджеп Тайип Ердоган похвали в сряда (26 май) приятелските нови отношения с Бразилия и особено дипломатическото сътрудничество между двете страни по ядрената програма на Иран. В изявление на бизнесконференция в Сао Паулу Ердоган подчерта, че Турция и Бразилия -- и двете непостоянни членки на Съвета за сигурност на ООН -- са имали смелостта да се заемат с източник на силно безпокойство за международната общност. 
						
						(Различни източници -- 25/05/10-01/06/10)

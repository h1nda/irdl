Златното момиче от Сплит Бланка Влашич получи голяма награда
					01/12/2010
					Шампионката на висок скок от Сплит беше обявена за лекоатлетка на годината.
					От Наташа Радич за Southeast European Times от Загреб - 01/12/10
 
					 
						
Кениецът Дейвид Рудиша и хърватката Бланка Влашич бяха отличени на 21 ноември. [Ройтерс]
						Хърватското чудо – състезателката на висок скок Бланка Влашич – беше обявена за лекоатлетка на годината от Международната асоциация на лекоатлетическите федерации на галацеремония в Монте Карло в края на миналия месец. Бегачът на 800 м от Кения Дейвид Рудиша беше обявен за най-добър лекоатлет. 
						 Заглавните страници на хърватските печатни медии се изпълниха с похвали за таланта и постиженията на родената в Сплит спортистка и с гръмки заглавия като „Бланка на върха на света”. Най-добра в своя спорт, единственото, което я изкушава, е световният рекорд. 
						За да направи това, Влашич, на 27 г., трябва да скочи 210 см. Най-близкото й постижение е 208 см, които тя преодоля пред екзалтираната публика в Загреб през август 2009 г. 
						 Тя предпочете да заобиколи въпроса почти изцяло в Монте Карло, като единственото, което каза, бе: „За мен световният рекорд е като чифт идеални обувки в магазина, когато си малко дете и ги искаш наистина много.” 
						 Резултатите й през тази година бяха зашеметяващи, като Влашич спечели 18 от общо 20 състезания. Домът й е пълен с медали, включително сребърен медал от олимпиадата в Пекин през 2008 г. 
						Тя диша разредения въздух на върха заедно с друга суперзвезда на спорта от Хърватия – скиорката Яница Костелич, вече оттеглила се от състезателна дейност. 
						„Обичаме я; тя е страхотно момиче. Виждали ли сте я как успява да накара публиката да танцува и да я аплодира, преди да скочи?”, казва Желка Матич, продавачка от Сплит. И това, което казва тя, е вярно. Лекоатлетката не прикрива нищо, открито показва емоциите си както когато побеждава, така и когато губи. 
						Когато не е на пистата, тя показва своята много елегантна и забавна страна на млада жена, която се радва на живота. А приятелят й също е шампион – Никола Карабатич, един от най-добрите хандбалисти в света, който е със сръбски корени. 
						Тази последна награда означава всичко за Влашич. „Това е една от мечтите ми, да бъда най-добрата лекоатлетка на сезона, не само във високия скок. Тази победа означава много за мен”, пише тя на своя уебсайт. 
						Влашич е най-голямото дете в спортно семейство. Майка й, Венера, е състезателка по кроc, баскетболистка и гимнастичка, а баща й Йошко е състезател по десетобой. 
						Тя е кръстена на името на мароканския град Казабланка, където баща й спечелва златен медал на Средиземноморските игри през 1983 г. Той е този, който вижда нейния талант и работи с нея от малка. Затова не е изненадващо, че тя се обажда на него, след като получи наградата. „Баща ми ще бъде първият, който ще научи”, каза Влашич.

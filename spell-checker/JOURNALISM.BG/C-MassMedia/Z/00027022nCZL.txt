Европейският съд за правата на човека подкрепи избирателния праг в Турция
					09/07/2008
					 
						СТРАСБУРГ, Франция -- Европейският съд за правата на човека (ЕСПЧ) реши във вторник (8 юли), че 10-процентният избирателен праг в Турция не представлява нарушение на човешките права. Тринадесет съдии от Голямата камара подкрепиха решението, а четирима се обявиха против. С това решение съдът отхвърли обжалването, внесено през 2003 г. от двама бивши турски депутати от разпуснатата Демократична народна партия (ДНП), които настояваха, че избирателният праг нарушава европейския закон за правата на човека. 
						Други новини -- Турските медии съобщиха във вторник, че министерството на правосъдието е назначило двама инспектори, които да разследват смъртта на бизнесмена Кудиси Оккир, който беше задържан от полицията по време на разследване на твърдолинейна група, заподозряна в подготовката на преврат. Оккир, задържан под арест 13 месеца, почина от рак в неделя, шест дни след започването на лечението му в болница. Неговата съпруга твърди, че закъснялото диагностициране и лечение са довели до неговата смърт. (Заман, Търкиш Прес, Сабах - 09/07/08, Хюриет, ПолиГазет - 08/07/08)

ЕК се стреми да подобри перспективите на Западните Балкани за ЕС
					05/02/2009
					Европейската комисия публикува във вторник документ, очертаващ дейностите и инициативите на ЕС през 2008 и 2009 г., предназначени да приближат страните от Западните Балкани до евентуалното членство в 27-членния блок.
					(Европейска комисия, Ню Юръп, СНА, Информационна Агенция Фокус, Радио Сърбия - 03/02/09)
 
					 
						
"Приветствам напредъка, постигнат от страните от Западните Балкани през изминалата година,” каза във вторник (3 февруари) еврокомисарят по разширяването Оли Рен. [Гети Имиджис]
						Европейската комисия (ЕК) предложи във вторник (3 февруари) да отдели най-малко 120 млн. евро за Западните Балкани, за да помогне на седемте страни от региона да смекчат въздействието на глобалната икономическа криза тази година.
						Този пакет за противодействие на кризата „се очаква да донесе заеми в размер на 500 млн. eвро от международните финансови институции", се казва в нов документ на ЕК, очертаващ свързаните с региона на Западните Балкани дейности на ЕС за 2008-2009 г. 
						Половината от предложените 120 млн. евро ще отидат за общински инвестиции в седемте страни. ЕС иска да предложи заеми в размер на 30 млн. евро за проекти, които биха повишили енергийната ефективност. С оставащите 30 млн. евро ще се предоставят микрокредити, по-конкретно заеми за малки и средни предприятия по програма за повишаване на конкурентоспособността на региона, както и за засилване на сътрудничеството между регулаторите на финансовия сектор в региона и ЕС. 
						Предложеният пакет за противодействие на кризата е само една от над 90 конкретни дейности, подкрепени от ЕС, и инициативи, които ЕС осъществи през миналата година, или планове, които да се реализират тази година в осем различни сектора. 
						"Приветствам напредъка, постигнат от страните от Западните Балкани през изминалата година,” каза във вторник еврокомисарят по разширяването Оли Рен. 
						Едно от най-важните събития през миналата година бе влизането в сила на споразуменията за облекчаване на визовия режим и за реадмисията, които ЕС подписа през 2007 г. с Албания, Босна и Херцеговина (БиХ), Македония, Черна гора и Сърбия, както и започването на диалога за облекчаване на визовия режим с тези страни. За Хърватия вече действаше временен безвизов режим.
						Напредъкът доведе до подобряване на регионалното сътрудничество и интеграцията в много области през 2008 г., когато новосформираният Съвет за регионално сътрудничество заработи с пълна сила. 
						Други важни събития от миналата година включват увеличения брой на стипендиите, осигурявани за младежи от Западните Балкани, и повишеното финансиране за развитие на гражданското общество в сравнение с миналите години. 
						"Зная какво значение имат свободното пътуване или възможностите за образование в чужбина за всекидневния живот на хората," каза Рен. 
						Много младежи от Западните Балкани ще имат възможност да се изучават в ЕС тази година, тъй като Брюксел реши да удвои броя на стипендиите за студенти от региона за учебната 2009/2010 година.
						Инициативата на ЕК за създаване на Регионално училище по публична администрация вероятно ще бъде осъществена напълно тази година. Проектът има за цел да засили регионалното сътрудничество в областта на публичната администрация, да укрепи административния капацитет и да развие човешките ресурси. 
						Финансирането на ЕС за развитието на гражданското общество в Западните Балкани трябва почти да се утрои през 2009 г.

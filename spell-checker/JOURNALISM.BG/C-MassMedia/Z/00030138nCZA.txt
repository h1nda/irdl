Депутат от албанската опозиция бе убит
					04/05/2009
					Полицията предложи 250 000 евро награда за всякаква информация, която би могла да помогне за залавянето на онези, които стоят зад убийството в събота на депутат от опозицията. 
					(AФП, Скотсман, МИА, AП, Ройтерс, ДПА, Дойче Веле, МИА, СНА - 03/05/09)
 
					 
						
Фатмир Джинди от Албания бе застрелян в събота (2 май). [Гент Шкулаку] 
						Хиляди албанци, включително политически лидери, присъстваха на погребението в неделя (3 май) на депутата от Социалистическата партия (СП), който бе убит предишната вечер, около осем седмици преди общите избори, които са критични за кандидатурата на страната за членство в ЕС. 
						Фатмир Джинди, 49-годишен, бе застрелян от двама неидентифицирани нападатели късно в събота, след като е паркирал колата си пред дома си в град Рошковец, на около 100 км югозападно от Тирана. Говорителят на полицията Клодиан Бранко заяви, че политикът, който бе трети мандат член ан 140-местния албански парламент, е бил застрелян с шест куршума от автомат "Калашников". Починал е на път за районната болница в близкия град Фиер. 
						Джинди е вторият депутат, убит в Албания след падането на комунизма през 1990 г. Първият е Азем Хайдари от дясната Демократическа партия на премиера Сали Бериша, чието убийство през септември 1998 г. предизвика размирици в цялата страна в продължение на няколко дни. 
						Еврокомисарят по разширяването Оли Рен се присъедини към лидерите на Албания и високопоставени представители на СП, и заклейми убийството в събота, призовавайки властите да действат бързо за откриване на извършителите и изправянето им пред правосъдието. 
						"Остро заклеймявам убийството и отправям искрените си съболезнования към семейството на Джинди и приятелите му", заяви Рен в официално изявление в неделя. 
						Това е "изключително тежък инцидент, престъпен акт, който трябва да бъде разследван и разрешен колкото се може по-скоро", каза Бериша. 
						Президентът Бамир Топи се присъедини към тези думи, докато председателят на парламента Жозефина Топали, която замина за Рошковец, за да изрази съболезнованията си на семейството на Джинди, заяви, че е "шокирана". 
						Описвайки починалия си колега като "символ на зрялост и приятелство, който излъчваше доброжелателство", Грамоз Ручи, висопоставен представител на СП заяви, че не може да изключи възможността убийството да е политически мотивирано. 
						Лидерът на СП Еди Рама, който също замина за Рошковец, за да утеши семейството на Джинди, заяви, че това е "предумишлено убийство и правосъдието трябва да намери отговорните за този много сериозен престъпен акт". 
						Полицията разследва инцидента и е предложила 250 000 евро награда за всякаква инфоирмация, която може да доведе до залавянето на убийците на Джинди. Не се съобщават подробности обаче дали е открит мотивът за убийството. 
						Инцидентът стана само месец след влизането на Албания в НАТО и само пет дни, след като Бериша подаде официалната кандидатура на страната за членство в ЕС по време на посещение в Прага на 28 април. 
						В последния си редовен доклад за напредъка на Албания, публикуван през ноември 2008 г., Европейската комисия (ЕК) призова балканската страна да не предприема този ход преди общите избори на 28 юни. 
						Всички избори, проведени в страната след 1990 г. бяха помрачени от инциденти и твърдения за измами. 
						Докладът на ЕК също призова Тирана да работи по-упорито срещу организираната престъпност и корупцията.

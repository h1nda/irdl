Трибуналът на ООН прехвърли първото си дело в БиХ
					30/09/2005
					 
						ХАГА, Холандия -- Трибуналът на ООН за военни престъпления предаде първото си дело на съд в Босна и Херцеговина (БиХ), съобщи говорител на международния съд в четвъртък (29 септември). Радован Станкович, босненски сърбин, обвинен в изнасилване и поробване на мюсюлмански жени във Фоча по време на конфликта от 1992-1995 г., ще бъде изправен пред съда в новата камара за военни престъпления към Държавния съд на БиХ. Той ще бъде съден по наказателното право на БиХ. Очаква се процесът да започне до 100 дни. 
						Върховният представител Пади Ашдаун определи прехвърлянето на това дело като признание, че съдът на БиХ "може да осигури най-високите международни стандарти на правосъдие при тези изключително трудни и деликатни наказателни дела". (АФП, Уеб-сайт на МНСБЮ, Уеб-сайт на СВП, ПБС БиХ, Фена - 29/09/05)

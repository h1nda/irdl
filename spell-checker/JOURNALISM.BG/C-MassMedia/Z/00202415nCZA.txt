Фонд на ЕС насърчава трансграничното сътрудничество
					07/03/2012
					Инструментът за предприсъединителна помощ подкрепя така необходимите местни проекти, които свързват граничните райони и насърчават развитието и сближаването.
					От Клаудия Лутовска за Southeast European Time от Скопие – 07/03/2012
 
					 
						
Митнически служители задържат хероин от македонски камион, влизащ в страната от Гърция през гранично-пропускателен пункт "Дойран". „Македония ще продължи трансграничното сътрудничество с членките на ЕС България и Гърция“, заяви вицепремиерът по европейската интеграция Теута Арифи. [Ройтерс]
						Продължаването с още един период на инструмента за предприсъединителна помощ на ЕС (ИПП2), който подкрепя проекти, способстващи за хармонизираното устойчиво развитие, засили трансграничното сътрудничество. 
						ЕС създаде ИПП, за да модернизира предприсъединителната помощ, следвайки единна рамка. Фондът акцентира върху трансграничното сътрудничество, регионалното развитие, развитието на човешките ресурси, подпомагането на прехода и институционалното развитие, както и развитието на селските райони. 
						Страните кандидатки – и потенциални кандидатки – обикновено подписват рамково споразумение с Европейската комисия, за да установят основата за използването на средства по ИПП. 
						Македония, която подписа и ратифицира споразумението през 2008 г., все повече гледа на отпуснатите по линия на ИПП над 20 млн. евро за трансгранично сътрудничество като на ресурс за развитие на добросъседските отношения. 
						„След [първия] ИПП Македония ще продължи трансграничното сътрудничество с членките на ЕС България и Гърция“, заяви за SETimes вицепремиерът по европейската интеграция Теута Арифи. 
						Арифи обясни, че Македония вече е завършила 31 проекта с Албания по ИПП2. Много скоро ще бъде създадена и трансгранична програма със Сърбия, посочи тя. 
						Подготвените до този момент проекти включват развитие на туризма, транспорта, енергията от възобновяеми източници и енергийната ефективност, подобряване на общата инфраструктура, модернизиране на институциите и културен обмен. 
						Между Македония и трите съседни държави са подписани общо 83 трансгранични споразумения, като 60 % от тях се намират на последните етапи на изпълнение. 
						
Участници в екологичен проект за трансгранично сътрудничество между Македония и Албания, финансиран по ИПП2. [Клаудия Лутовска/SETimes]
						Съвместният технически секретариат, който наблюдава македоно-албанските проекти по ИПП, се намира в Струга, а регионалният офис е в Елбасан. Трансграничната програма обхваща регионите Пелагония и Полог в Македония и Дебър, Корча и Елбасан в Албания. 
						По същия начин Македония е създала съвместен технически секретариат с България – в Кюстендил – и регионален офис в Струмица. Двете държави сключиха 34 споразумения по първия ИПП. 
						Българската консултантка на проект Надя Петрова заяви за SETimes, че кандидатстването по програми на ЕС не е просто и тази реалност налага да се изграждат още по-близки трансгранични партньорства. 
						„Най-добре е да имаш консултант от другата страна на границата. ...Така се постига успех“, каза тя. 
						Александър Цветковски, който е македонски консултант на проект, каза за SETimes, че началото е било трудно и е имало пречки в сътрудничеството с Албания. „Сега положението е много по-добро. Нашите албански консултанти подобриха своите познания за процеса на кандидатстване“, заяви Цветковски. 
						ИПП подобрява и сътрудничеството между Македония и Гърция. 
						В рамките на първата покана по ИПП за предложения за трансгранични проекти са сключени 18 споразумения с кандидати от Македония, които имат партньори в Гърция. Втората покана ще продължи до 13 май и предвижда възможности за изпълнението на по-големи инфраструктурни проекти. 
						„Имаме добри партньори и изпълнението е стабилно. При търсенето на партньори фокусът е върху общините, но по настоящата покана ще си сътрудничим с институции като музеи, университети и държавни предприятия“, заяви за SETimes Благас Георгиос, консултант от Воден (Едеса), Гърция. 
						Според Илия Тодоровски, декан на Юридическия факултет в Битоля, проектите са необходими, навременни и добре регулирани. 
						„В бъдеще очакваме по-голям брой проектни предложения и качествени проекти. Наясно сме от какво се нуждаем и трансграничните партньорства вече процъфтяват. Освен това се натрупа опит в процеса на кандидатстване и разработването на проекти за постигане на максимален ефект“, заяви Тодоровски за SETimes.

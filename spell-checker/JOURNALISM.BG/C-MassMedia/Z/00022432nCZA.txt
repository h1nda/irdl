Застрашена е срещата на върха между ЕС и Русия
					03/05/2007
					Продължаващото напрежение между Естония и Русия може да доведе до отлагане на срещата на върха, насрочена за края на този месец.
					(ДПА, Юронюз, Ню Йорк Таймс, Уошингтън Поуст, Гардиън, Таймс, ЮПИ - 03/05/07; AФП, AП, Ройтерс, Би Би Си, ФТ, Интърнешънъл Хералд Трибюн, РФЕ/РЛ, ЕСобзървър, Стратфор, Държавен департамент на САЩ - 02/05/07)
 
					 
						
Руски полицай охранява естонското посолство на фона на плакати, поставени от прокремълски настроени руски активисти. [Гети Емиджис]
						Продължилият почти една седмица скандал между Естония и Русия ескалира в сряда (2 май), когато прокремълски настроени млади активисти нападнаха посолството и посланика на балтийската република в Москва. 
						Бодигардовете на посланика на Естония Марина Калюранд трябваше да използват сълзотворен газ, за да я защитат от нападателите на пресконференция, която тя свика, за да протестира за липсата на сигурност около посолството на нейната страна. Дипломатическата мисия на Естония в Москва бе обсадена от членове на руската младежка организация "Наши" и други грипировки в края на миналата седмица. В сряда демонстранти се опитаха да попречат на Калюранд да напусне посолството. 
						Същия ден шведският посланик Йохан Моландер бе нападнат, когато излезе от сградата. Демонстрантите ритаха колата му и скъсаха шведското флагче на колата и не му позволиха да тръгне около 15 минути. 
						Изразявайки "голяма тревога" по повод инцидентите в сряда, Германия, която в момента е ротационен председател на Съюза, призова Русия да изпълни задълженията си според Виенската конвенция за имунитета на дипломатическите служители и да им осигури сигурност. 
						Естонският президент Томас Хендрик Илвес е изпратил съобщение, призовавайки руските власти да "действат цивилизовано". 
						Естонската консулска служба, която вече спря да издава визи на руснаци, бе затворена в сряда по причини за безопасност. Естония също започна да евакуира семействата на свои дипломати в Москва. Напрежението започна миналата седмица, след като Естония премести паметник на Съветската армия, издигнат през 1947 г. от центъра на Талин във военно гробище извън столицата. 
						Това действие предизвика размирици сред етнически руснаци, които представляват една четвърт от населението на Естония от 1,3 милиона. Десетки демонстранти бяха ранени, един бе убит и стотици бяха арестувани. 
						Талин обвини Москва, че е организирала и подкрепила размириците
						Естонският външен министър Урмас Пает заяви в изявление във вторник, че проблемът с преместването на статуята на бронзовия воин и вандализмът, който е последвал, са вътрешни проблеми, докато "координираната дейност на Русия срещу Естония е проблем на целия ЕС". 
						Той също творди, че срещу уеб-сайтове на естонското правителство са били извършени интернет атаки от IP адреси, регистрирани за Кремъл. 
						Говорителят на руското външно министерство Михаил Каминин заяви, че неговата страна ще изпълни задълженията си, но същевременно обвини Естония, че е предизвикала напрежението. 
						"Страстите се разгорещиха и ние смятаме, че вината за това носи изцяло естонската страна", заяви той в сряда. 
						Същия ден държавната железопътна компания на Русия внезапно спря петролните доставки за естонските пристанища, обяснявайки това с ремонти на железопътната линия и недостиг на вагони. Естонските пристанища според "Файненшъл Таймс" поемат около 25 % от петролните доставки от Русия за световните пазари. Износът на въглища също може да бъде нарушен. 
						Последните събития предизвикаха призиви по време на срещата в сряда на посланици на ЕС в Брюксел за отлагане на срещата на върха между ЕС и Русия, насрочена за 18 май. 
						"Ние не изключваме провеждането й", "ЕСобзървър" цитира изявление на Едуардс Стипрайс, посланик на Латвия в ЕС след срещата. "Всичко зависи от реакцията на Русия." 
						Висопоставени представители на НАТО и САЩ изразиха загриженост във връзка с ескалиращата криза. 
						В изявление на канцеларията на естонския президент се съобщава, че Илвес е говорил по телефона с генералния секретар на НАТО Яп де Хоп Схефер, който "е заклеймил антиестонската пропагандна кампания, инициирана от Русия, както и намесата на Руската федерация във вътрешните работи на Естония". 
						Заместник-говорителят на Държавния департамент на САЩ Том Кейси е изразил загрижеността на Вашингтон "във връзка с продължаващите съобщения за насилие и тормоз, включително тормоз над дипломатически служители на Естония в Москва". 
						Той е призовал Москва да спазва задълженията си по отношение на дипломатическите мисии и дипломатите и "да избягва остри изявления и ескалация".

Турция е съгласна САЩ да инспектира нейни бази
13/01/2003
Анкара реши да позволи на САЩ да инспектират турски военни бази, за да проучат техните възможности преди евентуален конфликт с Ирак.
(Анадолска агенция, АП, БиБиСи, ТРТ, ИНА - 12/01/03; АФП - 13/01/03; Ройтерс - 10/01/03)
 
 
В петък (10 януари) Анкара обяви решението си да допусне американски експерти да инспектират турските военни бази, за да проучат техните възможности преди евентуален конфликт с Ирак. Това решение не е обвързано със съгласие за използването на турски бази или за разполагането на голям американски контингент в страната. Според турски официални представители, такова споразумение не може да бъде постигнато преди доклада на американските експерти в края на месеца.
"Аз подписах само решение за инспекция", заяви министър-председателят Абдула Гюл в петък.
Решението беше обявено повече от месец след посещението на заместник-министъра на отбраната на САЩ Пол Волфовиц в Анкара. Той заяви, че неговата страна е готова да изразходи стотици милиони долари за модернизацията на турските бази, които биха изиграли ключова роля в евентуален удар срещу съседен Ирак.
Турция е загрижена обаче за въздействието на конфликта върху крехката й икономика и по-специално върху приходите от туризма. Страната се опасява също, че евентуалната война с Ирак може да предизвика вълнения сред кюрдските сепаратисти и те да се възползват от конфликта за постигане на своите стремежи към независимост. Проучвания на общественото мнение показаха, че мнозинството от турското население е против война срещу Ирак, което също затруднява вземането на решение.
САЩ оказаха зачителна помощ на Турция за получаването на заем от МВФ в размер на 16 млрд долара, за да се справи с финансовата криза от 2001 г., и освен това силно подкрепят кандидатурата й за ЕС. Според съобщения в пресата, в момента Анкара и Вашингтон обсъждат пакет от финансова помощ в размер на милиарди долари за защита на турската икономика от последиците на евентуалния конфликт с Ирак. Дипломатически източници посочват, че се очаква разходите за войната да бъдат между 4 и 15 млрд долара, в това число евентуалните загуби от туризъм и високите разходи по заемите.
Турският държавен министър Куршат Тюзмен и делегация от бизнесмени се срещнаха в неделя с иракския президент Саддам Хюсеин във връзка с укрепването на икономическите връзки между двете страни. Саддам Хюсеин е изразил задоволството си от двустранните отношения, но желание те да бъдат разширени.
Турция е уверена, че войната не е неизбежна и че все още съществуват шансове за мирно решение. "Посланието ми към всички страни, които посетих, беше да бъдат положени усилия за предотвратяване на нова война с Ирак . Дори американският президент не настоява за война", каза Гюл пред репортери след срещата си в Техеран с иранския президент Мохамад Катами, вицепрезидента Мохамад Реза Ареф и външния министър Камал Карази. "И Иран, и Турция са убедени, че Ирак трябва да изпълнява безусловно резолюциите на Съвета за сигурност на САЩ", добави той.
След това Гюл отрече съобщенията в медиите, че страната му има претенции към петролните полета на Ирак. Анкара "иска запазването на политическото единство на Ирак и на териториалната му цялост ", заяви Гюл. Той е на дипломатическа обиколка в района - Египет, Йордания, Саудитска Арабия и Сирия, за да насърчи мирното разрешаване на кризата.
"Всички страни в региона трябва да координират действията си за предотвратяване на войната, но главното усилие трябва да бъде направено от Ирак", заяви Гюл.

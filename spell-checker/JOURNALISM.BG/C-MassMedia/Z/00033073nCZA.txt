Израел и Турция се опитват да подобрят обтегнатите си отношения
					18/01/2010
					Израелският министър на отбраната Ехуд Барак се срещна с колегата си от Турция Веджди Гьонюл и с министъра на външните работи Ахмет Давутоглу по време на посещение в Анкара през уикенда.
					(Заман, Аарец, Джерусалем Поуст, Уол Стрийт Джърнъл - 18/01/10; АП, Ройтерс, АФП, Ню Йорк Таймс, Уърлд Булетин - 17/01/10
 
					 
						
Министърът на отбраната на Израел Ехуд Барак, вдясно, се ръкува с турския министър на външните работи Ахмет Давутоглу в Анкара в неделя (17 януари). [Гети Имиджис]
						Израелският министър на отбраната Ехуд Барак разговаря в неделя (17 януари) в Анкара с висши турски официални представители. Целта на разговорите беше да се намали съществуващото в последно време напрежение между двете страни съюзници. 
						Двете държави влязоха в съюз в средата на 90-те години на ХХ век, който доведе до повече от 20 двустранни военни договора, засилено двустранно сътрудничество и съвместни учения. 
						Тези отношения обаче се обтегнаха след офанзивата на Израел в контролираната от Палестина ивица Газа миналата година и сблъсъка между турския премиер Тайип Ердоган и израелския президент Шимон Перес по същия въпрос на Световния икономически форум в Давос през януари 2009 г. 
						Нов дипломатически скандал избухна миналата седмица, когато израелският заместник-министър на външните работи Дани Аялон публично унижи пратеника на Анкара в Тел Авив заради турска телевизионна поредица, в която израелските агенти бяха представени като похитители на деца. След като призова посланик Ахмет Огюз Челиккол, за да изрази протеста си срещу предаването, израелският официален представител отказа да се ръкува пред пресата с турския дипломат и организира Челиккол да бъде сниман на нисък диван, докато той самият седеше на по-висок стол. 
						Това разгневи Турция и тя заплаши да оттегли пратеника си от Израел. Дипломатическата криза завърши, след като Анкара изпрати писмо до Израел, в което се извинява за инцидента. 
						Барак, най-високопоставеният израелски представител, който е на посещение в Турция след конфронтацията между Ердоган и Перес миналата година, определи действията на Аялон като "грешка". 
						"Смятам, че това беше грешка и бяха предприети съответните действия съгласно нормите на дипломацията", заяви той по време на съвместна пресконференция със своя домакин, турският министър на отбраната Веджди Гьонюл. "Необходимо е да решим и оставим зад нас всички възходи и падения в нашите отношения през годините." 
						Гьонюл посочи, че Турция иска да си сътрудничи с Израел и че двете страни остават съюзници, изяснявайки обаче, че техните интереси ще продължат да бъдат определящи в отношенията им. 
						"Докато имаме еднакви интереси, ще работим заедно, за да решаваме общите проблеми", изтъкна министърът на английски език, цитиран от „Ройтерс“. "Също така ние сме съюзници, ние сме стратегически съюзници, докато нашите интереси ни подтикват да бъдем такива." 
						Според израелския всекидневник „Аарец” основната тема на разговорите в турското министерство на отбраната е било двустранното сътрудничество в областта на военната индустрия. Вестникът съобщава, че Гьонюл е заявил, че спорът във връзка със сделката на стойност 180 млн. щ.д. за закупуването на десет израелски безпилотни самолети ще бъде решен до края на годината. 
						По време на посещението си Барак се срещна и с министъра на външните работи Ахмет Давутоглу. След разговорите не бяха направени изявления.

Дипломатически дневник: Среща на премиерите на Гърция и Финландия 
		04/07/2006
		Гръцкият премиер Костас Караманлис и финландският му колега Мати Ванханен проведоха разговори в Хелзинки на 26 юни. Още в дипломатическите новини: върховният представител в БиХ Кристиан Шварц-Шилинг лобира за облекчаване на визовите ограничения; албанският президент се срещна с косовския си колега; сръбският президент Борис Тадич е на обиколка в региона.
		 
			
Гръцкият премиер Костас Караманлис (вляво) и финландският му колега Мати Ванханен пристигат на пресконференция в Хелзинки на 26 юни. [Гети Имиджис] 
			Върховният представител в Босна и Херцеговина (БиХ) Кристиан Шварц-Шилинг проведе среща с еврокомисарите по правосъдието и разширяването, Франко Фратини и Оли Рен, на 26 юни в Брюксел. Шварц-Шилинг либира за облекчаване на визовия режим на ЕС за грaжданите на БиХ. 
			*** 
			
Гръцкият премиер Костас Караманлис и финландският му колега Мати Ванханен се срещнаха на 26 юни в Хелзинки, за да обсъдят перспективите за членство в ЕС на Турция и западнобалканските страни, както и кипърския въпрос. Финландия пое ротационното председателство на ЕС на 1 юли. 
			 *** 
			Президентът на Aлбания Алфред Мойсиу се срещна с косовския си колега Фатмир Сейдиу в Тирана на 27 юни. Сейдиу подчерта, че основният приоритет на Косово след решаването на въпроса за статута е интеграцията в евроатлантическите структури. Той добави, че косовските албанци трябва да живеят в мир със сърбите в провинцията. 
			*** 
			
Сръбският президент Борис Тадич посети Хърватия на 27 юни и проведе разговори с колегата си Стипе Месич за засилване на двустранните връзки. По-късно сръбският лидер отпътува за Македония и се срещна с президента Бранко Цървенковски на 28 юни. Двамата се споразумяха, че Македония и Сърбия трябва да засилят сътрудничеството помежду си и да се подкрепят взаимно по пътя към евроинтеграцията. След това Тадич бе в Босна и Херцеговина на 29 юни и се срещна с председателя на Председателството на БиХ Сюлейман Тихич. Единствено чрез стабилност и напредък западнобалканските държави могат да постигнат своите евроатлантически интеграционни цели, каза Тадич. 
			*** 
			Председателят на Председателството на Босна и Херцеговина Сюлейман Тихич се срещна с генералния секретар на Организацията "Ислямска конференция" Екмеледин Ихсаноглу на 26 юни в Сараево. Двамата обсъдиха евентуалното членство на страната в ОИК.
			*** 
			Икономическите министри на Aлбания, Босна и Херцеговина, България, Хърватия, Македония, Молдова, Черна гора, Румъния и Сърбия, както и представители на Пакта за стабилност за Югоизточна Европа (ЮИЕ), се срещнаха във Виена на 27 юни и приеха регионална рамка за инвестициите в ЮИЕ. Тя ще послужи за основа за подготовката и прилагането на националните политики, свързани с инвестициите, и демонстрира готовността и решимостта на страните за засилване на конкурентоспособността им и увеличаване на чуждите инвестиции в региона. 
			*** 
			
Tурският президент Ахмет Недждет Сезер посети Русия на 28 юни, за да обсъди двустранните икономически връзки. Централна тема на разговорите бяха пътищата за засилване на търговията и идеите за изграждане на нов нефтопровод, който да помогне за намаляване на танкерните превози през натоварения Босфор. 
			(Различни източници -- 26/06/06-04/07/06)

Борисов запазва поста си в министерството на вътрешните работи
01/05/2003
Оставката на главния секретар на министерството на вътрешните работи Бойко Борисов не бе приета от премиера в сряда. Борисов се опита да напусне поста си след доклад, който съдържа данни за връзки на членове на правителството с престъпници.
(Различни източници -- 23/04/03 - 30/04/03)
 
 
Българският премиер Симеон Сакскобургготски не прие в сряда (30 април) оставката на Бойко Борисов, главен секретар на министерството на вътрешните работи. Борисов депозира оставката си на 25 април, няколко дни след като съобщи за доклада относно организираната престъпност. Докладът е съдържал данни за връзки на държавни служители, магистрати и политици с престъпния свят.
В писмо до Борисов Сакскобургготски пише, че внимателно е разгледал положението, но не е намерил причина, за да приеме оставката. В неделя Сакскобургготски каза пред журналисти, че оставката на Борисов е "продиктувана главно от някои изявления, които той е направил прибързано, и е решил, че това е достатъчна причина да се оттегли от високоотговорния си пост, което му прави чест".
След отказа да му бъде приета оставката Борисов заяви пред репортери, че работата на органите на реда не е била нарушена в следствие на оставката му. "Работата на министерството на вътрешните работи не е спирала през времето, когато бях в оставка". Той отрече, че е искал да напусне министерството заради конфликт с вътрешния министър Георги Петканов.
Преди да замине на тридневно работно посещение в Москва на 22 април, Борисов каза пред медиите, че на премиера и президента ще бъде връчен доклад за престъпността в България. Докладът бе изготвен от министерството на вътрешните работи и специалните служби. Борисов, който от месеци призоваваше за радикални законодателни промени с цел улесняване борбата с престъпността, каза, че според него докладът ще помогне на съответните институции да вземат необходимите мерки.
Документът разглежда операционните схеми на местните криминални групи, техните босове и членове, а също и нападенията, които са провели над членове на конкурентни групи. Той съдържа предложения за промени в законодателството и към него е бил приложен сръбския закон за борба с организираната престъпност. Според Борисов в София функционират три основни престъпни групи, всяка от които е във война с останалите.
В изявление, направено по-рано, Борисов се позова на съществуването на снимки, показващи магистрати и политици в компанията на членове на престъпния свят. Преди отпътуването си за Москва, обаче, той подчерта, че не е доказано наличието на криминални връзки.
Междувременно местните вестници публикуваха снимки, показващи финансовия министър Милен Велчев, транспортния министър Пламен Петков и депутата от управляващата партия Мирослав Севлиевски на яхта в Монако, в компанията на смятания за член на престъпния свят и бизнесмен Иван Тодоров, известен още като"Доктора". Велчев и Тодоров отрекоха да се познават, а Петков и Севлиевски казаха, че Тодоров им е бил слабо известен, когато е направена снимката.
На 18 април Тодоров оцеля в инцидент, при който мерцедесът му бе взривен на магистрала в центъра на София. Един от неговите бодигардове бе убит.

Сърбия се готви да оглави комитет на ЕС
					03/05/2007
					Планът на Сърбия да включи гражданския сектор в бъдещото си председателство на Комитета на министрите на СЕ е новаторски, смята генералният секретар Тери Дейвис.
					От Давор Коникушич за Southeast European Times в Белград - 03/05/07
 
					 
						
Генералният секретар на СЕ Тери Дейвис бе в Белград миналия месец. [Гети Имиджис]
						По време на неотдавнашното си посещение в Белград генералният секретар на Съвета на Европа (СЕ) Тери Дейвис оцени високо програмата, която Сърбия възнамерява да осъществи, когато поеме председателството на Комитета на министрите на СЕ по-късно този месец. 
						Дейвис специално приветства плановете на правителството да включи и гражданския сектор. 
						"Интересен аспект, който не е използван от нито една страна досега, е че правителството е включило НПО, така че това става национална, а не само правителствена програма", заяви Дейвис, след като се запозна с плана. 
						На съвместна пресконференция с външния министър Вук Драшкович, той заяви, че бъдещият мандат на Сърбия е не само предизвикателство и отговорност за страната, но също и възможност да покаже водеща позиция както в региона, така и в Европа. 
						Сърбия поема председателството на 11 май. Съветът на Европа включва 46 държави, представляващи 800 милиона души. 
						Докато бе в Белград, Дейвис участва в среща на комитета, който отговаря за подготовката на сръбското председателство. Той се срещна с президента Борис Тадич, с Драшкович, с председателя на координационния център за Косово Санда Рашкович-Ивич и с парламентарна делегация. 
						
						Сърбия се очаква да ратифицира Закона за забрана на незаконния трафик на хора в най-скоро време и да приеме Закона за НПО, заяви Дейвис. Преди две години Сърбия подписа конвенцията за борба срещу незаконния трафик на хора, но тя все още не е ратифицирана от Парламента. 
						Сръбският посланик в Съвета на Европа Сладана Прича заяви, че бъдещото председателство е шанс за Сърбия да подобри международния си имидж. "Ние ще докажем, че Сърбия, въпреки проблемите си, е демократична европейска държава", заяви тя.

Турската полиция извърши арести в операция срещу "Ал Кайда"
					21/04/2009
					 
						АНКАРА, Турция -- Рано сутринта във вторник (22 април) полицията задържа най-малко десетина заподозрени членове на "Ал Кайда" в едновременни операции в четири провинции, съобщиха медиите. Внезапните акции бяха извършени в югоизточните провинции Газиантеп и Санлъурфа, централната провинция Коня и южния град Адана. Полицията претърси същата област Газиантеп, Каршияка, където четирима членове на "Ал Кайда" загинаха в престрелка с полицията миналата година. По-рано този месец полицията арестува седем души по подозрения във връзки с терористична мрежа в едновременни операции в западната провинция Ескишехир. През март местните медии съобщиха, че Анкара е получила разузнавателни сведения от САЩ, според които въоръжени екстремисти от "Ал Кайда" може би подготвят атентати срещу чуждестранни цели в Турция.
						Други новини -- Медиите съобщиха в понеделник, че съд в Истанбул е разпоредил освобождаването на десет души, задържани по подозрения във връзки с терористичната Кюрдска работническа партия (ПКК). Миналата седмица полицията арестува 51 души в серия от внезапни акции срещу заподозрени инфилтрирани членове на ПКК в прокюрдската Партия на демократичното общество и кюрдски неправителствени организации. (Си Ен Ен Търк, НТВ, Анадолска информационна агенция, Хюриет, Информационна агенция Доган, АФП, ДПА, Ройтерс - 21/04/09; Хюриет, Си Ен Ен Търк, ТРТ - 20/04/09)

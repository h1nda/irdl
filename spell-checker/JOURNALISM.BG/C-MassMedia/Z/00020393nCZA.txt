Разочарование от ограниченията за български и румънски работници
					25/10/2006
					България и Румъния реагираха с неудовлетворение на обявените тази седмица от британските и ирландските власти ограничения на трудовия им пазар.
					(Гардиън, Индипендънт, ЮПИ, Айриш Таймс, Найн О'Клок - 25/10/06; AП, АФП, Pойтерс, БиБиСи, Ню Йорк Таймс, Айриш Екзаминър, Гласът на Америка, ЮПИ, Дневник, Медиапул, Ромпрес, Британско вътрешно министерство - 24/10/06)
 
					 
						
Решението на британското правителство е "лоша инвестиция" в средносрочен и дългосрочен план, заяви премиерът на Румъния Калин Попеску Търичану. [Гети Имиджис]
						Неквалифицирани работници от България и Румъния няма да получат свободен достъп до британските и ирландските трудови пазари, след като двете страни станат членки на ЕС на 1 януари. 
						Съгласно новите мерки, обявени от британския вътрешен министър Джон Рийд във вторник (24 октомври), общо 20 000 нискоквалифицирани българи и румънци ще могат да работят в секторите на хранително-вкусовата промишленост и селското стопанство от следващата година. Те ще могат да работят за срокове от по шест месеца без право на социални придобивки или държавни квартири. 
						"Квалифицираните български и румънски работници с подходящо образование и опит ще продължат да бъдат допускани в Обединеното кралство с работни визи за поемане на конкретна работа, за която не може да бъде намерен подходящ кандидат в Обединеното кралство," се казва в декларация на британското вътрешно министерство. 
						Гражданите на двете балкански държави ще могат също да работят във Великобритания, ако декларират, че са самонаети; на студентите ще се разрешава да работят почасово, ако учат в одобрено учебно заведение. 
						Според съобщенията новите мерки включват глоби от близо 1 500 евро за българи и румънци, хванати да работят незаконно във Великобритания след 1 януари. Работодателите, които нарушават правилата, също са заплашени от големи глоби. Малко след като бе оповестено решението на Великобритания, Ирландия последва примера й с подобни ограничения. 
						Окачествявайки решението на британското правителство като "лоша инвестиция" в средносрочен и дългосрочен план, румънският премиер Калин Попеску Търичану изрази във вторник безпокойство, че то ще нагнети страх и недоверие към ЕС. 
						В София говорителят на външното министерство Димитър Цанчев каза: "Ще обсъдим възможността за налагане на реципрочни ограничения на Великобритания, както и на други страни, членки на ЕС, които налагат ограничения върху свободното движение на работната сила. Смятаме, че това решение ще ни постави в неравностойно положение спрямо десетте страни членки, които се присъединиха през 2004 г." 
						Не всички британски ръководители подкрепят ограниченията. Джеф Хун, министър за Европа, предупреди, че решението може както да навреди на британските дипломатически позиции в Източна Европа, така и да доведе до навлизането на десетки хиляди българи и румънци в черната икономика на страната. 
						Други са съгласни. "Това отправя послание, че е нормално да бъдат дискриминирани работниците от България и Румъния, което от своя страна може да ги направи силно привлекателни за безскрупулни работодатели, търсещи уплашена и послушна работна ръка, която не се оплаква, когато получава по-малко от минималната работна заплата, и няма да се обърне към властите, когато е принудена да работи в небезопасни условия на труд," цитира британският ежедневник "Индипендънт" думите от вторник на Джак Дроми, заместник генерален секретар на профсъюза на транспортните и общите работници. 
						Всяка страна, членка на ЕС, е свободна да решава каква политика да провежда по въпроса. Някои чиновници в Брюксел обаче криткуваха решението на Великобритания. 
						"Съжаляваме, ако някои страни членки, които отвориха вратите си за десетте, не ги отворят за Румъния и България," цитира АП думите на Катарина Фон Шнурбайн, говорител на Европейската комисия (ЕК) по трудовите и социалните въпроси. "Ние искаме да установим свободно движение на работниците в целия ЕС възможно най-скоро."

Връзките между Македония и Катар откриват възможности за инвестиции 
					21/10/2011
					Първото официално посещение на арабски монарх в Македония установи партньорство, което може да донесе огромни икономически ползи. 
					От Мишко Талески за Southeast European Times от Скопие - 21.10.2011 г. 
 
					 
						
Президентът Георге Иванов награждава емир Хамад бин Халифа ал Тани с медал в президентската резиденция в Скопие. [Ройтерс]
						Емирът на Катар Хамад бин Халифа ал Тани посети Македония тази седмица, придружен от 100-членна делегация от бизнесмени и политически сътрудници. 
						Това е първата официална визита на арабски монарх в Македония от обявяването на независимостта на страната през 1991 г. и представлява стратегическо отваряне към Арабския свят. 
						„Македония неслучайно реши да отвори посолство в Доха като наш дипломатически център в тази част на света. Съобщението за откриване на посолство на Катар в Скопие е своевременна стъпка и значително ще улесни по-нататъшното сътрудничество”, каза Дарко Костадиновски, съветник по международните отношения на президента Георге Иванов, пред SETimes. 
						Катар е една от най-богатите страни в света с най-голям БВП на глава от населението; Македония вижда големи перспективи за задълбочаване на икономическите отношения, базирани на инвестиции. 
						Двете страни подписаха договореност за поощряване на инвестициите, както и споразумения в сферите на културата и образованието, либерализирането на визите, здравеопазването, туризма и наемането на македонски граждани на робата в Катар. Те се договориха също да засилят връзките между търговски камари на двете страни. 
						Междувременно македонски компании представиха няколко предложения за проекти в областта на инфраструктурата, енергетиката, транспорта, банковото дело, туризма и селското стопанство. 
						„Доволен съм, че се договорихме за създаването на два екипа от всяка от страните за работа по проектите”, каза Костадиновски. Македонският екип ще бъде под ръководството на заместник министър-председателя Владимир Пешевски. 
						„На Катарската търговска камара, Асоциацията на катарските бизнесмени и Агенцията за развитие на туризма бяха представени многобройни проекти”, каза представителят на Македонската търговска камара Любица Нури пред SETimes. „Очакваме след посещението някои бизнесмени да инвестират в Македония.” 
						Анализаторът Владимир Божиновски каза, че посещението е извънредно важно за Македония, която една от твърде малкото държави, които емирът е избрал да посети по време на европейската си обиколка. 
						„От политическа гледна точка откриването на посолство на Катар в Македония е важно, но икономическите перспективи са по-голям приоритет. Македония, разбира се, е готова да ги осъществи на практика”, каза Божиновски за SETimes. 
						Той обясни, че установяването на близки отношения между Македония и Катар не означава, че страната се отклонява от своите евро-атлантически перспективи. 
						„Точно обратното. Това обаче не означава, че трябва да бъдем свързани единствено със страните от ЕС. Всяка държава има суверенното право да търси икономически и политически партньори”, каза Божиновски. 
						Изглежда македонската общественост веднага хареса емира, чиято визита се състоя в обстановка на надигнала се шумотевица във връзка последния доклад на ЕС за напредъка на страната. 
						„Ние смятаме, че катарците са много важни гости, които идват да потвърдят добрите политически отношения, които развиваме с тях. Когато Европа е майка за някои и свекърва за други, ние не можем да насочим бъдещето си само в една посока”, каза Нестор Николовски, 47-годишен гражданин на Скопие, пред SETimes.

Македония ще се съсредоточи въру евро-атлантическата интеграция и регионалната стабилност
					11/07/2008
					Присъединяването на Македония към НАТО е част от ангажимента на Алианса към региона, заяви външният министър Антонио Милошоски пред сътрудника на Southeast European Times Горан Трайков.
					От Горан Трайков за Southeast European Times от Скопие - 11/07/08
 
					 
						
Македонският външен министър Антонио Милошоски. [Томислав Георгиев]
						
						Southeast European Times: Какви са шансовете на Македония да стане член на НАТО скоро?
						
						Министърът на външните работи Антонио Милошоски: Дори и преди срещата на високо равнище в Букурещ всички членки на НАТО с изключение на една ясно потвърдиха, че Македония е изпълнила всички критерии за членство в Алианса. Поканата за членство към Македония бе отложена заради съпротивата на Гърция, което за съжаление представлява злоупотреба с членството в НАТО от страна на Гърция и вреди на доверието и общите интереси на Алианса.
						НАТО обаче е организация с интеграционна стратегия. Затова, независимо от скрития мотив, политиката на блокиране на разширяването на НАТО не е устойчива в дългосрочен план. По тази причина интеграцията на Македония в НАТО е не само вероятно, а е и стратегически ангажимент на Алианса към югоизточния фланг на Европа.
						
						SETimes: Спорът за името между Македония и Гърция се води от години. Смятате ли, че спорът ще приключи скоро, и в коя посока мислите, че ще се насочат преговорите?
						
						Милошоски: Оспорването на името на Македония [получава] предимство в международните отношения, [когато] по-голяма държава, като Гърция, оспорва правото на национално самоопределение на по-малка мирна държава, като Македония. Позицията на Гърция по този спор за името излиза извън демократичните принципи и затова пречи [на намирането на решение].
						Освен това този спор допълнително се усложнява от неоправдания страх от етническите малцинства, споделян от някои гръцки политици, въпрос, който противоречи на стратегията на страната за чисто гръцка нация. По-специално бих посочил позицията на бившия премиер на Гърция, [Константинос] Мицотакис, който в предговора на “В името на Македония” с автор политическия му съветник Теодорос Скилакакис казва, че не го притеснява името на страната … а вероятността да възникне нов малцинствен въпрос.
						
						SETimes: Какво е мнението Ви за парламентарните избори на 1 юни? Как ги оценявате?
						
						Милошоски: Изборите в Македония на [1 юни] показаха две особености – една стара и една нова. Старата е, че малка група от лица или групи все още вярва, че може да получи политическа изгода чрез нередности. Държавните институции обаче реагираха в случаите, когато имаха доказателства, и очакваме, че след съдебните процедури тези лица ще бъдат наказани в съответствие със закона.
						Новото при тези избори е, че за първи път македонските граждани гласуваха предвидливо – те подкрепиха политиката на управляващото правителство. Това е новото при тези избори.
						
						SETimes: Ще има ли промени във външната политика на Македония през следващите четири години?
						
						Милошоски: Външната политика на Македония се основава на широк политически, вътрешноетнически и социален консенсус и тя ще продължи да следва тази посока. Нашата цел е евро-атлантическа интеграция на страната и сътрудничество с нашите съседки за постигане на стабилност в региона, а също и активен принос към ръководените от НАТО мироопазващи мисии.
						
						SETimes: Очаквате ли, че Македония ще получи дата за начало на преговорите за членство в ЕС до края на тази година?
						
						Милошоски: Македония е готова да изпълни критериите на Европейската комисия за получаване на дата за начало на преговори за присъединяване до края на тази година. Страната има както политически, така и административен капацитет да започне преговори за членство в ЕС. Наясно сме, че преговорите не са лесен или кратък процес.
						Въпреки това обаче опитът на страните от бивша Югославия - като например Словения, която вече е членка на ЕС, и Хърватия, която е в процес на преговори - ще бъде от голяма помощ за нас, тъй като нашите политически, икономически и административни системи имат много сходства.
						
						SETimes: Какво означава за бъдещето на Македония двустранното споразумение между Македония и САЩ, което бе подписано след срещата на високо равнище на НАТО през април?
						
						Милошоски: Документът за Стратегическото партньорство между САЩ и Македония е потвърждение на нашето отдавнашно сътрудничество и взаимно доверие и създава много здрава основа за задълбочаване на двустранните отношения в много области.

Пратеникът на ООН Нимиц направи ново предложение в спора за името на Македония
					20/02/2008
					 
						АТИНА, Гърция -- Специалният пратеник на ООН на преговорите по спора за името между Македония и Гърция направи във вторник (19 февруари) ново предложение за решаване на отдавнашния спор. "Това предложение не задоволява никоя от страните напълно, но то е справедливо и достойно", каза специалният пратеник Матю Нимиц след новия кръг от преговорите, който се проведе в Атина. Подробности по предложението, което според анализаторите може да е последното му, не бяха съобщени. Гръцкият външен министър Дора Бакоянис каза след продължилите един час преговори, на които присъстваха македонският представител Никола Димитров и гръцкият Адамантиос Василакис, че е "дошло времето за решаване на този проблем веднъж завинаги. Преговорният процес се намира днес на кръстопът." Друга среща се очаква след около две седмици.
						Междувременно около 3 000 македонски студенти се събраха в центъра на Скопие, за да протестират срещу евентуални промени в името на своята страна. Демонстрацията, организирана от неправителствената организация "Младежта знае", се състоя при силно полицейско присъствие. Някои от демонстрантите се събраха пред гръцкото посолство и хвърляха камъни, но не се съобщава за значителни материални щети. (Вечер - 20/02/08; Нафтемпорики, РИА Новости, Макфакс, АНА-МПА, ЕРТ, АФП, Синхуа - 19/02/08)

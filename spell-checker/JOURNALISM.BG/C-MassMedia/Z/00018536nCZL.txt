САЩ могат да съкратят финансовата помощ за Сърбия заради Младич
					11/05/2006
					 
						БЕЛГРАД, Сърбия и Черна гора -- Възможно е Съединените щати да намалят помощта си за Сърбия, ако Ратко Младич остане на свобода, каза посланикът на САЩ в Белград Майкъл Полт в сряда (10 май). Очаква се държавният секретар на САЩ Кондолиза Райс да направи оценка на нивото на сътрудничеството на Сърбия с Трибунала на ООН по-късно този месец, което може да се отрази на финансовата помощ. Полт каза още пред репортери, че Сърбия и Черна гора няма да може да се присъедини към програмата на НАТО "Партньорство за мир", докато босненският сръбски генерал не бъде арестуван.
						Други новини -- Премиерът Воислав Кощуница каза, че арестът на Младич е главен приоритет на правителството. Той посочи, че властите трябва да открият беглеца, ако искат да постигнат другия си основен приоритет -- евентуално членство в ЕС. (ЮПИ, РТС, Танюг, ЮПИ - 10/05/06)

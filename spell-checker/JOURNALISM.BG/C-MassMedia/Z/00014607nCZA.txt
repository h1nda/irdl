Пред кандидатурата на Сърбия и Черна гора за ЕС все още има препятствия
					19/05/2005
					В очакване на преговорите по Споразумението за стабилизация и асоцииране тази есен Сърбия и Черна гора е на важен етап по пътя си към евентуално членство в ЕС. Страната ще трябва да продължи с основните реформи, като приватизация и преструктуриране, за да поддържа темпото на кандидатурата си за ЕС.
					От Давор Коникушич за Southeast European Times от Белград -- 19/05/05
 
					 
						
"Общата цел на Европейската комисия и на Съвета на министрите на ЕС е до 5-ата годишнина от началото на демократичните промени в Сърбия преговорите да са напреднали значително," каза към края на миналия месец комисарят по разширяването на ЕС Оли Рен. [AФП]
						Тази година се счита от мнозина за особено важна за перспективите на Сърбия и Черна гора за членство в ЕС. Инерцията нараства с наближаването на началото на преговорите по Споразумението за стабилизация и асоцииране (ССА) със съюза, откриващо пътя към получаването на статут на страна кандидатка в бъдеще. Препятствия обаче остават, в т. ч. трудните икономически реформи, въпросът за окончателния статут на Косово и фактът, че няколко лица, издирвани от трибунала на ООН за военни престъпления, и досега са на свобода. 
						Миналия месец еврокомисарят по разширяването потвърди, че Брюксел очаква с идването на есента да започнат преговорите по ССА с Белград. "Общата цел на Европейската комисия на Съвета на министрите на ЕС е до 5-ата годишнина от началото на демократичните промени в Сърбия преговорите да са напреднали значително," каза Рен. 
						Европейските политически и икономически институции долавят положителни нотки в процеса на реформи в Сърбия и Черна гора. Макар и да признава трудния етап на прехода, в който се намира Сърбия и Черна гора, представителят на ЕБВР Питър Санфи изрази увереност в светлото бъдеще на страната, ако реформите продължат. 
						Междувременно на общественото мнение в страната бе даден стимул с решението на ЕС да публикува положително предварително проучване, подготвяйки сцената за преговорите по ССА. 
						Според икономисти главните задачи на реформите, пред които е изправен Белград, са продължаване на приватизационния процес и преструктурирането с цел привличане на инвестиции и подобряване на производителността. ЕБВР също така посъветва страната да намали държавните разходи, които понастоящем представляват около 50 % от БВП, както и да ограничи бюрокрацията и корупцията. Темпото на процеса на реформи бе силно през първите две години на прехода, но след това се забави, казават много анализатори. 
						Същевременно Съветът на министрите на ЕС даде да се разбере, че очаква неотдавнашното подобрение на сътрудничеството на Белград с трибунала на ООН за военни престъпления да продължи. До екстрадирането на последните укриващи се обвиняеми надеждите на страната за членство в ЕС ще останат несигурни. 
						Неотдавна основаният Съвет за евроинтеграция на Република Сърбия с председател премиерът Воислав Кощуница е заключил, че остава да се свърши още много за ускоряване на присъединителния процес. Съветът е препоръчал Бюрото за присъединяване към ЕС да състави експертни работни групи, които да изготвят позицията на Сърбия за преговрите по ССА. Групата също така обяви, че ще изготви проект за национална стратегия за присъединяването.

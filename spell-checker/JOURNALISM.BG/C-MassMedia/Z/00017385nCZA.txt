Кампания в Македония разяснява опасностите от огнестрелните оръжия
					27/01/2006
					В Македония и други балкански страни тържествата понякога завършват трагично поради широко разпространената практика да се стреля във въздуха с бойни патрони. Кампанията, подкрепена от ПРООН, има за цел да разясни, че това което отива нагоре, трябва да се върне надолу.
					От Марина Стояновска за Southeast European Times от Скопие -- 27/01/06
 
					 
						
Към обществеността се отправят призиви да не се стреля по време на тържества. [Томислав Георгиев]
						Началото на Нова година по традиция е време за добри пожелания. Тази година едно от пожеланията към македонците бе в бъдеще да се въздържат от стрелба с огнестрелни оръжия по време на тържества. 
						"Куршумите не са поздравителни картички - празнувайте без оръжия", бе лозунгът на петседмичната кампания, започната от вътрешното министерство през декември в сътрудничество с Координационния център за контрол над малките оръжия и леките въоръжения в Югоизточна Европа (SEESAC). С помощта на радио- и телевизионни клипове, брошури, плакати и листовки кампанията се стреми да повиши информираността на обществото за опасностите от празничните стрелби. Простата логика, казват организаторите, е, че това, което отива нагоре, трябва все някъде да падне. 
						Всяка година тържествата са помрачавани от трагедии вследствие на това, че гуляйджиите "не се замислят какво става с техния куршум", казва Норимаса Шимомура, заместник постоянен представител на ПРООН в Македония. 
						В един от случаите, който привлече особено внимание, заблуден куршум уцели младо момиче на новогодишните празненства за 2005 г. в центъра на Скопие. То почина два дни по-късно. 
						Между 31 декември 2004 г. и 2 януари 2005 г. са били докладвани над 16 инцидента, свързани с употреба на оръжие, казват от вътрешното министерство. 
						Последната разяснителна обществена кампания бе част от постоянните усилия, които министерството полага в борбата с незаконните оръжия в страната. "Употребата на оръжие се увеличава преди и след новогодишните тържества и по тази причина избрахме този момент за кампанията," казва вътрешният министър Томислав Николовски. 
						Той твърди, че правителството е отбелязало напредък в усилията си за убеждаване на хората да предадат доброволно незаконно притежаваните от тях оръжия. Нов закон за оръжията предвижда увеличени наказания за незаконно притежание. Лице, признато за виновно в стрелба с оръжие по време на тържества, може да получи присъда лишаване от свобода до 10 години. 
						"Наказанията са строги, за да дадат резултат," каза министърът.
						Проблемът не засяга само Македония, посочват специалисти. Притежаването на оръжия в Албания, Босна и Херцеговина и Сърбия и Черна гора също продължава да бъде високо -- според изчисления гражданите в четирите страни, взети заедно, притежават около 3,1 млн. до 3,9 млн. единици оръжия. Според SEESAC едва 1,7 млн. от тях са регистрирани. Кампании, подобни на тази в Македония, са започнали в целия регион не само по повод на новогодишните тържества, но и на религиозните празници, като Коледа и курбан-байрам.

Помирението между косовските албанци и сърби изисква време
					10/04/2006
					Инициативата на правителството на Косово да предложи обучение на сръбски език в Прищина се сблъска с проблеми, илюстриращи трудностите по пътя на сближаване на етническите общности в Косово.
					От Ерлис Селимай за Southeast European Times -- 10/4/06
 
					 
						
Положението с училищното образование е още един пример за множеството предизвикателства по пътя на сближаване на етническите общности в Косово. [AФП]
						През януари бившият премиер на Косово Байрам Косуми обеща да създаде в училищата в Прищина класове, в които да се преподава на сръбски език, за да могат децата от местната сръбска общност да учат на родния си език. Изглежда обаче, че засега идеята не може да се осъществи. 
						"Правителството на Косово сформира специален екип, който да създаде необходимите условия, за да учат сръбските деца в Прищина, но в последния момент учениците бяха изтеглени от инициативата," каза говорителят на правителството Упляна Лама пред Southeast European Times. 
						Сърбите "казаха, че предпочитат да продължат да учат в град Грачаница заради приятелския кръг, който са създали," обясни Лама. 
						Положението с училищното образование е още един пример за множеството трудности по пътя на сближаване на етническите общности в Косово, разделени от последиците от войната и от различните им позиции относно бъдещето на провинцията. Етническото албанско мнозинство, което е 90 % от населението, иска пълна независимост от Сърбия. 
						Белград обаче настоява да има някаква форма на суверенитет и призовава местните сърби да не участват в институциите на Косово. 
						Помирение може да се постигне, но то ще отнеме време, твърдят анализатори. Междувременно напредъкът вероятно ще се осъществява поетапно, като след всяка крачка напред ще следва крачка назад. 
						Например инициативата за училищното обучение започна в атмосфера на оптимизъм, когато косовски ръководители посетиха сръбската общност в столицата. Според председателя на Община Прищина, Исмет Бекири, посещението е било сигнал, че "Прищина може да бъде дом за хора от различни общности." 
						Тогава членове на сръбски семейства поискаха от властите да увеличат посещенията си в сръбските общности не само в Прищина, но и в цяло Косово. Те казаха, че това ще помогне за засилване на доверието на сърбите в косовските институции. 
						След това обаче отново настъпи застой. Въпреки това все още има проблясъци на напредък. В края на март например представители на различните общности в провинцията се събраха в Дуръс, Албания, за "конструктивен диалог" относно правата на малцинствата.

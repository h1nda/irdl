Укриващ се военнопрестъпник: Горан Хаджич
					25/07/2008
					Хърватският сръбски обвиняем във военни престъпления Горан Хаджич се укрива от четири години.
					(Различни източници)
 
					 
						
Горан Хаджич. [Архив]
						На 4 юни 2004 г. съдия от Международния наказателен съд за бивша Югославия (МНСБЮ) потвърди обвинителния акт, подписан от тогавашния главен прокурор на ООН за военни престъпления Карла дел Понте, срещу бившия хърватски сръбски лидер Горан Хаджич. 
						Сутринта на 13 юли същата година официални представители на Трибунала в Хага предават документа и заповедта за арест – и двете секретни -- на сръбското министерство на външните работи с искането властите "да действат с цялото необходимото усърдие и в срок от 72 часа". 
						Седем часа по-късно Хаджич, който по това врече живее във вила в Нови Сад в Северна Сърбия, напуска дома си с голяма чанта и изчезва. Той успява да избяга 17 часа преди сръбските съдебни власти да отправят искане към полицията за арестуването му. 
						След като МНСБЮ е уведомен, че Хаджич не може да бъде открит и че местонахождението му е неизвестно, на 16 юли 2004 г. съдът огласява обвинителния акт срещу него, тъй като предвидените да бъдат секретни документи вече са достигнали до пресата. 
						Така бившият хърватски сръбски лидер се присъединява към 21 други бегълци от списъка на укриващите се за военни престъпления от конфликтите на Балканите през 90-те години на 20-и век, които тогава се издирват от Трибунала на ООН. 
						Дел Понте обвинява сръбските власти, че са предупредили Хаджич за предстоящия му арест. 
						Роден на 17 септември 1958 г. в община Винковци в Хърватия, Хаджич е работил като склададжия преди конфликта в страната от 1991-1995 г. През 80-те години на 20-и век той се присъединява към Лигата на комунистите – Партия за демократични промени, а по-късно към Сръбската демократическа партия (СДП). На 10 юни 1990 г. той е избран за председател на партийната организация във Вуковар и продължава да се издига в йерархията. 
						След обявяването на независимост от Хърватия на 25 юни 1991 г. Хаджич е назначен за председател на правителството на самообявилия се сръбски автономен окръг Славония, Бараня и Западен Срем. На 26 февруари 1992 г. той е избран за президент на така наречената "Република Сръбска Краина". Той заема този пост до декември 1993 г. 
						Прокурорите на ООН повдигат срещу него осем обвинения за престъпления срещу човечеството и шест обвинения за нарушения на законите и обичаите за водене на война за предполагаемото му участие в преследвания, изтребване, убийства, лишаване от свобода, мъчения, нехуманни действия, жестокости, депортиране, безпричинно разрушаване и разграбване на публична или частна собственост. 
						Обвинителният акт обхваща периода между 25 юни 1991 г. и края на президентското му управление през декември 1993 г. В него се твърди, че Хаджич е участвал като съучастник в съвместно престъпно деяние, имащо за цел "трайното насилствено отстраняване на мнозинството от хърватското и друго несръбско население от около една трета от територията на Република Хърватия, за да бъде тя превърната в нова, доминирана от сърби държава посредством извършването на престъпления". 
						Между изброените като участници в това съвместно престъпно деяние са Милан Мартич, друг бивш хърватски сръбски лидер, а също и някои ключови сръбски личности по това време, включително покойният президент Слободан Милошевич, шефът на държавна сигурност Йовица Станишич и командващият на специалните части Франко Симатович. В този списък са и лидерът на Сръбската радикална партия Воислав Шешел, който в момента е подсъдим в Трибунала в Хага за извършването на военни престъпления, и покойният лидер на полувоенна групировка Желко Разнатович-Аркан. 
						Между споменатите в обвинителния акт случаи на предполагаеми военни престъпления срещу хървати и лица от несръбска националност са убийството през ноември 1991 г. на 264 хърватски военнопленници, които сръбските части пленяват в болницата във Вуковар и разстрелват във фермата в Овчара, на около 5 км южно от града. Срещу Хаджич са повдигнати и обвинения в участие в изтребването или убийството на стотици цивилни граждани, включително жени и възрастни хора, в няколко села в Източна Славония. 
						В обвинителния акт е описан и случай от 18 октомври 1991 г., при който сили под командването на Хаджич, членове на полувоенното формирование “Душан Силни” и сръбски части, принуждават 50 задържани хървати да вървят в минно поле в покрайнините на село Ловаш, на около 20 км югозападно от Вуковар. 21 от задържаните загиват вследствие на експлозии на мини или стрелба.

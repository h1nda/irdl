Ръководителят на ООН призова за незабавно решаване на въпроса за статута на Косово
					04/10/2007
					По-нататъшното отлагане може да разруши всичко, което ООН е постигнала в провинцията след 1999 г. и да застраши регионалната стабилност, предупреди генералният секретар на ООН Бан Ки Мун в сряда.
					(AФП, Ройтерс, Гласът на Америка, Информационен център на ООН, Бета, Б92, БМРР - 03/10/07)
 
					 
						
Генералният секретар на ООН Бан Ки Мун призова за бързо решаване на въпроса за статута на Косово. [Гети Имиджис]
						Всякакво бавене в процеса на определяне на статута на Косово може да разруши всичко, което ООН е успяла да постигне в провинцията, предупреди генералният секретар на ООН Бан Ки Мун в сряда (3 октомври). Той призова всички заинтересовани страни да положат всички възможни усилия за постигане на решение. 
						"Трябва да се поддържа набраната скорост в процеса за решаване на въпроса за статута на Косово до постигането на решение. Иначе има реален риск да се изгуби постигнатото и да се стигне до нестабилност в Косово и региона," каза той в нов доклад, който ще бъде представен в Съвета за сигурност на 9 октомври. 
						Не трябва да пестим усилия за намиране на приемливо решение, което се базира на водещите принципи, определени от шестчленната Контактна група, каза Бан. Групата, която включва Великобритания, Франция, Германия, Италия, Русия и Съединените щати, отхвърли възможността за връщане към положението преди 1999 г., промяна в съществуващите граници на Косово или разделяне. 
						Процесът на определяне на статута започна през февруари 2006 г. с преговори между Белград и Прищина, ръководени от бившия финландски президент Марти Ахтисаари. В момента тройка от представители на ЕС-САЩ-Русия ръководи нов кръг от преговори. 
						Досега преговорите не успяха да намерят начин за преодоляване на различията между косовските албанци, които искат пълна независимост, и Белград, който заяви, че може да предложи само значителна автономия. 
						"Като се имат предвид съществените различия между страните ... трябва да се помисли какво ще се прави, ако те не успеят да постигнат споразумение до края на сегашния срок за преговори," посочи ръководителят на ООН в свой доклад, който разглержда развоя на събитията между 1 юни и 31 август 2007 г. 
						Макар ситуацията със сигурността в Косово да остана спокойна на повърхността по време на проучвателния период, налице е "определена скрита нестабилност" и "тлеещи напрежения" в резултат на удължаването на процеса на определяне на статута, отбеляза ръководителят на ООН. 
						Междувременно ново проучване на общественото мнение на базирания в Белград Център за свободни избори и демокрация, публикувано в сряда, установи, че 41 % от сърбите смятат, че запазването на Косово е по-важно от евентуалното членство на страната им в ЕС. Според проучването 37 % биха подкрепили прекратяване на дипломатическите отношения със страни, които признаят независимостта на Косово без одобрението на ООН. В проучването са участвали 1 632 души.

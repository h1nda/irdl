Генералният секретар на НАТО Расмусен посети Гърция преди срещата на върха в Лисабон
					22/10/2010
					 
						АТИНА, Гърция -- Генералният секретар на НАТО Андерс Фог Расмусен бе в Атина в четвъртък (21 октомври) като част от подготовката за срещата на върха на Алианса в Лисабон на 19 и 20 ноември. Той проведе отделни срещи с премиера Георгиос Папандреу, с външния министър Димитрис Друцас и с министъра на отбраната Евангелос Венизелос. След това Друцас каза, че новата стратегическа концепция на НАТО като цяло удовлетворява исканията на Гърция "главно по отношение на колективната отбрана и правилото за единодушно вземане на решения". Расмусен благодари на Гърция за лоялността и сътрудничеството, но в същото време каза, че се надява препятствията пред сътрудничеството между ЕС и НАТО заради кипърския въпрос да бъдат премахнати. (ANA-MPA, AFP - 21/10/10)

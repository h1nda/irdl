ЮФОР остава в БиХ 
					26/01/2010
					Въпреки че настоящият мандат на ЮФОР изтича през ноември, мироподдържащите сили може да останат в Босна и Херцеговина и след 2010 г.
					(ДПА, Юръпиън Войс, РСЕ/РС, Б92, Съвет на ЕС, Испанско председателство на ЕС - 25/01/10)
 
					 
						
Силите на ЮФОР в Босна и Херцеговина наброяват около 2 000 военнослужещи в рамките на мисията АЛТЕЯ. [Гети Имиджис]
						Външните министри от ЕС заявиха в понеделник (25 януари), че е възможно силите на ЮФОР в Босна и Херцеговина (БиХ) да останат и след края на годината, ако това е необходимо. 
						Създадената през декември 2004 г. мироподдържаща мисия на ЕС - под кодовото название АЛТЕЯ - наброяваше 6 300 военнослужещи. Сега числеността й е намалена на 2 500, а основната й задача е предотвратяване на нови изблици на етническо насилие. 
						Външните министри от ЕС заявиха в понеделник, че 27-членният блок остава ангажиран с поддържането на безопасна и сигурна обстановка в БиХ. 
						Ако ситуацията го изисква, заявиха министрите по време на месечната си среща в Брюксел, ЕС е готов "да запази изпълнителната си военна роля в подкрепа на [мироподдържащите] усилия и след 2010 г. с мандат на ООН". 
						Драстичното влошаване на политическия климат в БиХ възпрепятства плановете за по-нататъшно съкращаване на контингента на ЮФОР и за преобразуване на мисията, така че основната й роля да бъде свързана с обучението на собствените сили за сигурност на страната. 
						 По силата на Резолюция 1895 на Съвета за сигурност на ООН - приета на 18 ноември 2009 г. - мандатът на ЮФОР бе продължен с една година. "Ситуацията в региона продължава да бъде заплаха за международния мир и сигурност," се казва в резолюцията. 
						Като похвалиха ЮФОР за "решителния напредък" в изпълнението на нейния мандат и значителния й принос за стабилността и сигурността в БиХ, външните министри се съгласиха да разширят работата на агенцията и да включат обучение на силите за сигурност в страната. 
						Дипломатите от ЕС подчертаха, че реформата на сигурността е ключова за цялостния процес на реформа в БиХ. 
						 "Съветът отново подчерта пълната си подкрепа за европейската перспектива на Босна и Херцеговина", се казва в изявлението, а АЛТЕЯ е основна част от усилията на блока за подкрепа на политическия процес, насочен към евроинтеграция. 
						Подчертавайки отново твърдата подкрепа за върховния представител и специален представител на ЕС, Валентин Инцко, министрите призоваха "всички партии в БиХ да се съобразяват с неговите решения" и да престанат да оспорват неговите правомощия. 
						Изявлението бе направено след многобройните опити на босненски сръбски политици да отменят решения на Инцко и многократните заплахи на премиера на Република Сръбска, Милорад Додик, за референдум за отцепването на областта от БиХ. 
						В изявлението се казва още: "ЕС подчерта ангажимента си към териториалната цялост и суверенитета на Босна и Херцеговина в съответствие с Дейтънското мирно споразумение." 
						Очаква се върховният представител на ЕС по външната политика Катрин Аштън да посети БиХ през февруари.

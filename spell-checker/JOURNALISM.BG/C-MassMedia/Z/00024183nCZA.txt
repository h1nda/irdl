Комисия на Конгреса на САЩ одобри спорен законопроект за арменския геноцид 
					11/10/2007
					Комисия на Конгреса на САЩ прие необвързваща резолюция, в която масовите убийства на арменци през последните години на Отоманската империя се определят като геноцид. Макар документът да няма силата на закон, той предизвика остри реакции от страна на Турция.
					(Уошингтън Поуст, Уошингтън Таймс, Ройтерс, АП, АФП, Би Би Си, ФТ, Гардиън, Индипендънт, Гласът на Америка, Заман - 11/10/07; Ню Йорк Таймс, Ройтерс, Гласът на Америка, Би Би Си, Интърнешънъл Хералд Трибюн - 10/10/07)
 
					 
						
Турският президент Абдула Гюл определи като "неприемливо" гласуването на резолюцията. [Гети Имиджис]
						Комисията по външни отношения на Камарата на представителите на САЩ прие в сряда (10 октомври) резолюция, определяща като геноцид масовите убийсства на арменци в Турция в началото на 20-и век. Този ход, критикуван от високопоставени ръководители в Анкара и Вашингтон, дава възможност цялата Камара да гласува необвързващия документ. 
						Резолюция 106 бе одобрена с 27 срещу 21 гласа въпреки призивите на президента на САЩ Джордж Буш, държавния секретар Кондолиза Райс и министъра на отбраната Робърт Гейтс за отхвърляне на документа. 
						"Ние всички дълбоко съжаляваме за трагичните страдания на арменския народ, които са започнали през 1915 г.," каза Буш в коментар преди гласуването в сряда. "Тази резолюция не е правилният отговор на тези исторически масови убийства и нейното приемане ще нанесе огромни вреди на нашите отношения с основен съюзник в НАТО и в глобалната война срещу тероризма." 
						Арменците твърдят, че 1,5 милиона техни сънародници са били избити от отоманските турци между 1915 и 1917 г. с цел да бъдат прогонени от Източна Турция. Макар да признава, че хиляди арменци наистина са загинали през бурното време на Първата световна война, Турция категорично отхвърля твърденията, че е имало геноцид. 
						Позицията на администрацията на Буш е, че Турция и Армения трябва сами да решат спора си и че Съединените щати няма да помогнат за помирението им, ако се намесят в дебата. 
						Проектодокументът, внесен от депутата демократ от Калифорния Адам Шиф и някои други законодатели в края на януари, е необвързващ и до голяма степен символичен. Алън Лайтман, професор по история в Американския университет, обясни в сряда, че подобни мерки не могат да променят законите или политиката на САЩ. 
						"Една необвързваща резолюция изразява чувствата или мнението на Конгреса," каза Лайтман за "Гласът на Америка". "Може да е на едната камара на Конгреса, може да е на двете камари на Конгреса, но тя всъщност не променя политиката, защото няма силата на закон." 
						Въпреки това турски официални представители лобираха активно против приемането й. Когато тя бе одобрена от комисията в сряда, последва незабавна реакция. 
						"Одобрението на тази резолюция от комисията е безотговорно действие, което ще затрудни в един много деликатен момент отношенията с приятел и съюзник, както и едно стратегическо партньорство, подхранвано от поколения насам," заяви турското външно министерство в декларация. Като изрази съжалението си за приемането на резолюцията, помощник държавният секретар на САЩ Никълъс Бърнс каза, че Райс ще се обади на турските лидери в четвъртък, за да обясни позицията на САЩ. 
						"Съединените щати признават огромните страдания на арменския народ, причинени от масовите убийства и принудителните депортирания в края на Отоманската империя," каза той. "Подкрепяме пълното и справедливо разкриване на зверствата, жертви на които са станали около 1,5 млн. арменци по време на Първата световна война, а това не се постига с Резолюция 106 на Конгреса." 
						"Очевидно ще изразим пред лидерите на Турция нашето дълбоко разочарование, факта, че бяхме против тази резолюция," каза Бърнс.

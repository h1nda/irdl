Сърбия не успя да спази крайния срок, определен от ЕС: Младич все още е на свобода
					01/05/2006
					 
						БЕЛГРАД, Сърбия-Черна гора -- Определеният от ЕС краен срок за залавянето на Ратко Младич изтече в неделя (30 април), но той все още е на свобода. Представители на Съюза бяха заявили, че преговорите с Белград по Споразумението за стабилизация и асоцииране, което е първата стъпка към членство, ще бъдат спрени, ако генерелът не бъде предаден на Хагския трибунал в края на април. Следващият кръг на преговорите бе определен за 11 май. Официалното решение на ЕС ще бъде оповестено след срещата на еврокомисаря по разширяването Оли Рен с главния прокурор на ООН Карла дел Понте в сряда. 
						Предишният ултиматум - краят на март - бе удължен от ЕС след изявлението на сръбския премиер Войслав Кощуница, че предаването на Младич е предстоящо. Федералният министър по човешки права Расим Ляич, който също отговоря за сътрудничеството с трибунала на ООН, сега твърди, че властите разполагат с повече информация за Младич, която обаче не е достатъчна, за да бъде открит. (AП, AФП, Ройтерс - 01/05/06, ЮПИ, AФП - 30/04/06)

ФБиХ ще продаде 49 % от „БХ Еърлайнс” 
					17/07/2008
					Освен “Търкиш Еърлайнс”, основни претенденти за частичното придобиване на “БХ Еърлайнс” са “Кроейша Еърлайнс” и авиокомпании от Малайзия и Италия.
					От Юсуф Рамаданович за Southeast European Times от Сараево -- 17/07/08
 
					 
						
[БХ Еърлайнс]
						В края на юни правителството на Федерация Босна и Херцеговина (ФБиХ) откри официален търг за приватизацията на държавната „БХ Еърлайнс”. Крайният срок за подаване на оферти е 30 юли. 
						Тръжните документи изискват от бъдещия инвеститор да придобие 49-процентен дял в компанията, докато държавата ще запази 51 %. “Кроейша Еърлайнс” и “Търкиш Еърлайнс”, както и авиокомпании от Малайзия и Италия, са изразили интерес към частичното придобиване. В медийни репортажи бе посочено обаче, че “Търкиш Еърлайнс” още не са представили официално писмо за интерес. 
						 „БХ Еърлайнс” засега има два самолета ATR 72 на лизинг и изпълнява редовни полети до Швейцария, Турция и Македония от Сараево, Баня Лука и Мостар. Тя очаква от бъдещия си стратегически партньор да закупи още един самолет, по възможност реактивен. 
						"Увеличаване на авиопарка, стратегическо партньорство и инвестиции в модернизацията са ключови условия за по-нататъшното развитие” на „БХ Еърлайнс”, заяви управителят на авиокомпанията Нуджеим Речица пред информационната агенция ОНАСА. Той подчерта, че много по-големи превозвачи, като сръбската ЮАТ или „Кроейша Еърлайнс”, понастоящем работят на загуба. 
						Представители на компанията твърдят, че през 2007 г. компанията е обслужила около 70 000 пътници, в сравнение с 60 000 за предходната година, т.е. постигнала е ръст от 14,1 %. Брутната й печалба е била 7,4 млн. евро, което е с 9,5 % повече от 2006 г. Все пак според съобщенията тя е отчела загуба от около 51 000 евро за 2007 г. 
						Агенцията за приватизация на ФБиХ смята частичната приватизация за изключително изгодна сделка за инвеститорите, тъй като „БХ Еърлайнс” е единственият въздушен превозвач в БиХ, имащ потенциала да открива нови маршрути и пазари и да увеличи значително пътникопотока си. 
						Пазарният дял на авиокомпанията в БиХ обаче е само 15 %. Преди няколко години стана очевидно, че „БХ Еърлайнс” няма да оцелее на собствения си вътрешен пазар без помощ. 
						От друга страна, скептиците смятат решението за „катастрофален” ход за правителството на ФБиХ, което ще трябва да закърпва загубите на авиокомпанията с парите на данъкоплатците. Те твърдят, че цялостна продажба на компанията би била по-добър вариант. 
						Що се отнася до следприватизационните планове, превозвачът обяви намерението си щом авиопаркът нарасне, да въведе полети до Лондон, Амстердам и скандинавски градове. Освен това той преговаря с Черна гора за откриване на линия Сараево-Подгорица.

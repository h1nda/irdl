Пенсионерите в БиХ, Хърватска и Сърбия са изправени пред едни и същи проблеми
17/03/2003
&lt;FONT size="1" color="gray" face="verdana"&gt;Пенсионери на мирна демонстрация в Баня Лука срещу твърде малките и закъсняващи пенсии. [АФП]&lt;/font&gt;&lt;br&gt;&lt;br&gt;
Босна и Херцеговина (БиХ), Хърватска и Сърбия са на различен етап от пътя към европейския тип стабилност, но и трите страни изпитват трудности при изплащането на пенсии на по-възрастното си население.
Бет Кампшрор за Southeast European Times от Сараево - 17/03/03
 
 
Свързването на двата края с 83 долара месечна пенсия е нещо много познато за Шемса Трънка. След плащането на сметките за телефон и ток, не е лесно да бъдат намерени пари и за храна. 72-годишната Трънка, дребничка, приличаща на малка птичка жена с бухнали кестеняви коси и проницателни тъмни очи, казва, че за лекарства за болното й сърце не остава почти нищо.
"Няма нищо безплатно, всяко нещо струва от 5 до 10 КМ (конвертируеми марки)", казва тя, докато налива кафе в къщата си в село Брека, разположено сред хълмове близо до Сараево.
Тя споделя, че единият от синовете й, който е писател, се опитва да й помага, когато продаде някоя книга. Освен това тя не е единствена. "Не съм само аз, всичките ми съседи са пенсионери", казва Трънка. "Всички страдат. Някои нямат пари дори за мляко".
Проблемите на Трънка са познати не само на нейните съседи, но и на пенсионерите в съседните страни Сърбия-Черна гора и Хърватска. Всички те са очаквали Югославия - която е раздавала царски пенсии, съответстващи на месечните заплати - да се погрижи за тях. Но Югославия вече не съществува. Пенсионерите сега са граждани на нови страни, които са изправени пред тежки проблеми с по-възрастното си население.
Хърватска е в сравнително добро състояние след пенсионната реформа, започнала през 1995 г., заяви Зоран Анушич, пенсионен експерт към Световната банка в Загреб. Според него Хърватска има "добре настроена" пенсионна си система и може да послужи за модел на другите нови държави. Средната месечна пенсия в страната е 235 долара. Това може и да не е много, но пенсиите се раздават навреме. Реформата проработи - събираемостта на социалните осигуровки, дължими от фирмите, е 90 процента.
Хърватският подход към пенсионната реформа контрастира рязко с положението в Сърбия, коeто Соня Бисерко от Хелзинкския комитет за правата на човека описва като "джунгла".
"Няма система, няма съответстващи закони, не е извършена реформа в съдебната система", казва тя. Сърбите са толкова загрижени за намирането на работа (нивото на безработицата в страната е около 40 процента), че са съгласни и на работни места във фирми от "сивата икономика", които не плащат данъци, здравни и социални осигуровки. От ноември, сръбските пенсионери получават средно по 100 долара.
Очакванията в Сърбия бяха големи след падането на режима на югославския президент Слободан Милошевич преди повече от две години, но коалиционното правителство, дошло на негово място, изпълни много повече от предизборните обещания по отношение на дейностите "анти Милошевич", отколкото в социалната сфера. Според Бисерко, чуждестранните финансови организации, подпомагащи сръбския бюджет, трябва да притиснат правителството.
"Правителството не е готово да се справи с такава трудна задача", каза тя. "[Пенсионната реформа] е наистина нещо, за което Западът трябва да настоява".
В Босна и Херцеговина (БиХ) за пенсиите отговарят двете административни единици, а не държавата.
Пенсиите в сравнително богатата Федерация са по-високи - средно около 106 долара месечно. Но пенсионерите в Република Сръбска (РС) получават средно само по 66 долара. Дори тези мизерни суми се изплащат навреме едва от тази година.
"Дори в Албания пенсиите са по-високи ", заяви през декември президентът на Асоциацията на пенсионерите Раде Ракул пред Радио Свободна Европа (РСЕ). Пенсиите в РС, каза той, са само 35 процента от средната заплата, докато в Хърватска и Сърбия тази цифра е около 50 процента.
Малките пенсии в двете административни единици на БиХ са донякъде страничен резултат от реформите, заяви говорителят на Службата на върховния представител Кевин Съливан. "Не е позволено да се вземат пари от Петър, за да се дадат на Павел", каза той за пенсионните фондове, които работят според правилото на МВФ да не се плаща повече, отколкото се получава.
Той обясни също, че фондовете трябва да изплащат пенсии на хиляди хора, работили за несъществуващи вече компании. Тежката промишленост и минните компании бяха основната част от икономиката на БиХ преди да бъдат унищожени по време на войната от 1992-1995 г.
Фирмите, които все още съществуват, често не внасят осигуровки в пенсионните фондове. Заместник-директорът на фонда на Федерацията Бакър Муич каза за Радио Свободна Европа, че поне 3 000 компании не внасят социални осигуровки.
Единственото нещо, което пенсионерите могат да направят - освен да стоят на опашките на Уестърн Юниън в банките, за да получат парите, изпратени от близките им в чужбина - е да протестират, което се случва понякога и в двете административни единици. Йозо Лилянич от Асоциацията на пенсионерите във Федерацията каза пред РСЕ, че положението е отчайващо, защото 70 процента от пенсионерите получават по-малко от 200 конвертируеми марки на месец.
"Наистина не може да продължава така, защото пенсионерите са на ръба на биологичното оцеляване", каза той. "Напълно неприемливо е за нас пенсионерите да бъдем третирани като баласта на обществото".
Завръщането на бежанците допълнително усложнява положението. Списанието Репортер наскоро публикува репортаж за Джоко Клицкович, който си е получавал пенсията от сръбските власти след като е напуснал Сараево през 1992 г. След завръщането си през 2001 г., федералните власти са отказали да му плащат пенсия.
Завърналите се пенсионери имат право да получат пенсии в другата административна единица - но само на хартия. Неуредените въпроси с получаването на пенсии са икономическа пречка за завръщането на много хора. Двуфондовата система влияе и върху решението на младите хора да се върнат в която и да е от двете административни единици, заради страха, че няма да им бъдат признати осигуровките, внесени във фонда на другата.
Международната кризисна група предложи наскоро отговорността за пенсиите да се прехвърли на държавно ниво, за да се решат част от проблемите. Пенсионерите могат да се завръщат по домовете си без да се безпокоят за това, кой ще им изплаща пенсиите. Един фонд на държавно ниво също така би бил по-евтин, по-прозрачен и по-лесен за контролиране на осигуровките, отколкото два отделни фонда в административните единици.
А повече внесени осигуровки биха означавали малко повече конвертируеми марки месечно за пенсионерите като Шемса Трънка.
"Всеки казва, че така ще е по-добре", споделя тя. "Но кой може да каже кога ще бъде по-добре или какво ще е по-доброто"?

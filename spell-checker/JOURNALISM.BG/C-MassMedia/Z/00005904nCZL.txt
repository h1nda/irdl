Десет източноевропейски страни подкрепят позицията на САЩ за Ирак
07/02/2003
След речта на държавния секретар на САЩ Колин Пауъл пред Съвета за сигурност на ООН, десет източноевропейски страни - бивши членки на комунистическия блок - недвусмислено подкрепиха позицията на Вашингтон за Ирак.
(Интернешънъл Хералд Трибюн, Електронен Телеграф, Таймс Онлайн, СиЕнЕн, АФП - 06/02/03; AП, Ройтерс, БиБиСи, Пресслужба на ООН - 05/02/03)
 
 
След речта на държавния секретар на САЩ Колин Пауъл пред Съвета за сигурност на ООН в сряда (5 февруари), десет източноевропейски страни направиха недвусмислено изявление. Страните, известни като Вилнюската група, категорично подкрепиха позицията на САЩ за Ирак и призоваха за съответен отговор на заплахата, която представлява режимът на Ирак за световния мир и сигурност.
В това изявление на групата, в която влизат Албания, България, Хърватска, Естония, Латвия, Литва, Македония, Румъния, Словакия и Словения, се казва, че Пауъл е представил "убедителни доказателства" за опитите на Ирак да укрият оръжията за масово поразяване и да заблудят оръжейните инспектори на ООН, както и за неговите връзки с международния тероризъм.
"Нашите страни разбират опасността, породена от тиранията, и специалната отговорността на демокрациите да защитят общите ни ценности. Трансатлантическата общност, към която принадлежим и ние, трябва да бъде единна и да се изправи срещу заплахата от тероризма и диктаторите, притежаващи оръжия за масово поразяване", завиха бившите комунистически страни. Седем от страните, подписали декларацията, вече имат покана да се присъединят към НАТО. Албания, Хърватска и Македония все още очакват да бъдат поканени.
Десетте страни заявиха, че до този момент са подкрепяли всички усилия за мирно решаване на иракската криза, но сега са убедени, че Багдад е "нарушил" резолюция 1441 на Съвета за сигурност. Те изразиха готовност да участват в операции срещу Ирак, които да осигурят спазването на неговите задължения.
"Очевидната заплаха от режима на Саддам Хюсеин изисква единна реакция от демократичните общества. Ние призоваваме Съвета за сигурност на ООН да предприеме необходимите и съответни стъпки, тъй като Ирак продължава да бъде заплаха за световния мир и сигурност", се казва в декларацията.
В речта си след изказването на Пауъл, българският външен министър Соломон Паси заяви, че Ирак трябва да изпълни резолюцията до 14 февруари, когато инспекторите на ООН ще представят своя доклад пред съвета. В противен случай Ирак ще бъде принуден със сила да го направи. България е единствената страна от Вилнюската група, която е непостоянен член на Съвета за сигурност.
Въпреки че десетте страни имат ограничени възможности за участие в евентуална военна операция, те могат да предоставят медицински персонал, сапьорски части и екипировка за химическа защита. България и Румъния са обещали логистична подкрепа и използване на въздушното им пространство. В сряда Македонската телевизия предаде, че Скопие е готово да се присъедини към водената от САЩ коалиция.
Декларацията на Вилнюската група идва след подобна инициатива на осем други европейски страни. Миналата седмица членовете на ЕС Великобритания, Дания, Италия, Португалия и Испания, заедно с поканените Унгария, Полша и Чехия изразиха подкрепата си за позицията на Вашингтон за Ирак. С Холандия, която също се смята за твърд поддръжник, европейските страни, подкрепящи военен удар, са вече 19.
Междувременно в Турция премиерът Абдула Гюл официално изрази подкрепата на своята страна. В сряда той заяви пред репортери, че неговото правителство не може да направи нищо повече за мирното разрешаване на иракската криза. "Ние вярваме, че в съответствие с националните ни интереси, трябва да бъдем заедно с нашия стратегически съюзник САЩ", каза той.

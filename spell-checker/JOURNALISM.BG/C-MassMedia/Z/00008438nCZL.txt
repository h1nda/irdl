Според Гюл решението за изпращане на турски войски в Ирак се очаква да бъде взето към средата на октомври
22/09/2003
 
НЮ ЙОРК, САЩ -- Турският външен министър Абдулах Гюл пристигна в Ню Йорк в неделя (21 септември), за да вземе участие през тази седмица в Сесията на Общото събрание на ООН. Той посочи, че решението за изпращане на миротворчески контингент в Ирак ще бъде взето към средата на октомври, допълвайки че въпросът ще бъде обсъден подробно след като парламентът възобнови своята работа в началото на следващия месец. В петък Съветът за национална сигурност заседава четири часа, но не успя да изработи решение по предлаганото разполагане на войски.
Междувременно в събота турският премиер Реджеп Тайип Ердоган присъства на годишната среща на МВФ и Световната Банка в Дубай, Обединените арабски емиратства. Той даде висока оценка на инвестиционния климат в Турция, посочвайки, че пречките са отстранени и чуждестранните икономически субекти не бива да пропускат разрастващите се възможности за инвестиции в страната. (Анадолска агенция, АФП - 21/09/03)

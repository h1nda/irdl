Белград призовава за етническо разделяне на Косово
					25/03/2008
					Съгласно ново споразумение, предложено от сръбски представители на ЮНМИК, ще се създаде "функционално разделение" между сърби и албанци в Косово. Планът вече бе отхвърлен от Прищина, а косовските сърби са разединени относно предложението.
					От Игор Йованович за Southeast European Times от Белград -- 25/03/08 
 
					 
						
Френски военнослужещи от КФОР патрулират по мост, свързващ Южна и Северна Митровица. Северната част на града бе обхваната от безредици на 17 март, когато сръбски жители нападнаха полицията на ЮНМИК. [Гети Имиджис]
						Сърбия официално предложи Косово да бъде разделено по етническите си граници и поиска от ООН да даде на Белград гаранции за контрол върху основните институции и функции в районите, където сърбите са мнозинство. 
						В документ, изпратен до ООН миналата седмица – и публикуван в понеделник (24 март) от сръбските и косовските медии – Белград настоява на Сърбия да бъде позволено да поеме отговорност за полицията, съдилищата, съдебната система и митницата във и около Северна Митровица, както и в други сръбски анклави. 
						Окачествено от сръбския министър за Косово Слободан Самарджич като проект за „функционално разделение на сърби и албанци в Косово”, предложението се приближава най-много от досегашните инициативи на Сърбия до открит призив за пълно разделяне. 
						Споразумението, изготвено от външното министерство и министерството за Косово, е част от плана за действие на сръбското правителство, задействан след обявяването на независимостта на Косово. 
						Макар че проектът не е станал официално обществено достояние, репортажите на медиите от Белград и Прищина не бяха опровергани от сръбското правителство или от ЮНМИК. 
						Според тези съобщения една от основните разпоредби в документа предвижда сръбските полицаи в Косово да бъдат подчинени на местните сръбски власти и да служат под командването на полицията на ЮНМИК, а не на Косовската полицейска служба. 
						Предвижда се още косовските сърби да имат правото „да решават своите съдебни дела, а международните съдии от ЮНМИК да се занимават с делата, засягащи членовете на различните етнически общности". 
						Според съобщенията Белград предлага още да се засили сътрудничеството между Сърбия и ЮНМИК в много области, включващи полицията, съдебната система, митниците, транспорта, контрола по граничните пунктове и защитата на религиозното, историческо и културно наследство. Планът предвижда развиване на свободна търговия между Косово и Сърбия и прекратяване на сегашните митнически процедури. 
						Както се очакваше, правителството в Прищина отхвърли плана. „Той е продължение на хегемонната власт и политика на Белград,” каза вицепремиерът Рам Манай. 
						Според Манай ЮНМИК не може да сключва споразумения със „съседна страна” за функционирането на Косово, което обяви независимост от Белград на 17 февруари. 
						Предложението предизвика разногласия и сред косовските сърби. Населяващите Северно Косово като цяло са съгласни с проекта, докато онези, които живеят на юг от р. Ибър и са заобиколени от албански общности, се съмняват дали то е приложимо в техните анклави. 
						Лидерът на движението „Сръбска съпротива” Момчило Трайкович от Централно Косово каза, че планът би бил трудно приложим на място, освен ако албанците не дадат съгласието си. 
						Горан Богданович, косовски представител от Демократическата партия на Борис Тадич, заяви, че е „много лошо”, че косовските сърби са разбрали за плана от медиите. 
						"Малко е проблематично, когато виждаме опити за решаване на съдбата на косовските сърби, без да се допитваме до онези, които живеят в Косово, онези, чиито деца и семейства живеят там, нищо подобно,” каза Богданович. 
						Бившият сръбски външен министър Горан Свиланович, който често е критикувал стратегията на сръбското правителство относно Косово, сега подкрепя плана. „Това е интересно предложение, което действително отваря темата за разделение, което не е териториално, а персонализирано,” заяви той.

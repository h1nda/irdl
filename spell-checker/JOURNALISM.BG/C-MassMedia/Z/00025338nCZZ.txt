Бизнес: Чуждестранните инвестиции в Македония се увеличават
					01/02/2008
					Чуждестранните инвестиции в Македония ще нараснат значително през 2008 г. Още в деловите новини от седмицата: Google открива клон в Румъния; притокът на чужди капитали в Турция се е повишил с 90 %. 
					 
						
Македонският министър на финансите Трайко Славески направи обръщение към членовете на Американската камара в Скопие в сряда (30 януари). [Томислав Георгиев]
						
Македонският министър на финансите Трайко Славески каза в сряда (30 януари) на конференция в Скопие, че през 2008 г. държавата ще получи 282 млн. евро чуждестранни инвестиции и те ще се увеличат още повече, достигайки 329 млн. евро през 2009 г. Инфлацията ще остане в границите на прогнозните стойности от 2,5 -3 %, добави той. 
						*** 
						Правителството на Република Сръбска и норвежката държавна енергийна фирма “Статкрафт” подписаха във вторник (29 януари) предварителен договор за сътрудничество в експлоатацията на хидроенергийния потенциал на река Върбас. “Статкрафт” първо ще изготви икономическа обосновка за строителството на водноелектрическа централа в долното течение на Върбас, а по-късно може да изгради четири водноелектрически централи. Общата стойност на инвестицията може да достигне между 70 млн. и 100 млн. евро. 
						*** 
						Google, най-известната интернет търсачка в света, откри клон в Румъния. Клонът - наречен "Гугъл Букурещ" - ще предлага консултантски услуги и ще доставя софтуерни продукти на румънския пазар. 
						*** 
						Повече от 3 000 чуждестранни компании са били регистрирани в Истанбул миналата година, съобщи Истанбулската търговска камара. Чуждестранните фирми са донесли на страната общ капиталов поток в размер на 233,7 млн. евро, повишение с 90 % от 2006 г., показва статистиката. 
						 *** 
						Германската групировка "Даймлер" ще открие завод за сглобяване на завършени автомобили в индустриалния парк "Тетаром ІІІ" в Жуку, Румъния, при начална инвестиция от 400 млн. евро. Според местните медии в новата база на "Даймлер" ще бъдат наети 4 000 души. 
						*** 
						Цените на пшеницата, млякото и растителните мазнини в Хърватия ще паднат с 8-12 % през февруари, съгласно договореност между правителството и най-големите търговци на хранителни продукти в страната. Премиерът Иво Санадер потвърди споразумението, като каза, че в замяна кабинетът ще запази цените на електроенергията и природния газ без промяна през първата половина от годината. 
						
(Различни източници – 25/01/08-01/02/08)

В Белград започва процесът срещу Милошевич
23/02/2004
Процесът срещу Слободан Милошевич и осем други лица, обвинени в убийството на бившия сръбски президент Иван Стамболич, се открива в Белград в понеделник (23 февруари). Повечето обвиняеми са обвинени и в опит за убийство на лидера на Сръбското движение за обновление Вук Драшкович.
(Би Би Си, AФП - 23/02/04; Радио Б92 - 22/02/04; AП - 31/12/03; Би Би Си - 24/08/03)
 
 
Стамболич, който се очакваше да се изправи срещу Милошевич в президентската надпревара през октомври 2000 г. в Сърбия, изчезна по време на утринен крос в белградски парк през август същата година. [АФП]
Процесът срещу двете лица, обвинени в убийството на бившия сръбски президент Иван Стамболич, се открива в специален белградски съд в понеделник (23 февруари). Повечето обвиняеми са обвинени и в участие в опита за убийство на сръбския политик Вук Драшкович. Слободан Милошевич, който е изправен пред съда в Хага, е обвинен в поръчителство и на двете убийства.
Стамболич изчезна по време на утринен крос в белградски парк през август 2000 г. Очакваше се, че той ще се изправи срещу Милошевич по време на президентските избори по-късно тази година. Случаят тънеше в неизвестност до миналия април, когато полицията откри останките на Стамболич в ров в Северна Войводина по време разследването на убийството на сръбския премиер Зоран Джинджич.
Някога наставник и близък приятел на Милошевич, Стамболич бе след това отстранен от своето протеже през декември 1987 г. По-късно Стамболич критикуваше политиката на Милошевич по време на балканските войни от 90-те години на миналия век.
Бившият югославски лидер отречи каквато и да е роля в убийството, твърдейки миналия август, че не е имал причина да иска смъртта на човек, когото той не е разглеждал като заплаха за политическата си кариера. "Иван Стамболич не бе личност, която вече ме интересуваше. Той бе един напълно забравен политик, " настояваше Милошевич в свое отворено писмо, написано в затворническата килия. Съпругата му, Мира Маркович, за която се смята, че се укрива в Русия, е обвинена в подбудителство по същото дело. Тя също така отрича обвиненията.
Никола Барович, адвокат, представляващ фамилията на Стамболич, отхвърли аргументите на Милошевич, заявявайки пред Би Би Си, че Стамболич е останал "важна фигура" дори и след отстраняването му.
"Той можеше да поддържа стабилни и приятелски връзки с всички други републики в бивша Югославия, от Черна Гора до Словения и вътре в Югославия - с Черна Гора. Мисля, че това е един от мотивите, поради които Милошевич е дал заповед за убийството на г-н Стамболич," каза Барович.
Милорад "Легия" Лукович, заподозрян в замисляне на убийството на Джинджич, е обвинен в организирането на отвличането и убийството на Стамболич, като се смята, че тези актове са били извършени от членове на сега разформирования специален полицейски отряд, създаден по времето на режима на Милошевич.
Лукович продължава да се укрива и ще бъде съден задочно. Другите обвиняеми за убийството на Стамболич включват бившия шеф на тайната полиция на Милошевич Радомир Маркович и бившия началник на ГЩ на югославската армия Небойша Павкович.

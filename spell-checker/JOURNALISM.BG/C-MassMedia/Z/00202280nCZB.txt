Инвестирането в Гърция е рискован бизнес, но има желаещи да поемат риска
					23/01/2012
					Залагането на Гърция изисква смелост, тъй като изпадналата в дългова криза страна се бори да привлече оптимисти.
					От Анди Дабилис за Southeast European Times в Атина - 23/01/12
 
					 
						
Инвеститорите навлизат в някои стопански сектори, независимо от всеобщите финансови затруднения. [Ройтерс]
						В Гърция, страна, която наскоро бе определена от "Креди Суис" като най-рисковата в света за инвеститорите, може да се намери съкровище, дори да не сте рудодобивна компания като канадската "Елдорадо", чийто гръцки филиал, "Трейшън Голд Майнинг" получи лиценз за проучване. 
						Икономическата криза в страната, която се бори да избегне банкрута и подготвя съкращения до 65% за заемодателите, може да изплаши някои инвеститори, но има сектори, към които тя ги привлича: земеделски технологии, слънчева енергия, туризъм, транспорт, логистика, луксозни курорти, добив на газ и нефт, управление на отпадъците и телекомуникации. 
						"Съществуват много възможности тук в Гърция", каза за SETimes Елиас Спиртуниас, изпълнителен директор на Американо-гръцката търговска камара. Той каза, че правителството, пословично с неприятелската си нагласа към бизнеса, се опитва отново да промени този имидж и да осъществи сериозни реформи. "Инвеститорите търсят стабилност и среда, която им предлага по-ниски данъци и в която могат лесно да функционират. Гърция не предлага това на нивото, на което го правят други страни", каза той. 
						Докладът на "Креди Суис", който според Спиртуниас "някак вреди на страната", бе публикуван на фона на четвърта година на дълбока рецесия в страната и бунтове срещу мерките за икономии и на най-лошите резултати в света на фондовата борса в Атина. Гърция е на последно място сред 50-те страни в доклада, който оценява платежните баланси на текущата сметка, държавни бюджети, дълг (Гърция има дефицит от 380 милиарда евро) и други фактори, и бе много повече от просто поредния голям хит. Следват Португалия, чиято икономика също се бори да оцелее и Исландия. 
						Това бе лоша публичност, която изпрати министъра на развитието Михалис Хрисохоидис в Копенхаген, за да се опита да привлече датски инвестиции и да създаде по-благоприятна представа за страната си, преди скандинавската страна да поеме шестмесечното ротационно председателство на ЕС на 1 януари. "Катимерини" го цитира да казва, че "Програмата за стабилизиране на икономиката цели да постигне ясни резултати в секторите на конкурентоспособност и растеж в Гърция", макар че той не каза как ще стане това. 
						
Генералният мениджър на "Трейшън Голд Майнинг" Георгиос Маркопулос с карта на активите на неговата компания в Гърция. [Анди Дабилис/SETimes]
						Той би могъл да получи съвет от Георгиос Маркопулос, генерален менджър на "Трейшън Голд Майнинг", който каза, че "Елдорадо" вярва в Гърция въпреки кризата. "Богатството от полезни изкопаеми в Гърция показва, че златните залежи са обещаващи", каза той за SETimes. "Ръководството на "Елдорадо" знае какво е положението в Гърция и как кризата ще се отрази на инвестициите", докато цените на златото в света се покачват. 
						"Елдорадо" наскоро придоби "Канейдиън Юропиън Голдфийлд", която предлага шанс за по-нататъшно проучване в Гърция чрез "Трейшън Голд Майнинг" и разширяване на операциите в Турция и Румъния, въпреки че някои пазарни анализатори са разтревожени от онова, което може да се случи, ако Гърция фалира и излезе от еврозоната. 
						Маркопулос каза, че не обезпокоен. "При всяка инвестиция, можете да промените мнението си", каза той. "В тази област не е имало никакви инвестиции и сега ние смятаме, че за нас има шанс". Маркопулос е минен инженер. 
						Спиртуниас каза, че има признаци, че правителството най-накрая е осъзнало, че не може да прогони потенциални инвеститори със сложна бюрокрация, високи данъци или пренебрегване на техните потребности. Той цитира отменяне на закони за каботажа, които държаха печелившия круизен бизнес далеч от атинското пристанище "Пиреус", в което има големи китайски инвестиции, начело с компанията "Коско, която ръководи голямо съоръжение там. Спиртуниас, чиято организация е домакин на големи форуми за бизнес климата, също каза, че все повече компании започват да осъзнават, че положението в Гърция не е толкова мрачно, че те да не се възползват от шанса да инвестират.
						Но, каза той, новото коалиционно правителство, начело с бившия вицепрезидент на Европейската централна банка Лукас Пападемос, което има задачата да задържи международната помощ, която идва за затъналата в дългове страна, трябва да продължи бързо да предпиема нови мерки, за да привлече нови компании преди изборите през април. "Колкото по-скоро се осъществят големи реформи, свързани с ПЧИ (преки чуждестранни инвестиции), толкова по-бързо ще се осъществят тези възможности", каза той. 
						
Министър-председателят Лукас Пападемос може да има нужда от "докосването на Мидас", за да привлече инвеститори в повече сектори. [Ройтерс]
						Правителството също преговаря с инвеститори за дългоотлаганото опрощаване на дълга, участие на частния сектор, което според Спиртуниас компаниите искат да видят, преди да предприемат каквото и да било. 
						Банката на Гърция съобщи, че общият брутен поток от капитал от ПЧИ, който отразява резултатите на страната при привличането на инвестиции, е нараснал през 2010 г. с 4,96%, макар че цифрите за 2011 г., белязана с размирици и стачки, все още не са публикувани. Те могат дори да са по-големи поради придобиването през май на гръцката фармацевтична компания "Спесифар" за 400 милиона евро от калифорнийската компания "Уотсън Фармасютикълс" с централа в Ню Джърси. Американската компания проявява особен интерес към генеричната версия на лекарствотто за лечение на язва "Нексиум", произвеждано от гръцката компания. Пазарът на лекарства в Гърция носи печалба от 6 милиарда евро годишно. 
						Изпадналата в криза фондова борса в Атина, която регистрира спад от 52% през 2011 г., втората най-лоша година през последните 50 г. за борсата, започна 2012 г. с рекордно нисък оборот и загуби за повечето акции, но официални представители се надяват на повече инвестиции, дори това да изглежда нереално сега. 
						Главният оперативен директор на организацията Димитрис Карайскакис каза, че макар докладът на "Креди Суис" да не е от полза за страната, той не смята, че той предрича икономическа катастрофа. "Виждали сме много доклади, които предричат, че бедствието ще ни сполети", каза той за SETimes. "Има и някои позитивни данни, тъй като виждаме, че очакванията за появата на чуждестранни инвеститори не са намалели [със] същите нива" както резултатите на борсата и има надежда, че те могат да чакат, за да купуват на ниски цени. "След участието на частния сектор ние всички очакваме да видим промяна," добави той.

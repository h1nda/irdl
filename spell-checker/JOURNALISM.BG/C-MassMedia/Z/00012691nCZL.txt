Патън заявява, че ЕС подкрепя проекта за единна полицейска структура в БиХ
					18/11/2004
					 
						САРАЕВО, Босна и Херцеговина (БиХ) -- Европейският комисар за външните отношения Крис Патън заяви, че ЕС подкрепя създаването на единна полицейска структура в БиХ. Местните медии съобщиха в четвъртък (18 ноември), че Патън е изпратил по-рано тази седмица писмо до премиера на БиХ Аднан Терзич, в което отново потвърждава подкрепата на Брюксел за дейността на Комисията за преструктуриране на полицията в БиХ. Посочва се още, че Патън е подчертал значението на интегрираните полицейски сили за увеличаване на ефективността и укрепване на сигурността в Европа.
						Други новини: Премиерът на Федерация БиХ Ахмет Хаджипашич свика този четвъртък заседание на кабинета. Целта е да се преодолеят появилите се напоследък проблеми сред партньорите в правителството. (Дневни аваз, Независне новине - 18/11/04; Фенa, РТРС, AФП - 17/11/04)

Турция се бори със сирийските бежанци
					18/06/2011
					Докато хиляди бягат от военните на Башар ал-Асад, турските власти се опитват да задържат под контрол положението на границата.
					От Алина Лехтинен за Southeast European Times в Истанбул - 18/06/11
 
					 
						
Сирийско момче със знака на победата по време на протести срещу сирийския президент Башар ал-Асад в бежански лагер в пограничния турски град Йаладаги. [Ройтерс]
						"Този път води към Сирия", каза шофьорът
						Колата продължава по път, заобиколен от хълмове с маслинови дръвчета и долини. Турската провинция Хатай придоби особено значение, след като много сирийски бежанци избягаха в пограничния район миналата седмица. 
						Досега повече от 9 000 бежанци са пресекли границата с Турция. Очаква се още да дойдат през идните дни, бягайки от армията на сирийския диктатор Башар ал-Асад, докато тя напредва през северната част на страната. 
						"Изключено е да затворим вратата на нашите сирийски братя", каза турският външен министър Ахмет Давутоглу в сряда (15 юни) по време на посещението си в провинция Хатай. 
						Повечето турци приветстваха бежанците. Халит, жител на село Колджулат, помогнал на петима сирийски бежанци, като ги закарал до турските власти, след като те пресекли границата. 
						"Те са добри хора, аз имам роднини в Сирия", каза той. Той остана за известно време с двама репортери, загледан в района на границата. В някои области това са ниви, разделени само с бодлива тел. Тук гъстите храсти и дървета затрудняват определянето на граничната линия. "Реката отбелязва границата", каза Халит и посочи малката долина, през която преминава реката. 
						Досега турските военни показаха, че могат да осигуряват границите и да се справят с кризата с бежанците сравнително организирано, като ги транспортират с камиони до лагери или с линейки до местнaта болница, ако са ранени. 
						И все пак, въпреки пропускливостта на турско-сирийската граница и трансграничните семейни връзки, само малки групи са успели да пресекат границата, което повдига въпроса дали Турция ще може да удържи големите потоци от бежанци. 
						В Гюведжи, малко арабско село до границата, турското знаме се развява на близкия военен аванпост. Но въпреки присъствието на армията, много сирийци влизат в Турция почти всекидневно, за да си осигурят хляб и вода. 
						Официално на бежанците е забранено да говорят с пресата и полицията и военните се намесват, ако видят, че журналисти провеждат интервюта с тях. Турция е критикувана от местни и чуждестранни медии, че не позволява на репортери или организации за защита на човешките права, с изключение на турския Червен кръст да влизат в бежанските лагери. 
						Много повече сирийци ще дойдат през границата, каза Мохамед, сириец от село в провинция Идлиб. Според него около 5 000 души се крият в планините до границата. Те са избягали от нападенията на сирийските военни. 
						Мохамед избягал, след като правителствени войски нападнали и убили най-малко 32 души. "Сега селото е празно", каза той. 
						Други бежанци разказват подобни истории на насилие. Всички те твърдят, че ще се върнат по домовете си в Сирия, ако там стане безопасно и се установи демокрация. 
						"Искаме демокрация", каза сириец, който се лекува в държавната болница в Антакия. Той бил прострелян в крака от сирийските сили за сигурност по време на демонстрация в града, в който живеел. 
						"Tурция се отнася много добре с мен. Хората са много любезни", каза той. "Турция е красива страна", добави той.

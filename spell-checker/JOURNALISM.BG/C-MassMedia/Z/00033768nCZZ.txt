Бизнес: Финансовата криза засегна туризма на Балканите
					12/03/2010
					Световният икономически спад означава по-малко почиващи на Балканите. Още в деловите новини: Турция има най-много милиардери в региона; италианска компания планира да построи автомобилен завод в Черна гора.
					 
						
Туристите харесват главния плаж на хърватския централноадриатически морски курорт Дубровник. [Гети Имиджис]
						Според последното проучване на европейския туризъм, публикувано от Евробарометър в сряда (10 март), над 65 % от българите, 62 % от румънците и 61 % от македонците не са пътували през отпуската си миналата година поради финансови причини. Турция е сред страните с най-нисък процент на посетилите я в частни или делови пътувания през миналата година -- само 37 % спрямо средните 69 % за ЕС според доклада. Междувременно Хърватия е класирана сред страните, в които най-голям дял от хората сами са организирали пътуванията си. 
						*** 
						В сряда (10 март) списание „Форбс” включи 28 турци в списъка на милиардерите за 2010 г. Хюсню Йозейгин, собственик на „ФИБА Холдинг", е най-богатият човек в Турция, като богатството му се оценява на около 3 млрд. щ.д. Джон Фредриксен, гражданин на Кипър с британско местожителство, също е в списъка с нетна стойност на авоарите от 7,7 млрд. щ.д. Двама гърци - Сприос Лацис с 5,3 млрд. щ.д. и Филип Ниархос с 2 млрд. щ. д. - също са включени в класацията. Трима румънци - Дину Патричиу с активи с нетна стойност от 2,2 млрд. щ.д., Йоан Никулае с 1,1 млрд. щ.д. и Йон Цириак с 1 млрд. щ.д. - също са в елитния клуб. 
						*** 
						"Стандард енд Пуърс" ревизира краткосрочната прогноза за Румъния от негативна на стабилна, според официално изявление, направено във вторник (9 март). Рецесията засегна икономическата стабилност през 2009 г., но програмата, осъществена с подкрепата на МВФ и на ЕС, както и с друга помощ, допринесе за облекчаване на последиците от кризата, посочва "С&amp;П". 
						*** 
						
						Босна и Херцеговина одобри изграждането на две топлоелектрически централи и една водноелектрическа централа, съобщи правителството във вторник (9 март). Сега властите търсят партньори, които да помогнат за финансирането на проектите. 
						*** 
						Националният превозвач на Латвия „ЕърБалтик” откри директна линия между Белград и Рига на 5 март, съобщиха транспортните власти в Белград. Компанията ще извършва полети четири пъти седмично. 
						*** 
						Италианската компания за спортни автомобили „Ламборгини” планира да открие завод за електрически автомобили в Черна гора, съобщи в понеделник (8 март) директорът на дружеството Тонино Ламборгини за излизащия в Подгорица всекидневник „Победа”. Фирмата не е избрала мястото на завода, но планира първоначално да произведе серия от 1 000 автомобила, а една година след това да разшири производството, посочва Ламборгини. 
						*** 
						
						Република Сръбска ще се присъедини към газопровода "Южен поток", заяви премиерът Милорад Додик на 5 март след завръщането си от Москва, където той се срещна с представители на руския енергиен гигант "Газпром". Проектът "Южен поток" ще транспортира природен газ от Русия до Централна Европа през Черно море и България. 
						*** 
						Инвеститорската служба на агенцията за кредитен рейтинг "Муудис" даде отрицателен кредитен рейтинг на банковата система на България в доклада си от 8 март. Спадът в сектора на недвижимите имоти през миналата година е засегнал банковия сектор, посочва анализаторът Елена Панайоту, добавяйки, че очаква рентабилността и качеството на активите да продължат да изпитват отрицателно влияние през следващите 12 до 18 месеца. 
						 *** 
						Четири международни консорциума ще се състезават за изграждането на електроцентралата "Нова Косова" с капацитет от 500 MGW, съобщиха косовски
						те власти на 5 март. Фирмите са „Адани Пауър”/”ПТ Адани Глоубъл” от Индия и Индонезия, „АЕС Електрик лид”/”Демир Експорт А.С.” от САЩ и Турция, „Парк Холдинг" от Турция и консорциумът „Пи Пи Си”/”Контур Глоубъл Ел Ел Пи” от Гърция и Обединеното кралство. Планира се строителството да започне през 2011 г., като се очаква то да струва около 1 млрд. евро. Избраната фирма ще получи съфинансиране от правителството на Косово. 
						*** 
						
						Албанското правителство финализира на 5 март споразумение за заем с Европейската банка за възстановяване и развитие за подобряване на регионалните и селските пътища. Заемът от 50 млн. евро е част от дългосрочен проект, който има за цел да бъдат ремонтирани около 1 500 км пътища. 
						
						(Различни източници -- 05/03/10-12/03/10)

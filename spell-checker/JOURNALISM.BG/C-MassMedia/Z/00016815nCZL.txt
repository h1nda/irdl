ЕУФОР и полицията в РС провеждат паралелни операции срещу престъпни групировки
					02/12/2005
					 
						САРАЕВО, Босна и Херцеговина (БиХ) -- ЕУФОР проведе в четвъртък (1 декември) операция срещу групировки на контрабандисти в БиХ. Според официални представители целта на акцията е била и да се пресече достъпът на престъпниците до мрежата на обществения транспорт. Частите на ЕУФОР претърсиха 25 обекта, включително ж. п. гарите в Баня Лука и Бихач. 
						По същото време полицията в Република Сръбска завърши двудневна операция срещу търговци на крадени автомобили в района на Баня Лука. Според съобщения в местните медии операцията е довела до конфискуването на над 70 коли.
						Други новини -- Босненски съд разпореди да бъде задържан за 30 дни бившият член на председателството на БиХ Мирко Шарович и още две лица. Тримата са заподозрени във връзки с организираната престъпност и финансови нарушения, свързани с несъбираемите дългове, направени от "Привредна банка" през 1998 г. (Независне новине - 02/12/05; Фена, АФП, Източници на СВП - 01/12/05)

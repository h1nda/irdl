Прищина даде срок на косовските сръбски полицаи да прекратят бойкота
					24/04/2009
					Вицепремиерът на Косово Хайредин Кучи обяви, че най-късно до 30 юни всички временно отстранени от работа косовски сръбски полицейски служители трябва да се върнат на работа.
					От Беса Бечири за Southeast European Times от Прищина – 24/04/09
 
					 
						
Стачкуващите служители трябва отново да се присъединят към КПС до 30 юни. [Гети Имиджис]
						Косовското правителство съобщи миналата седмица, че 30 юни е крайният срок, до който всички временно отстранени косовски сръбски полицейски служители, които са на щат, трябва да се върнат на работа. Около 300 сръбски полицаи отказаха да служат под командването на Косовската полицейска служба (КПС). Те напуснаха работните си места след обявяването на независимостта на Косово на 17 февруари 2008 г. Стачкуващите полицаи смятат, че трябва да бъдат под командването на ЮНМИК, и поискаха международната общност да назначи служители на ЮНМИК, които да отговарят за полицейските участъци в населените предимно със сърби райони на Косово. 
						КПС продължава да плаща на стачкуващите полицаи с надеждата, че те накрая ще се върнат на работа под командването на КПС. "Решението да продължим с платеното отстраняване от работа бе политическо решение, защото искахме да изразим нашата готовност за тяхното връщане," е заявил министърът на вътрешните работи Зенун Паязити, цитиран от радио “Свободна Европа”. 
						Решението на правителството от миналата седмица е взето въз основа на препоръките на работна група, съставена от представители на Косово и ЮЛЕКС, която бе създадена за решаването на проблема. ЮЛЕКС направи по-рано безуспешен опит да работи с властите в Белград за решаването на въпроса. 
						Паязити представи препоръките на работната група пред съвместния Координационен съвет по законността. Негови съпредседатели са заместник-премиерът Хайредин Кучи и командващият на ЮЛЕКС Ив дьо Кермабон. 
						"Правителство взе решение да се даде възможност на всички временно отстранени служители да се завърнат на работа до 30 юни 2009 г.", се казва в съвместно комюнике на правителството и ЮЛЕКС. 
						Кучи заяви, че решението за определяне на крайния срок не трябва да се разглежда “като наказание на тези служители, а по-скоро като конкретна стъпка за възстановяване на полиция с изцяло многоетнически характер, която да отразява косовското общество и да работи в интерес на всички общности". 
						Косовските власти ще увеличат усилията си "за насърчаване на всички напуснали полицейски служители да се върнат в Косовската полиция", допълни Паязити. Дьо Кермабон обеща подкрепата на ЮЛЕКС, но подчерта "необходимостта към този въпрос да се подходи по приятелски начин". 
						Парламентарната комисия по вътрешна политика и сигурност също разгледа въпроса миналата седмица. Тя ще посети косовската полиция през следващата седмица и препоръчва да се проведе парламентарен дебат, ако косовските сръбски полицаи не се върнат на работа. 
						Решението на този проблем трябва да бъде в рамките на закона, но Прищина не трябва да забравя, че "косовските институции направиха достатъчно, за да се върнат полицейските служители на работните им места," се казва в изявление на комисията. 
						Комисията отбелязва също, че има достатъчно млади сърби, които са готови да работят за КПС. 
						 "Проявяването на търпимост към бойкота означава същевременно, че онези, които искат да работят, нямат шанс да направят това," заяви комисията.

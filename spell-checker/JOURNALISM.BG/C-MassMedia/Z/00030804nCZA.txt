Остров Вис -- от изолация към туристическа дестинация
		03/07/2009
		Въпреки че да стигнеш до остров Вис не е лесно, природата, колоритните
			средиземноморски улици и площади с много рибни ресторанти заслужават да бъдат
			посетени.
		От Наташа Радич за Southeast European Times от Загреб -- 03/07/09
 
		 
			
Хърватският остров Вис е известен с кристалносиньото море, малките съседни
					островчета и красивите пещери. [Гети Имиджис]
			Като най-отдалеченият населен остров на Далматинския архипелаг, на 45 км от
				централнодалматинския град Сплит, Вис е идеално място за почивка за хората, които се
				опитват да избягат от пренаселените и пълни с туристи места. Островът е запазила
				своята автентичност с кристалносиньото си море и красивите пещери. 
			"Вис не прилича на никой друг хърватски остров. Той е труднодостъпен, но
				уникален. Все още можеш да почиваш, без да се налага да се смесваш с тълпа от пълни
				с очаквания туристи," каза за Southeast European Times жителката на Загреб Ивана Девич, която
				планира своята почивка на Вис. 
			През Втората световна война островът е бил основното скривалище на Йосип Броз
				Тито, който след това става лидер на бивша Югославия. 
			Преди разпадането на Югославия Вис е бил забранен остров с военноморска база
				и чуждестранни туристи не са били допускани. Последната военна подводница обаче
				отплава от острова през 1989 г. и Вис се превръща в дом на частни яхти. 
			
"Подводните гледки са поразителни," казва хърватският водолаз и световен
					рекордьор по престой под вода без дишане Карла Фабрио.
					[find-Croatia.com]
			Достъпът остава най-големият проблем, особено за 3 500-те жители на острова.
				За онези, които нямат лодка, единственият начин да достигнат до Вис е с ферибот или
				кораб с подводни криле. След като веднъж пристигнете на острова обаче, пътуването по
				пътищата е лесно. 
			Едно от най-известните места във Вис е Бишево, островче близо до град Комижа.
				Там се намира Синята пещера, наричана още "съкровището на Адриатика", известна с
				разноцветните си отражения в синкави и сребристи нюанси -- природно явление,
				създаващо приказна атмосфера. До пещерата може да се стигне с лодка, а посетителите
				могат да се гмуркат в нея. 
			Хърватският водолаз и световен рекордьор по престой под вода без дишане Карла
				Фабрио отдавна харесва острова. "Чудесно е да се гмуркаш и да тренираш във Вис,
				защото подводните гледки са поразителни. Това е любимото ми място за тренировки и
				прекарване на свободното време", казва Фабрио, която избра острова за място на
				сватбата си. 
			Вис и Комижа - двете най-големи села в двата края на острова - предлагат
				много хотели и частни квартири. Жителите на Вис са приятелски настроени, но говорят
				на хърватски диалект, който дори и местните жители от същия регион трудно разбират. 
			Затова, ако решите да отплавате за Вис, нашият съвет е: опитайте да общувате
				с местните граждани на английски език, ще ви бъде по-лесно.

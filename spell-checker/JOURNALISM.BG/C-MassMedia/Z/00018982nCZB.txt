Още едно ново начало за Албания
					19/06/2006
					Албания премина през доста неравен преход от комунизма, но сега изглежда че е преодоляла най-трудното и излиза на нов път, пише Роберт Остин от Университета в Торонто. Премиерът Сали Бериша започна борба с организираната престъпност и се опитва да промени имиджа на страната си, известна като рай за контрабандистите. Той придаде повече прозрачност на управлението и се зае да изкорени явлението "конфликт на интереси". Междувременно, някога мрачната Тирана, е придобила съвсем нов облик, благодарение на усилията на кмета Еди Рама. Но политическият живот продължава да бъде силно поляризиран, а албанците очакват да видят дали ще продължи развитието към напредък.
					От Роберт Остин за Southeast European Times -- 19/06/06
 
					 
						
Ярко боядисани постройки, обновени административни сгради и паркове създават съвсем различна атмосфера в Тирана. [Гент Шкулаку]
						За една малка страна, Албания преживя много обрати. През 1992 г. Демократическата партия на Сали Бериша пое властта на гребена на вълната на антикомунизма. Победата на Бериша роди оптимизъм за бързи промени и готовност за жертви. Въпреки някои постижения, правителството на Бериша се провали през 1997 г. на фона на съществуващите катастрофални пирамидни схеми и в обстановка на ръба на гражданска война. Обикновените албанци възприеха обещаната шокова терапия за икономиката само като "шок без терапия". Опозицията на социалистите спечели изборите, подкрепени от международната общност през 1997 г. и обещаха ново начало. Те управляваха до 2005 г. Предположения за корупция ги свалиха от власт миналата година. 
						Най-голямата грижа на албанците е корупцията, която означава, че трябва да се плаща на някого за всичко и че политиците стават все по-богати. Трудно бе да се игнорира корупцията в Албания. През 2005 г. Бериша проведе кампания с поглед към бъдещето, с лозунги като "Време за промяна" и "С чисти ръце". Социалистите от своя страна гледаха назад към тежите времена на 1997 г, нещо което повечето албанци искаха да забравят, особено след като много хора бяха инвестирали и загубиха парите си в пирамидите. 
						След като взе властта той обеща да промени радикално Албания. Вече е направено много. Главният му приоритет са чуждестранните инвестиции и той се надява чужденците да открият възможности в страната, особено в областта на туризма, който е сектор с потенциал за сериозен растеж, тъй като Албания има великолепно крайбрежие и много красива природа. Известен като работохолик, Бериша води война с корупцията в страната от горе до долу, като намалява числеността на правителството и драстично снижава данъците. Досега в Албания има малко чуждестранни инвестиции. Повечето инвеститори стоят настрана, страхувайки се от нестабилността в страната. 
						За да раздвижи нещата, Бериша върна в Албания и привлече в екипа си много млади хора, получили образование на Запад. Съставът на кабинета му е много по-млад от предходния. Що се отнася до международния имидж на Албания, който често се идентифицира с корупция, насилие, трафик на наркотици и хора, Бериша се е заел с престъпните групировки. Наскоро той призова за отстраняването на главния прокурор на страната Теодори Солаку заради нежеланието му да се справи с престъпните групировки в страната. Този ход разгневи опозицията, но дали Солаку се е страхувал от престъпните групи или е бил свързан с тях, резултатът бе един и същ и той трябваше да напусне. За да се предодолее непрекъснатия незаконен трафик на хора и наркотици през Адриатическо море до Италия, правителството наложи строги ограничения върху притежанието на плавателни съдове. 
						
Албанският премиер Сали Бериша обеща да подобри имиджа на страната. [Гент Шкулаку]
						 Той също се зае да елиминира възможността за конфликт на интереси в своето правителство, нещо на което предишното правителство почти не обърна внимание. Бяха извършени значителни арести и много престъпници, които преди бяха смятани за недосегаеми, сега са в затвора. Бериша заявява, че борбата срещу корупцията и престъпността "се води много по-ефективно, отколкото очаквахме и регистрира истински успехи." По общо мнение общественият ред се подобрява едновременно с увеличаващата се прозрачност в действията на правителството. Изглежда че това, което е липсвало, е била политическата воля на върха. Международните институции са единодушни, че е постигнат значителен успех. 
						Политическият живот в Албания обаче остава напрегнат и поляризиран. Докато повечето партии са единодушни по отношение на крайната цел - интеграция в НАТО и ЕС - те отказват да изработят обща стратегия. Идеята за ефективна и лоялна опозиция все още не е узряла. Това тегли страната назад. Добрата новина все пак е, че Албания най-сетне има Споразумение за стабилизация и асоцииране с ЕС. Това е важна първа стъпка в това, което обещава да бъде дълъг и труден път към окончателното присъединяване на страната към Европа. 
						В Албания животът кипи. В Тирана, която сега има 600 000 жители, човек почти не може да види хоризонта от извисилите се към небето кранове. Енергичният кмет на града Еди Рама, който също оглавява опозиционната Социалистическа партия, направи много за обновяването на някога безличния град. Ярко боядисаните постройки, обновените административни сгради и паркове създават напълно различна атмосфера. 
						Стабилно развитие се наблюдава и в сектора на някога безнадеждната инфраструктура. Албанците обаче са уморени от чакане и затова Бериша трябва да поддържа темпото. Неговото наследство е двояко - той бе главната фигура в свалянето на комунистическия режим в Албания. Този път обаче, той сподели, че иска наследството му да бъде интегрирането на Албания в НАТО и ЕС. Въпреки множеството проблеми, албанците проявяват оптимизъм, който често не съответства на угнетителната действителност на бедност. Многобройните проучвания показват, че албанците са оптимисти по отношение на бъдещето, и то дори след като около 800 000 души са напуснали страната в търсене на по-добри перспективи другаде. 
						Може би Албания най-сетне е преодоляла обратите на 15-годишния преход. Това е добра новина за хората, навлезли в прехода от комунизма, с надеждата, че досега вече е трябвало да стигнат до целта. 
						
Робърт К. Остин преподава история и политика в Югоизточна Европа в Центъра за международни проучвания "Мънк" в Университета в Торонто.

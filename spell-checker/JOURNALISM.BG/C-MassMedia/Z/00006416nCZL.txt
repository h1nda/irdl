Волфовиц настоява пред Конгреса на САЩ да одобри помощ за Турция
28/03/2003
 
ВАШИНГТОН, САЩ -- Заместник-министърът на отбраната Пол Волфовиц заяви в четвъртък (27 март) пред членовете на Подкомисията за финансиране към Конгреса, че Турция се нуждае от помощ в размер на 1 млрд долара, за да компенсира последиците от конфликта в съседен Ирак. Волфовиц също похвали Анкара за разрешението за използване на турското въздушно пространство от самолети на САЩ в кампанията срещу Саддам Хюсеин, заявявайки че смяната на режима в Ирак ще предостави нови бизнес възможности за Турция. Волфовиц нарече решението на турския парламент да не позволи разполагането на американски войски на територията на страната "много голяма грешка" и посочи, че то може да доведе до удължаване на войната.
В други новини, говорител на армията на САЩ съобщи, че около 50 американски и британски самолета са напуснали базата Инджирлик в югоизточна Турция. Те са били използвани за наблюдение на забранената за полети зона в Северен Ирак. От базата са изтеглени и около 1 400 души от американския персонал, с което присъствието им в района остава само символично. (AП, AФП, Ройтерс - 27/03/03)

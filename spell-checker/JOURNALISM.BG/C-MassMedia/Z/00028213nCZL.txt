Германският министър на отбраната се противопостави на изтеглянето на ЮФОР от БиХ
					29/10/2008
					 
						САРАЕВО, Босна и Херцеговина (БиХ) -- Германският министър на отбраната Франц Йозеф Юнг каза във вторник (28 октомври), че вярва, че мироопазващата мисия на ЕС ЮФОР трябва да остане в БиХ засега. По време на посещението си в Сараево Юнг каза, че като се има предвид връзката между ЮФОР и Службата на върховния представител (СВП), не е логично да се прекрати мисията, преди СВП на приключи своя мандат. Той се присъедини към мнението на представители на ЕС и НАТО, които в последно време изразиха загриженост от влошаващия се политически климат в БиХ и липсата на комуникация между основните бошнашки и сръбски политици. През миналата година числеността на ЮФОР бе намалена от над 6 000 на 2 500 войници, което бе свързано с подобряващата се ситуация със сигурността в БиХ. 
						Други новини от вторник -- Властите съобщиха, че са открили нов масов гроб в Източна БиХ, съдържащ тленните останки на босненски мюсюлмани, убити по време на клането в Сребреница през юли 1995 г. Разположен в село Каменица, на около 50 км северно от Сребреница, това е 12-ият подобен масов гроб, открит в БиХ до момента. (Фена, Дневни Аваз, АФП, Макфакс, Нетпрес - 28/10/08)

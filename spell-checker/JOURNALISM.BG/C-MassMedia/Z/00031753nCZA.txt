Научен пробив дава нови надежди за откриване на ваксина срещу СПИН
					25/09/2009
					Над 16 000 доброволци, които не са носители на вируса на СПИН и са изложени на среден риск от заразяване, участваха в изследване, проведено от тайландското министерство на здравеопазването.
					(ФТ, Уол Стрийт Джърнъл, СБС - 25/09/09; АП, Ройтерс, АФП, ДПА, Си Ен Ен, Би Би Си, Гардиън, Информационен център на ООН - 24/09/09)
 
					 
						
Ваксината - комбинация от две ваксини, които по-рано не са действала при хора - е намалила риска от заразяване с повече от 31 %. [Гети Имиджис]
						След повече от две десетилетия неуспешни опити за намиране на ваксина срещу СПИН в четвъртък (24 септември) беше постигнат пробив, след като учени обявиха резултатите от голямо клинично изследване в Тайланд. 
						Здравните власти съобщиха, че използваната в експеримента комбинация от ваксини е намалила риска от заразяване с вируса, причинител на СПИН, с повече от 31 %. 
						Над 16 000 доброволци на възраст между 18 и 30 г., които не са носители на вируса на СПИН и са изложени на среден риск от заразяване, участваха в изследването, проведено от тайландското министерство на здравеопазването. Проектът на стойност 71,5 млн. евро, известен под кодовото име RV144, се спонсорира от американската армия и американския Национален институт по алергии и инфекциозни болести (NIAID). 
						"Установено бе, че ваксината има 31,2 % ефикасност при намаляване на риска от заразяване с вируса на СПИН", заяви по време на пресконференция в Банкок в четвъртък тайландският министър на здравеопазването Витхая Каевпарадаи, цитиран от ДПА. "Резултатът е голям пробив в развитието на ваксината срещу СПИН, тъй като за първи път има доказателства, че ваксина срещу СПИН има превантивно действие." 
						При изследването, което е било насочено срещу срещащите се в Тайланд щамове на вируса, са били използвани две ваксини - ALVAC на „Санофи Пастьор”, подразделението за разработка на ваксини на френската фармацевтична компания „Санофи Авенсис”, и AIDSVAX, първоначално разработена от американската „ВаксДжен Инк.”, сега собственост на дружеството с нестопанска цел „Глобални решения за инфекциозни болести”. Както и при други ваксини, при предишните тестове нито една от тях, използвана поотделно, нямаше положителен ефект. 
						Половината от участниците в описваното като най-мащабното изпитание на ваксина срещу СПИН досега са били инжектирани с плацебо. Останалите са получили четири подготвителни дози ALVAC и две силни дози AIDSVAX в рамките на шест месеца. На всички участници са били правени кръвни изследвания за ХИВ на всеки шест месеца в продължение на три години. 
						"Имахме 74 инфекции в групата, инжектирана с плацебо, и 51 в групата, която бе ваксинирана", съобщи по телефона за "Ройтерс” д-р Джером Ким, полковник от американската армия, който е помагал при провеждането на изследването. "Въпреки че нивото на защита, което наблюдавахме, беше определено скромно, изследването е голям научен напредък." 
						Тъй като проучването е било насочено срещу обичайните за Тайланд щамове на ХИВ, не е ясно дали подходът ще бъде ефективен срещу повечето от хилядата други щамове, които се срещат в Африка и другаде по света. Въпреки това учените и властите приветстваха новината като важна стъпка в борбата срещу СПИН, който по данни на ЮНЕЙДС през 2007 г. е довел до смъртта на 2 милиона души в света. 
						Директорът на NIAID Антъни Фоси заяви, че сега учените трябва да разберат как този режим на прием на ваксината намалява риска от заразяване с ХИВ, като предупреди, че може да изминат години, преди да бъде създадена по-ефективна ваксина срещу СПИН. 
						"Това е началото на работата,” каза той. "Това откритие отвори пред нас вратата към някои много важни фундаментални научни въпроси, както и към някои клинични въпроси." 
						Фоси добави, че резултатите от изследванията дават основание за предпазлив оптимизъм, тъй като вече изглежда се вижда "светлина в тунела". 
						"Трябва да обединим най-добрите умове и да начертаем пътя напред," заяви той.

Министърът на труда на РС подаде оставка
					11/02/2009
					 
						БАНЯ ЛУКА, Босна и Херцеговина (БиХ) -- Министърът на труда и ветераните от войната на Република Сръбска (РС) Бошко Томич подаде оставка в понеделник (9 февруари), посочвайки здравословни причини за това. Томич беше единственият член на кабинета от по-малкия коалиционен партньор, Партията на демократичния прогрес (ПДП). Отношенията между ПДП и управляващия Съюз на независимите социалдемократи през изминалия месец се обтегнаха. Министър-председателят на РС Милорад Додик благодари на Томич за работата му, но даде да се разбере, че неговият наследник няма да бъде от редиците на ПДП.
						Други новини -- Документи в Трибунала за военни престъпления в Хага разкриха в понеделник, че бившият босненски сръбски лидер Радован Караджич е поискал американският дипломат Ричард Холбрук да се яви за разпит в процеса срещу него. Караджич е поискал също така достъп до документи, която според него ще докажат, че Холбрук му е предложил имунитет срещу съдебно преследване, ако подаде оставка от поста президент на РС. Холбрук, който е архитект на Дейтънското споразумение, с което се сложи край на конфликта в БиХ, отрича да е имало такова предложение. (Блиц, Б92, Бета, Танюг, Ройтерс - 10/02/09; Дневни Аваз, ХИНА, Независне Новине, Глас Сръпске - 09/02/09)

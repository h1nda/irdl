България се съгласи да изпрати мироопазващи части в Ирак
18/04/2003
 
СОФИЯ, България -- Заместник-командващият въоръжените сили на САЩ в Европа генерал Чарлз Уолд пристигна в петък (18 април) за поредица от срещи във връзка с българската подкрепа за ръководените от САЩ военни операции в Ирак. Междувременно, началникът на генералния щаб на армията генерал Никола Колев съобщи, че България ще изпрати мироопазващи военни части в Ирак през следващия месец.
В началото на тази седмица Министерството на отбраната заяви, че САЩ са поискали от България да се включи в мироопазващите сили, но не виждат необходимост от изпращането на частите за химическа и биологична защита, предвидени първоначално за участие във войната. Колев съобщи, че до края на май ще бъде изпратена пехотна част с охранителни функции. (АП, Труд, Стандарт, 24 Часа, Дневник -18/04/03; БТА - 17/04/03)

Дългогодишният спор между Хърватия и Словения застрашава амбициите на Хърватия за членство в ЕС
					22/12/2008
					Новото правителство в Любляна блокира процеса на присъединяване на съседна Хърватия, поставяйки акцент върху дългогодишния спор за морските граници. Това значи, че Хърватия може и да не се вмести в графика за присъединяване и да не бъде готова за членство в ЕС до края на 2009 г. 
					От Наташа Радич за Southeast European Times от Загреб -- 22/12/08
 
					 
						
Хърватският външен министър Гордан Яндрокович каза, че неговата страна е „шокирана" от решението на Любляна. [Гети Имиджис]
						ЕС и Хърватия отвориха само една преговорна глава и затвориха три по време на конференция по присъединяването в Брюксел миналата седмица, защото Словения реши да използва правомощията си като страна членка и да блокира присъединителния процес. В резултат на това Хърватия може и да не успее да стане членка на ЕС до края на 2009 г. 
						Словения и Хърватия спорят за общите си сухоземни и морски граници откакто станаха независими държави през 1991 г. Хърватия иска двустранно решение, докато членката на ЕС Словения иска въпросът да се уреди чрез присъединителните преговори на Загреб с ЕС. Бариерата, издигната от Словения, доведе до силно охладняване на двустранните отношения. 
						Хърватия се надяваше да отвори десет нови преговорни глави и да затвори пет, което би било знак за благоприятно ускоряване на преговорите. Словения обаче се уплаши, че Хърватия ще има възможност да се възползва от fait accompli за оспорваните граници и предприе съответните действия. 
						Словенският външен министър Самуел Збогар каза в петък (19 декември) в Любляна, че ЕС „очевидно не обръща достатъчно внимание на интересите на страните членки, които би трябвало да представлява, а гледа да постигне резултати в областта на разширяването". 
						„Шокираният” Гордан Яндрокович, външен министър на Загреб, обеща да реши проблема. 
						Хърватия, която започна присъединителните си преговори с ЕС през октомври 2005 г., вече е отворила 22 от 35 глави и официално е затворила седем. ЕК изрази съжаление от изявлението на Словения. „Нека всички да се опитаме да запазим спокойствие,” препоръча еврокомисарят по разширяването Оли Рен. 
						Емоциите в двете страни обаче се разгарят. Във Facebook се появиха групи, настояващи за бойкот на стоките от ответната страна. Словения е четвъртият по големина вносител на хърватски стоки, докато Хърватия е третият по големина вносител на словенски стоки. Хърватският премиер Иво Санадер обаче каза, че натискът да се бойкотира Словения е „неприемлив”.

Либерализирането на визовия режим стана реалност
					21/12/2009
					Македонците, черногорците и сърбите, които притежават биометрични паспорти, вече не трябва да се редят на опашки пред посолствата, ако искат да пътуват до страните от ЕС.
					(ФТ, МИА, Информационна агенция Фокус - 20/12/09; АП, АФП, Би Би Си, Бета, Б92, Новините - 19/12/09; София Ехо - 18/12/09)
 
					 
						
Македонци празнуват новия си безвизов статут в събота (19 декември). [Томислав Георгиев/SETimes]
						За три страни от региона 18-годишният период на визови ограничения завърши в събота (19 декември), когато взетото миналия месец решение на министрите на вътрешните работи от ЕС влезе в сила. Лидерите приветстваха събитието като важен етап по пътя към евентуално членство в ЕС. 
						Македонският премиер Никола Груевски го определи като "исторически момент" за страната, а неговият колега от Черна гора Мило Джуканович заяви, че това е "най-добрата новина” за хората от адриатическата република тази година. Според сръбския външен министър Вук Йеремич премахването на визовите изисквания на ЕС, които бяха въведени през 1991 г., в началото на процеса на разпадане на бивша Югославия, е "победа за всички сръбски граждани". 
						"Това е силен тласък за интеграцията на страните от Западните Балкани [в ЕС]", посочиха министрите на вътрешните работи на трите балкански държави в съвместно изявление в събота. 
						Притежанието на биометричен паспорт вече е единственото условие, на което македонците, черногорците и сърбите трябва да отговарят, за да могат да пътуват в някоя от 28-те страни от Шенгенската зона. Тя включва всички държави, членки на ЕС, с изключение на Великобритания и Ирландия, както и Исландия, Норвегия и Швейцария, които не са членки на ЕС. 
						Трите страни, надяващи се на членство в ЕС, отпразнуваха включването си в така наречения "бял шенгенски списък" с фойерверки, концерти и продължили цяла нощ празненства, предаде АП. 
						В чест на събитието 100 черногорски граждани -- предимно студенти, но и членове на социално уязвими групи, като пенсионери и земеделски производители -- бяха изпратени на еднодневна празнична екскурзия до Рим, а същият брой случайно избрани македонци посетиха Париж. 
						Междувременно 50 сръбски граждани заминаха на финансирано от правителството пътуване до Брюксел и няколко други европейски столици скоро след влизането в сила на решението за премахване на визовите ограничения. 
						"Това са обикновени хора, които са направили нещо изключително и досега никога не са виждали Европа", заяви по време на пресконференция сръбският вицепремиер Божидар Джелич, който придружава групата. 
						Смята се, че около 70 % от младите сърби никога не са пътували в чужбина. 
						Македонците трябва да заменят старите си паспорти с биометрични до 2012 г. Броят на хората, които искат да направят това, се увеличи рязко по-рано този месец, което наложи капацитетът на службите да бъде увеличен, за да се отговори на търсенето. Според министерството на вътрешните работи на подалите заявления лица може да им се наложи да чакат до септември 2010 г., за да получат новите си документи, въпреки че този процес може да бъде ускорен срещу 35 евро -- двойния размер на редовната такса. 
						След като гражданите на трите балкански държави получат своите паспорти с биометрични данни, те вече не трябва да се редят на дълги опашки пред посолствата на държавите от ЕС или да представят безброй документи, за да им бъде издадена виза. 
						Стеван Пешевски, управител на „Савана”, една от най-големите туристически агенции в Македония, заяви, че е твърде рано да се прецени ефектът от решението на ЕС върху неговата работа. 
						"Очакваме движението на туристи да се увеличи, но според икономическите възможности, разбира се", каза той. 
						Авиокомпаниите, включително нискотарифните превозвачи, изглежда са оптимистично настроени. Националните превозвачи на Унгария и Румъния, „Малев” и „Таром”, пуснаха полети до Белград по-рано този месец. Смята се, че най-малко пет нискотарифни авиокомпании проявяват интерес към пускането на полети до Сърбия, съобщи в неделя британският всекидневник “Файненшъл Таймс”. 
						
						Марина Стояновска от Скопие участва в написването на този репортаж.

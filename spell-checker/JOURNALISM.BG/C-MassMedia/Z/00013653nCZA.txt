Балканите са в дневния ред на срещите в Брюксел 
					21/02/2005
					Ситуацията на Балканите се очаква да бъде в дневния ред на срещите на ЕС и НАТО в Брюксел в понеделник и вторник. ЕС ще се стреми да търси продължаваща подкрепа от Вашингтон за политиката на Алианса в региона. 
					(Различни източници -- 18/02/05 - 21/02/05)
 
					 
						
Белгийският премиер Ги Верхофстат приветства американския президент Джорж Буш (вляво) в Брюксел. [AФП]
						Белгия дава ход на мащабна операция за гарантиране на сигурността по време на визитата на американския президент Джордж Буш, който пристигна в неделя (20 февруари) в Брюксел, първата спирка от петдневната му европейска обиколка. Той ще се присъедини към държавни и правителствени ръководители във вторник, които ще проведат дискусия на високо ниво по трансатлантически въпроси. 
						Буш ще проведе и отделни разговори с лидери на ЕС с цел да заздрави връзките с тях. Положението на Балканите се очаква да бъде сред многото въпроси, които ще се повдигнат в Брюксел. 
						В своя програмна реч от понеделник, чийто текст бе предоставен на пресата предварително, Буш определя съюза между Европа и Северна Америка като "основен стълб на нашата сигурност в новия век."
						"Нашата динамична търговия е един от двигателите на световната икономика. Нашият пример на икономическа и политическа свобода дава надежда на милиони, които са изтощени от бедността и потисничеството. По всички тези начини нашето силно приятелство е от жизнено значение за мира и просперитета в целия свят и никакъв временен дебат, никакви преходни разногласия между правителства, никоя сила на земята не могат някога да ни разделят," гласи предварително подготвеният текст на посланието. 
						Изразявайки подкрепата на своята страна за една "силна Европа", Буш се очаква да призове европейските лидери да работят заедно със САЩ въз основа на общи ценности, за разпространяване на каузата на свободата и демокрацията в целия свят. 
						"Днес Америка и Европа изживяват миг на историческа значимост и възможност. Заедно можем още веднъж да насочим хода на историята в руслото на надеждата, преодолявайки бедността и отчаянието, към развитието и достойнството на самоуправлението без озлобение и насилие, към справедливост и мирно отстраняване различията," се казва в речта. "Миналите спорове избледняват, големите ни отговорности се открояват и затова нека започнем нова ера на трансатлантическо единство." 
						Междувременно външните министри от ЕС се очаква да обсъдят широк диапазон от въпроси, включително ситуацията на Балканите, паралелно с подготовката на срещата във вторник с Буш. Според белградското радио Б92 шефът на УНМИК Сьорен-Йесен Петерсен ще участва в консултациите на министрите от ЕС в понеделник и ще докладва по ситуацията в Косово. 
						Дипломатите номер едно от Съюза се очаква да изработя единна позиция на организацията относно провинцията. Според някои наблюдатели вероятно ще се постави акцент върху това, че резолюция 1244 на Съвета за сигурност на ООН е основният международно-правен инструмент за определяне бъдещето на Косово. 
						Съобщава се, че австрийският канцлер Волфганг Шюсел вероятно ще брифира президента Буш за ситуацията на Балканите с цел да получи по-нататъшна подкрепа от Вашингтон за политиката на Съюза в региона. 
						Френският президент Жак Ширак се очаква да очертае накратко настоящото състояние на европейската интеграция. България и Румъния предстои да се присъединят към ЕС през януари 2007 г., а Хърватия и Турция очакват да започнат своите присъединителни преговори тази година. 
						След разговорите си в Брюксел Буш предстои да посети Германия в сряда за среща с канцлера Герхард Шрьодер. Той ще приключи първото си задгранично посещение от втория мандат в Братислава в четвъртък със среща с руския президент Владимир Путин.

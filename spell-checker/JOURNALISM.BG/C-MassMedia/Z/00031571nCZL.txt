Правозащитни групи настояха за разследване на случаите на нападения срещу роми
					08/09/2009
					 
						ПРИЩИНА, Косово -- Международните правозащитни организации “Амнести Интернешънъл” и “Хюман Райтс Уоч” призоваха косовските и международните власти да сложат край на неотдавнашната вълна от нападения и тормоз, насочени срещу ромските общности в Косово. "Действията на правителството трябва да включват разследвания, водещи до установяването и изправянето на извършителите пред съда... както и мерки за предотвратяване на нови нападения," се казва в изявление на организациите от понеделник (7 септември). Групите предупреждават, че през миналия месец в Косово е било отбелязано "увеличаване на нападенията срещу роми от етнически албанци". Нито правителството, нито международните власти в Косово са осъдили нападенията официално. (Коха Диторе, Експрес, Телеграфи - 08/09/09; КЛАН Косова, Кохавижън - 07/09/09)

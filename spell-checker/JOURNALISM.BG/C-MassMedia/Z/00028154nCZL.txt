Гърция ще разследва съмнителна сделка с недвижима собственост
					23/10/2008
					 
						АТИНА, Гърция -- В четвъртък (23 октомври) депутатите единодушно одобриха предложение за създаване на комисия за разследване на подозрителна сделка за недвижим имот между държавата и манастира "Ватопеди". И петте партии в парламента подкрепиха предложението. Лидерът на главната опозиционна партия ПАСОК Георгиос Папандреу беше обвинил управляващата партия "Нова демокрация" в опити да се потули случая, след като двама прокурори, разследващи сделката, подадоха оставки. Прокурорите Илиас Колиусис и Елени Сотиропулу казаха, че са открили доказателства, свързващи с делото двама заместник-министри, но техните висшестоящи началници са блокирали опита им да отнесат въпроса в парламента. Предварителните разкрития сочат най-малко 100 милиона евро загуби за държавата. Министърът на търговския флот Георгиос Вулгаракис подаде оставка през септември поради обвинения, че е замесен в случая. (АНА-МПА, АП, Катимерини, ЕРТ, СКАЙ, In.news, Нафтемборики - 23/10/08)

Македония се опитва да превърне в регионален център за информационни технологии
					09/02/2012
					Политика, насочена към създаване на устойчива ИТ инфраструктура и привличане на инвестиции, се стреми да направи Македония регионален киберцентър.
					От Мишко Талески за Southeast European Times от Скопие -- 09/02/12
 
					 
						
Компютърното обучение и инвестициите в технологиите са приоритет за македонското правителство. [Мишко Талески/SETimes]
						Македонското правителство си партнира с частния сектор и учебните заведения в страната за по-охотното наемане на работа на ИТ специалисти от страната, обучаването на други и привличането на чужди инвестиции, като инвестициите започват да дават плодове. 
						"Увеличаваме капацитета на страната да произвежда ИТ специалисти и напълно да развие ИТ сектора за стимулиране на икономиката," каза за SETimes министърът на информационните технологии и администрацията Иво Ивановски. 
						Политическите мерки, част от стратегическия план на министерството за периода 2012-2014 г., са насочени още към предотвратяване на изтичането на мозъци посредством специфични стратегически проекти. 
						Те допълват инвестиционния и строителен бум в Македония, който е увеличил над два пъти търсенето на ИТ специалисти и служители, владеещи компютърни умения, казват фирмите. 
						"Наехме малка ИТ фирма, която да създаде уебсайт на нашата организация, както и да ни помага с предложенията и рекламата в интернет. С нарастване на търсенето ангажирахме собствени ИТ професионалисти," каза за SETimes Александър Алексиев, собственик на фирмата за внос на платове "Алжар".
						Въвеждането на електронно банкиране оказа голямо влияние върху начина на работа на "Алжар" - и на много други фирми - след щедро насърчаване и помощ от търговските банки, каза Алексиев. 
						"Почти всички фирми, които познавам, възприеха този начин на управление и водене на дейността. Това на свой ред допринесе за създаването на много малки и средни компютърни фирми, които да им помагат," добави той. 
						Ивановски обясни, че бързите темпове на технологичните промени изискват често опресняване на уменията буквално във всички области и целта е никой да не изостава. 
						Миналия месец правителството предложи безплатни начални курсове по компютърни умения за 7 500 души в 22 града, организирани така, че да отговарят на нуждите на бизнеса, както и да насърчат гражданите, включително и най-възрастните, да ползват социалните медии за лични нужди. 
						"В наш интерес е гражданите да увеличат грамотността си в компютърните и комуникационните технологии, защото това е критерий, който ЕС, както и ООН, включват в своите рейтинги," каза Ивановски. 
						Планът предвижда поддържане на устойчив ИТ сектор чрез проекти като "е-Демокрация" и "е-Образование", както и обучение и компютърни кампании като "компютър за всяко дете". 
						Последната кампания за снабдяване на училищата с компютри донесе 15 500 лаптопа за учениците и 5 500 за учителите. 
						Проектите следват първоначалните усилия, чрез които Македония стана първата страна с покритие на Wi-Fi мрежи върху цялата си територия. 
						Фокусът обаче е върху обучението и свързването в мрежи, особено с чужди организации. 
						През септември 2011 г. новият факултет по ИТ (ФИНКИ) в Скопие отвори врати за нови студенти и записа 650 души. Два месеца по-късно македонската Асоциация за ИТ и телекомуникации бе домакин на Третата международна научна конференция за 120 рационализатори от 15 страни. 
						Ръководствата на частни образователни ИТ институции, като Академия "Александрия", казват, че повишеното търсене и перспективите за инвестиции са обещаващи. 
						"Стремим се да обучаваме не само в ползване на социалните медийни мрежи, а и за по-практически, свързани с работата професионални усилия," каза за SETimes директорът на "Александрия" Александър Марянович.
						За поддържане на набраната инерция и превръщане на страната в регионален лидер се изисква правилно интегриране на ИТ професионалистите, а чрез тях и привличане на чужди инвестиции, каза той. 
						"Нашата академия работи в тясно сътрудничество с министерствата на информационните технологии и на образованието, като се стремим да изграждаме връзки с организации в чужбина, защото можем да предложим квалифицирани кадри," добави Марянович.

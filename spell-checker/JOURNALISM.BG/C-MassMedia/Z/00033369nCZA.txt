ЕС се опитва чрез стимули да задържи най-добрите и най-умните
					11/02/2010
					ЕС се бори с изтичането на мозъци, предоставяйки множество субсидии, които имат за цел да убедят европейските изследователи да продължат работата си на континента.
					(People Net, Web-inco.net)
 
					 
						
Дейности "Мария Кюри" на ЕС предоставят безвъзмездни помощи за широк спектър от възможности за обучение и кариерно развитие на изследователи от ЕС във всички научни области. [Дейности "Мария Кюри"]
						Програма "Хора" на ЕС - заедно със Седмата рамкова програма и Дейности "Мария Кюри" - финансира редица възможности, позволяващи на работещи учени да се върнат и останат в Европа. Проектите предлагат финансова помощ за обучение, мобилност и кариерно развитие. 
						Дейностите "Мария Кюри" имат за цел да подобрят възможностите на изследователите да се движат свободно между страните, като същевременно осигуряват обучение и кариерно развитие за онези, които работят в чужбина. Кандидатите избират областите на изследванията. 
						 Уебсайт, посветен на политиката за научните изследвания в страните от Западните Балкани - wbc-inco.net - посочва, че целта на международните безвъзмездни помощи за реинтеграция "Мария-Кюри” е да превърнат Европа в по-привлекателно място за активни изследвания на учени, които са работили в чужбина най-малко три години. 
						Сайтът дава подробна информация как да се кандидатства за отпускане на безвъзмездна помощ. "В програмата имат право да участват изследователи от държави, членки на ЕС, или от асоциирани страни с най-малко 4-годишен опит като изследователи на пълно работно време или с докторска степен и които са получавали помощ за обучение или мобилност по дейности „Мария Кюри” в продължение на най-малко 18 месеца." 
						Според сайта целта е да се използват знанията, които тези хора са придобили от институции в други части на света, и те да бъдат "прехвърлени" обратно в Европа. 
						 Заявленията се подават съвместно с бъдещата институция домакин в Европа. Приоритет се дава на изследователи, които все още не са работили в Европа в избраната от тях област. 
						Предложенията за безвъзмездно финансиране се избират чрез открит конкурс. Подборът се осъществява чрез независима партньорска проверка, прозрачен процес, при който се прилагат предварително установени критерии. 
						Безвъзмездната помощ за реинтеграция се предоставя като твърдо установена сума за разходи по проекта. Тя може да бъде използвана за разходи за заплати на изследователя или друг персонал, нает по проекта, пътни разходи, консумативи, патентни разходи и разходи за публикации. 
						Ако кандидатурата бъде одобрена, Европейската комисия сключва споразумение за безвъзмездна помощ с организацията домакин на изследователя. След това се сключва трудов договор с институцията - университети или научни центрове в ЕС или в асоциирана страна - която плаща заплатата на изследователя. 
						В момента в програмата участват 12 държави: Исландия, Лихтенщайн, Норвегия, Израел, Швейцария, Хърватия, Македония, Сърбия, Турция, Черна гора, Албания и Босна и Херцеговина.

ЕС обеща да помогне на Кипър да се справи с притока на евакуираните
					26/07/2006
					Кипър стана главният транзитен пункт за хора, които напускат Ливан по море и капацитетът му е на изчерпване.Според властите капацитетът на острова е на изчерпване. 
					(АП, AФП, Ройтерс, ДПА, Интърнешънъл Хералд Трибюн, Скотсмън, Шпигел онлайн, Синхуа, Кипърска осведомителна агенция, Файненшъл Мирър, Търкиш прес, Търкиш Дейли Нюз - 25/07/06) 
 
					 
						
Около 300 души, евакуирани от Ливан пристигат в сряда (26 юли) в Ларнака, Кипър с ферибота "Крити ІІ". Повече от 40 000 души бяха прехвърлени в Кипър през последните две седмици, изчерпвайки ресурсите на острова. [Гети Имиджис]
						ЕС ще помогне на Кипър да се справи с притока на евакуирани от Ливан, посочи еврокомисарят по околна среда Ставрос Димас във вторник (25 юли) по време на посещението си в средиземноморския остров. На по-малко от 250 км на запад, Кипър стана главният транзитен пункт за хората, които бягат от насилието в Ливан по море. Властите твърдят, че ресурсите на страната са на изчерпване. 
						Населението от кипърски гърци и турци на острова възлиза на по-малко от 800 000 души. Според ЕС около 40 000 души са били прехвърлени в Кипър през последните две седмици, макар че 30 000 от тях вече са напуснали острова. 
						През уикенда, ЕС даде ход на програма за гражданска защита, за да помогне за координирането на логистичната подкрепа от страните-членки. Димас, който отговаря за програмата, заяви, че посещението ще му позволи "да придобие по-ясна представа от какво има нужда на място и да обсъди как можем да подобрим положението чрез механизма на гражданска защита". 
						Посещението на еврокомисаря бе направено в резултат на молба на Никозия за спешна практическа помощ от страна на международната общност и особено от ЕС. 
						Министърът на вътрешните работи на кипърските гърци Андреас Христу на среща с Димас във вторник заяви, че основната молба на правителството е за осигуряването на самолети, за да могат пристигащите по море да бъдат транспортирани своевременно до техните крайни дестинации. Кипър е доказал, че може да се справи с кризи в региона, но възможностите му са ограничени, добави министърът. 
						"Не само че достигнахме лимита, но го и надвишихме", заяви говорителят на кипърското правителство Христодулос Пашиардис. 
						 В интервю по телефона за АП той по-късно заяви, че Кипър може да се окаже изправен пред перспективата да приеме множество пристигащи на острова "без никакви средства и никакви пари". 
						"Трябва да се справим с тази възможност в случай, че тя стане реалност", отбеляза Пашиардис. "Къде ще ги настаним? И за колко време? Не говорим за няколко души, а за хиляди. Проблемът засяга Европа и международната общност, които не могат да се дистанцират от задължанието и отговорността си към хиляди хора, които търсят убежище". 
						Поемайки част от тежестта върху Кипър, Турция отвори средиземноморското си пристанище в Мерсин за кораби, превозващи евакуирани от Ливан. Според изявление на Министерството на външните работи на Турция досега общо 6575 чужди граждани и 1322 турски граждани са избягали от боевете в Ливан и са пристигнали в страната. 
						Девет страни - Аржентина, Австралия, Бразилия, Канада, Германия, Мексико, Молдова, Швеция и Съединените щати - уреждат евакуирането на своите граждани от Ливан през Турция. 
						Пристигащите в Мерсин евакуирани се транспортират до близкия град Адана, откъдето ще се качат на самолети за вкъщи.

Спахиу обсъжда преброяването в Албания и правната система
					08/08/2011
					Безпокойството е голямо, тъй като вълна от албанци подават молби за промяна на националността си в гръцка в навечерието на преброяването през октомври. 
					От Линда Карадаку за Southeast European Times от Тирана -- 08/08/11
 
					 
						
Заместник-председателят на албанския Висш съдебен съвет Крешник Спахиу. [Алберт Мюфтарай/SETimes]
						"Погърчването" в Албания според съобщенията носи месечна пенсия от 400 евро. Хиляди албанци се тълпят за промяна на националността си и заместник-председателят на албанския Висш съдебен съвет Крешник Спахиу казва, че тенденцията може да бъде пагубна за предстоящото преброяване в Албания. 
						Спахиу обсъжда ситуацията в ексклузивно интервю с кореспондента на SETimes Линда Карадаку. 
						
						SETimes: Вие се противопоставяте силно на промяната на националността на албанските граждани в местните съдилища заради гръцките финансови придобивки. Разполагате ли с точни данни за броя на албанците, които са променили националността си? 
						
						Крешник Спахиу: При извършена от Висшия съдебен съвет проверка на решенията, свързани с промяна на националността чрез съдилищата, предварителните данни показват, че около 4 000 са гражданите, които са променили националността си въз основа на съдебни решения след 2003 г. Много по-голям брой обаче, други стотици и хиляди души, са променили националността си въз основа на административни процедури в бюрата за гражданска регистрация. 
						Това, на което искам да наблегна на този етап, е фактът, че повечето промени на националността не са се случили въз основа на съдебни решения или по съдебен път, защото това е най-трудният път. Промените първоначално се осъществяваха по административен път, чрез незаконни поправки в гражданския регистър. 
						
						SETimes: Кои области на Албания са най-проблемни? 
						
						Спахиу: Повечето дела се водят в съдилища в Южна Албания по границата с Гърция, напр. в Саранда, Аргирокастро, Тепелена и Корча. В около 99 % от случаите, дори и тези в съдилища, които не са на южната граница, националността е била променена от албанска на гръцка. 
						
						SETimes: Част от проблема не е ли в съдебната система? Не са ли албанските закони част от проблема? 
						
						Спахиу: Съдебната система със сигурност носи своя дял от вината, но законодателството в това отношение е проблематично и трудно за тълкуване, особено с включването на графа "етническа принадлежност" в гражданския регистър от 2002 г. Дотогава не беше така. 
						
						SETimes: Вие сте възразявали също да се прави преброяване на етническа и религиозна основа. Какви са аргументите ви срещу подобно преброяване и какви може да са последствията за Албания? 
						
						Спахиу: Няма причина да се прави преброяване въз основа на религията в държава, която е неутрална по религиозните въпроси, каквато е албанската държава. Ние се стремим да защитаваме регистрацията въз основа на обективни критерии, законовия ред и националната сигурност , [да защитаваме] истината от купуване, фалшифициране и злоупотреба, както и достойнството на албанските граждани, принудени от обстоятелствата да променят националността си. 
						Застрашена е не само истината, но също и националната идентичност и мирното съжителство на религиозните общности и малцинства, както и на етническите малцинства. 
						
						SETimes: Кои са основните проблеми на албанската съдебна система, най-големите предизвикателства за модерната съдебна система? 
						
						Спахиу: Подкрепа за съдебната система не съществува, а изискванията към нея са прекалено високи. Мисля, че албанската съдебна система функционира с африканска инфраструктура, докато продуктът й се очаква да отговаря на европейските стандарти. Начинът, по който съдебната система работи в Албания като инфраструктура, при липса на съществени потребности като хартия, химикали и или мастилени принтери, се отразява пряко върху качеството на правораздаване. 
						Заплатите, плащани на албанските съдии, са на много ниско равнище..., а в много съдилища делата се разглеждат в канцелариите на съдиите. Предизвикателствата на модернизирането на съдебната система първоначално изискват предоставяне на минималните условия за провеждане на съдебен процес в съдебна зала и материалната база, необходима за провеждането на процес. 
						На този етап обаче не мога да не спомена един петгодишен проект на USAID, който ще позволи осъществяването на звукозапис на съдебните процедури, финансиране на материалите и техническата помощ. С този проект очакваме не само съдебните процеси да станат по-прозрачни, честни и професионални, но и по-лесно контролируеми и проверявани.
						
						SETimes: На какво ниво е корупцията в съдебната система? Доколко се влияе тя от политиката? 
						
						Спахиу: Корупцията е проблем, който обхваща цялото албанско общество, и следователно съдебната система не може да [избегне] тази действителност. Политиката е тази, която движи държавата и обществото, и посредством решенията, които взема, тя може да променя настоящето и бъдещето. Следователно е логично естествената последица от влиянието на политиката върху корупцията пряко да засяга всяка област от обществото, включително и съдебната система.

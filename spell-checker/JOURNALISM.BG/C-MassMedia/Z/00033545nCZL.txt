Гърция е парализирана от стачка
					24/02/2010
					 
						АТИНА, Гърция -- В сряда (24 февруари) страната беше буквално парализирана от 24-часова стачка, организирана от два профсъюза -- ГСЕЕ от частния и АДЕДИ от публичния сектор - в знак на протест срещу правителствения план за строги икономии, който ще замрази заплатите, ще ореже надбавките и ще повиши данъците. Стачката спря обществения транспорт, въздушното движение към и от Гърция и дейността на митниците, бяха затворени училища, държавни компании, банки и средства за масова информация. Болниците приемаха само спешни случаи. Като част от акцията десетки хиляди работници демонстрираха пред сградата на парламента в Атина. Полицията се сблъска с група от около 20 младежи в центъра на града. Групата се отдели от демонстрантите и започна да хвърля "коктейли Молотов" и други предмети срещу полицейските сили за борба с безредиците, които от своя страна използваха сълзотворен газ за разпръскването им. Протестът съвпада с посещение на експерти на ЕС, които са в Гърция за оценка на първоначалните усилия на страната за намаляване на огромния й бюджетен дефицит.
						Кризата се влоши още повече във вторник, когато рейтинговата агенция „Фич” намали кредитния рейтинг на четирите най-големи банки на Гърция, което ще оскъпи за тях вземането на заеми. (Ройтерс, АП, АФП, Би Би Си, ДПА, Дау Джоунс - 24/02/10)

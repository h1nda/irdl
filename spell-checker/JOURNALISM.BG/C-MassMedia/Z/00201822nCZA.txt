ЮЛЕКС реагира на предполагаемите нарушения на свободата на медиите
					02/09/2011
					Критично настроени журналисти са били предполагаема мишена на кампания за оклеветяване.
					От Линда Карадаку за Southeast European Times от Прищина -- 02/09/11
 
					 
						
Кметът на Скендерай Сами Лущаку. [Лаура Хасани/SETimes]
						Специалната прокуратура на ЮЛЕКС в Косово повдигна обвинения срещу четирима служители на "Инфопрес" и собственика й Реджеп Хоти, както и срещу кмета на Скендерай Сами Лущаку.
						Шестимата са обвинени в клевета и заплахи срещу Йета Джара - водеща и продуцент на телевизионното шоу "Животът в Косово" - и нейния екип. 
						Джара е също директор на службата на Балканската мрежа за разследващи репортажи (БИРН) в Косово. 
						Случаят е свързан с издание на шоуто от 2009 г., в което редакторът на БИРН Косово, Кренар Гаши, и журналистката Йета Абази обсъждат разпоредба в косовски закон, според която кандидатите за избори са длъжни да декларират факти, свързани с престъпно минало, ако имат такова. 
						Шоуто, излъчено по държавната мрежа РТК, след това съобщи, че Лущаку е излежал четиримесечна присъда за това, че е отправил заплахи срещу съдия и му е попречил да изпълни задълженията си. 
						Телевизионният репортаж показва как репортерът и операторът на "Живота в Косово" са били принудени да напуснат община Скендерай. Тяхната камера била отворена, а лентата открадната от неизвестен извършител. 
						Малко след това "Инфопрес" започна да публикува статии, съдържащи сериозни критики срещу Джара. 
						В един от репортажите се казва, че тя "сама си е изпросила да не живее дълго". Интервю с Лущаку, което "Инфопрес" публикува, обвинява Джара, че е сръбски шпионин.
						Лущаку е член на Демократическата партия на Косово (ДПК) на премиера Хашим Тачи, а "Инфорпрес" по онова време е била приближена до правителството на ДПК. 
						Асоциации на журналисти в Косово и в чужбина - включително Комитетът за защита на журналистите, "Хюман Райтс Уоч" и "Амнести Интернешънъл" - призовават за щателно разследване на случая. 
						"Заплахи срещу журналистите от какъвто и да било характер са неприемливи за нас и за всяко демократично общество," каза за SETimes ръководителят на косовската Комисия за независими медии, Наиле Селимай Красничи. "Призовахме всички компетентни институции да приемат инцидента със същата сериозност, както и други инциденти от този род." 
						"Свободата на изразяване се гарантира и утвърждава специално чрез функционирането на съответните механизми, като съдилищата. Ние сме заинтересовани и се надяваме да видим справедлив съдебен процес по случая," добави Красничи. 
						Асоциацията на професионалните журналисти на Косово (АПЖК) приветства обвинителния акт, но многократно е изразявала безпокойство от двегодишното закъснение и колебание на правоприлагащите органи. 
						"Призоваваме ЮЛЕКС да проведе честен и прозрачен процес по този случай," за да излезе истината наяве, каза Валдете Османи от АПЖК за SETimes.

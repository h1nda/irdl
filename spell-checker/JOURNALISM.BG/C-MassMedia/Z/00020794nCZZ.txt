Дипломатически дневник: Папа Бенедикт XVI е на посещение в Турция
					28/11/2006
					Папата пристигна в Турция във вторник. Още от седмицата: президентът на Чешката република Вацлав Клаус бе в Гърция; българският вътрешен министър Румен Петков се срещна с либийския лидер Муамар Кадафи.
					
 
					 
						
Турският президент Ахмет Недждет Сезер приветства папа Бенедикт XVI в президентския дворец в Анкара във вторник (28 ноември). [Гети Имиджис]
						Папа Бенедикт XVI се срещна във вторник (28 ноември) в Анкара с турски политически лидери, в т. ч. с президента Ахмет Недждет Сезер и премиера Реджеп Тайип Ердоган, както и с основни мюсюлмански религиозни лидери. След това папата се отправи към Истанбул, за да се срещне с духовния водач на православните християни, вселенския патриарх Вартоломей I. 
						*** 
						Президентът на Чешката република Вацлав Клаус се срещна с гръцкия премиер Костас Караманлис и с председателя на парламента Ана Псаруда-Бенаки в Атина в четвъртък (23 ноември). Разговорите засегнаха най-вече въпроси, свързани с ЕС и двустранните отношения. 
						*** 
						
Българският премиер Сергей Станишев приключи четиридневното си посещение в Китай в сряда (22 ноември). Той проведе разговори с високопоставени официални лица и подписа четири двустранни споразумения за сътрудничество. След това Станишев отпътува за Ханой, където се срещна с виетнамския си колега Нгуен Тан Зунг. 
						*** 
						Генералният секретар на НАТО Яп де Хоп Схефер се срещна със сръбския външен минситър Вук Драшкович в Брюксел в четвъртък (23 ноември). Де Хоп Схефер заяви, че НАТО очаква съответните сигнали от Сърбия, преди да вземе решение за евентуална по-тясна интеграция на страната с Алианса.
						*** 
						
Македонският премиер Никола Груевски се срещна с унгарския си колега Ференц Дюрчани в четвъртък (23 ноември). Дюрчани заяви, че целта на Македония за присъединяване към НАТО през 2008 г. е реалистична. 
						*** 
						
Българският вътрешен министър Румен Петков се срещна с либийския лидер Муамар Кадафи в Триполи в сряда (22 ноември). Петков посети и петте български медицински сестри, задържани по обвинения в заразяване на стотици деца с ХИВ. 
						
(Различни източници -- 21/11/06 - 28/11/06)

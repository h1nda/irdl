Митинг на хърватски граждани в Загреб за отбелязване кандидатурата на страната за членство в ЕС
20/06/2004
 
ЗАГРЕБ, Хърватия -- Няколко хиляди хървати се събраха на централния площад в Загреб в събота вечерта (19 юни), за да отбележат решението на Европейския съвет за започване на присъединителни преговори с Хърватия, която вече е официален кандидат за ЕС. В чест на събитието правителството организира концерт на открито с участието на Загребската филхармония и редица други популярни местни изпълнители. Тържеството започна със символичния акт на издигане от премиера Иво Санадер на флаговете на ЕС и Хърватия. Страната се надява да се присъедини към ЕС през 2007 г. заедно с България и Румъния. Според резултатите от проучванията на общественото мнение над 72% от населението подкрепят кандидатурата за членството на Хърватия в ЕС. (ХИНА - 20/06/04; EUbusiness - 19/06/04)

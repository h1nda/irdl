Делова хроника
23/07/2004
Преглед на деловите и икономическите новини от Балканите след 16 юли.
(Различни източници - 16/07/04 - 23/07/04)
 
 
Турските авиолинии обявиха, че ще закупят 36 самолета от френско-немския консорциум "Еърбъс", за да обновят флотилията си. Сделката за 1,65 милиарда евро бе сключена по време на срещата на турския премиер Реджеп Тайъп Ердоган с френския президент Жак Ширак в Париж. [Файл]
Преглед на деловите и икономическите новини от Балканите след 16 юли:
Европейската комисия възстанови преференциалния режим за внос на захар, произведена в Сърбия. Той бе отменен в продължение на една година, след като се разбра, че местни фирми внасят захар от Европа, а след това незаконно я изнасят в рамките на споразумението за преференциална тарифа. Преди отмяната сръбски компании изнасяха за ЕС 95 % от годишното си производство на захар.
***
Изпълнителният съвет на МВФ одобри предоставянето на 6 млн. долара на Албания след приключване на 4-ия преглед по Споразумението за намаляване на бедността и насърчаване на растежа в страната. Общата стойност на програмата е 30 млн. долара. На пресконференция на 16 юли финансовият министър Арбен Малай каза, че МВФ е дал положителна оценка на цялостния икономически напредък на Албания.
***
Европейската комисия обяви, че ще предостави 76 млн. евро на Хърватия по програмата КАРДС. 17,5 млн. евро от общата сума ще се използват за укрепване на демокрацията и върховенството на закона, 17,75 млн. евро за икономическо и социално развитие, 21,85 млн. евро за проекти за съдебната власт, 15,1 млн. евро за проекти за публичната администрация и 3,8 млн. евро за опазване на околната среда.
***
Българският кабинет одобри предоставянето на 134 млн. евро за финансиране на развитието на инфраструктурата, здравеопазването, образованието и общините. Това решение бе взето в резултат на получаване на по-високи от очакваните постъпления от приватизацията на седем регионални енергоразпределителни дружества.
***
Световната банка предостави 55 млн. долара за възстановяване и поддръжка на пътищата в Сърбия и Черна гора. Банката досега е инвестирала общо 522 млн. долара в страната и възнамерява да инвестира още 550 млн. през следващите три години.
***
Македонското правителство обяви нов международен търг за издателската къща "Нова Македония". Крайният срок за потенциалните участници в търга да изразят предварителен интерес е 13 септември. Първият търг бе анулиран през април, тъй като офертите бяха твърде ниски.
***
Френската компания "Алкател" се съгласи да предостави на гръцкия държавен телеком OTE модерно комуникационно оборудване, което да помогне при обработката на увеличения трафик по време на Олимпийските игри следващия месец. "Алкател" ще достави наземни и подводни оптични преносни системи, както и микровълнови радиоапарати.
***
Европейската инвестиционна банка одобри заем за 40 млн. евро за построяването на топлоелектрическа централа във Вльора, Южна Албания, съобщи националната електрическа компания КЕСХ на 21 юли. Според предварителните оценки първата фаза на проекта ще струва около 140 млн. евро.

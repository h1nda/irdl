Кой контролира северната част на Косово?
					18/10/2011
					Барикадите в Северно Косово си стоят, а Белград и Прищина са в задънена улица. 
					От Линда Карадаку и Ивана Йованович от Прищина и Белград за Southeast European Times -- 18.10.2011 г.
 
					 
						
Барикадите в северната част на Косово поддържат конфликта между Белград и Прищина. [Ройтерс]
						Сърбите в северната част на Косово издигат и охраняват барикади от юли насам. Белград твърди, че хората по барикадите са просто местни жители, а не престъпници и поддръжници на Белград, а Прищина заявява, че престъпни групи контролират региона с подкрепата на Белград. 
						Вътрешният министър на Косово Байрам Реджепи казва, че въз основа на разследване, проведено от косовската полиция и ЮЛЕКС, са били издадени около 40 заповеди за арест по обвинения в опожаряване на гранични пропускателни пунктове и убийството през юли на косовски полицай 
						„Поради барикадите (в северната част) е трудно да бъдат извършени арести; те се местят от време на време в Сърбия и Черна гора”, каза Реджепи пред SETimes. Той потвърди, че са издадени международни заповеди за арест чрез Интерпол, ЮЛЕКС и ЮНМИК.
						„Различни престъпни групи са свързани с контрабанда, престъпления, убийства, подпалвачество и други (престъпни) актове”, каза Реджепи за SETimes. 
						Звонко Веселинович се появи отново като главатар на главната престъпна група, според съобщения в медиите в Сърбия и Косово. Веселинович обаче твърди, че той просто ръководи строителна компания. 
						„Обвинения, че съм лидер на сърбите от Севера (продължават да) циркулират отдавна, но аз не знам на какво се основават те. Аз съм със своя народ, но съм далеч от идеята да съм му лидер”, каза той за SETimes. 
						Веселинович обаче признава, че е присъствал на ГКПП "Ярине" по време на сблъсъците с КФОР. 
						„Да, бях там с 2 000 души. Не съм носел маска, както се твърди. Бях облечен в обикновена риза и носех шапка. В края на краищата КФОР записва всичко и в този ден аз лично видях войници с камери, така че е много лесно да се потвърди къде съм бил, с кого и какво съм правил”, добави той. 
						„Звонко е контрабандист; той е заподозрян и като организатор на барикадите и опожаряването на граничния пропускателен пункт. Звонко е един от тях; има и други, някои сърби от Сръбския национален съвет. За съжаление лидерите на незаконните общини също се присъединиха; някои от тях са заподозрени във връзки с престъпността”, каза Реджепи за SETimes. 
						Александър Чортич, депутат в сръбския парламент и член на комисията по сигурност, определя Веселинович като бизнесмен със спорна репутация. 
						„Той има закрилата на всички тези кръгове, преследвайки личния си интерес, и не е сам, а това е и начинът, по който хора като него забогатяват и печелят милиони, докато другите страдат”, заяви Чортич пред SETimes. 
						Той твърди, че срещите за северната част на Косово ще останат засекретени по настояване на разузнавателните служби. 
						„Сръбското правителство трябва да настоява за премахването на барикадите пред всички, които са за съществуването им. Нашето правителство трябва да призове народа ни да спре борбата и да поднови преговорите с Прищина”, каза Чортич. 
						„Ние не разглеждаме границите (Ярине и Бърняк) като гранични пропускателни пунктове между Сърбия и Сърбия, а като ГКПП между Сърбия и Косово. Затова призоваваме сръбското население да не проявява враждебност към местните жители, които превърнаха цялата северна част на Косово в зона на престъпност”, добави той. 
						Реджепи твърди, че престъпните групи на север са „силни в контрола над обикновените хора, които са жертви и заложници на престъпните групи”, и добавя, че те имат подкрепата на Сърбия. 
						ЮЛЕКС потвърждава съществуването на престъпни групи и организирана престъпност в северната част на страната. 
						„Те си сътрудничат с престъпни групи от Юга”, заяви за SETimes Ник Хотън, ръководител на пресслужбата на ЮЛЕКС. 
						„Сегашното положение с барикадите в северната част ограничава свободата на придвижване на всички, включително на правоналагащите агенции, което е още една причина за възможно най-скорошното премахване на барикадите”, добави той. 
						Косовският анализатор Агрон Байрами казва, че е време да се реши как и кой ще „затвори сериозната рана Северно Косово”. 
						Африм Гаши, албанец от Прищина, казва, че престъпните групи от Севера са свързани с политически кръгове в Белград. 
						„Политиците в Белград представят този престъпен акт пред сръбския народ като патриотизъм, като се опитват да извлекат политическа полза и по възможност да отцепят Севера”, каза той пред SETimes. 
						Бившият сръбски политик Вук Драшкович публично заяви, че сръбски екстремисти са провокирали КФОР при неотдавнашните сблъсъци в северната част на страната. 
						Чортич се съгласява: „Имаме ситуация, при която хората в Косово са близко до това, да ги сполети съдбата на сърбите от Краина, които се завърнаха в Сърбия в пластмасови чували. Ние искаме да го предотвратим, да не повтаряме Операция „Буря”.

ЕК постави условия на БиХ и Албания за безвизовите пътувания 
					27/05/2010
					 
						БРЮКСЕЛ, Белгия -- В сряда (26 май) Европейската комисия (ЕК) одобри препоръката за премахване на визовия режим с Албания и Босна и Херцеговина (БиХ). Препоръката, макар и положителна, съдържа условия и изисква от двете страни да решат редица оставащи проблеми. БиХ ще трябва да увеличи усилията си в борбата срещу корупцията и престъпността, да създаде електронна полицейска база данни и да хармонизира местния наказателен кодекс с тези на страните в региона. ЕК изисква от Албания да формулира стратегия за реинтеграция на завръщащите се бежанци, да осигури ефективното прилагане на закона от 2009 г. за конфискуването на имущество, придобито от престъпна дейност, и да увеличи усилията си в борбата с организираната престъпност и корупцията. И двете страни се надяват да приключат процеса и да получат реален режим на безвизови пътувания за своите граждани по-късно през тази година. (Шекули, Топ Ченъл, Balkan Web - 26/05/10)

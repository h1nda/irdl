Гръцкият премиер Папандреу заяви, че няма да има нови мерки за строги икономии
					13/09/2010
					Премиерът увери в неделя страната, че повече жертви не са необходими, и отхвърли възможността за каквото и да било преструктуриране на гръцкия национален дълг.
					(Уол Стрийт Джърнъл, Сидни Морнинг Хералд, Дойче Веле - 13/09/10; Ройтерс, АП, АФП, Блумбърг, ФТ, Маркет Уоч, Ню Йорк Таймс, Гардиън, Дойче Веле, Би Би Си, АНА-МПА - 12/09/10; Ройтерс - 11/09/10)
 
					 
						
Гръцки огнеборци протестират срещу икономическа политика на правителството по време на митинг пред Международния солунски панаир. [Гети Имиджис]
						Гръцкият премиер Георгиос Папандреу заяви в неделя (12септември), че неговото правителство няма намерение да налага нови мерки за строги икономии освен вече съгласуваните с ЕС и МВФ срещу огромен пакет от помощи за предотвратяването на спирането на плащанията по дълга. 
						 "Няма да ни трябват никакви други мерки," каза той по време на пресконференция в кулоарите на ежегодния Международен солунски панаир. 
						Той направи изявлението ден преди заплануваното посещение на смесен екип от експерти на МВФ, ЕС и Европейската централна банка (ЕЦБ) в Атина за проверка на напредъка на Гърция в изпълнението на условията за спасителния пакет от помощи в размер на 110 милиарда евро. 
						Папандреу заяви, че страната му е на път да изпълни целевите показатели за структурната реформа и намаляването на дефицита, предвидени в пакета от помощи, завършващ през 2013 г., и че няма планове да се иска продължаване на програмата. 
						 "Колкото по-бързо приключим с основните реформи в нашата страна..., толкова по-скоро ще можем да излезем от тези ограничения," каза лидерът на управляващата партия ПАСОК. "Това би могло да се случи дори и преди 2013 г., стига да се справим добре." 
						 В замяна на мултимилиардния пакет от заеми Гърция трябваше да приложи редица болезнени мерки, включително данъчни увеличения, както и намаления на пенсиите и заплатите в публичния сектор. Тя се съгласи освен това да намали бюджетния си дефицит на 8,1 % от БВП тази година, от 13,6 % през 2009 г. 
						 "Напълно съм уверен, че до края на годината... ще сме постигнали 40-процентното намаление на дефицита," каза Папандреу. 
						Той призна обаче нуждата от повишаване на приходите, тъй като страната все още изостава от изпълнението на поставената цел, но отбеляза, че съобщенията в медиите за недостиг от около 3,5 милиарда евро са силно преувеличени. 
						 "[Недостигът] на приходите е около 1,5 милиарда евро," каза той. "Но при темповете, с които напредваме, и мерките, които вече сме взели, сме уверени, че ще постигнем целта, която сме си поставили за 2010 г." 
						Бюджетните данни, публикувани в петък, говорят, че независимо от различните мерки, предприети от властите, данъчните приходи са се увеличили едва с 3,3 % за осемте месеца до август, доста по-малко от целевите 13,7 % за тази година. Положително е обаче, че публичното разходване за този период е спаднало с 12 %, над два пъти повече от целевите 5,8 % за края на 2010 г. 
						 При положителна оценка на експертите от МВФ и ЕС Гърция ще може да получи трети транш от 9 милиарда евро от спасителния заем в размер на 110 милиарда евро преди края на тази година. 
						Междувременно опасенията от евентуално спиране на плащанията по дълга от Гърция или че Атина ще трябва да преструктурира националния си дълг, възлизащ на около 300 милиарда евро, тласнаха нагоре лихвите по гръцките държавни облигации на международните пазари. Непрекъснатите национални стачки и протести -- някои от тях организирани по време на Международния панаир -- срещу мерките за строги икономии само подклаждат подобни настроения. 
						Папандреу обаче подчерта в неделя, че всякакво преструктуриране на националния дълг е изключено, тъй като би било бедствено за икономиката и за страната. 
						"Преструктурирането на дълга би било катастрофално за икономиката, доверието в страната и нашето бъдеще..., бихме говорили за крах на банковата система; това би било трагедия за домакинствата," каза той пред репортери в Солун. "Дори не го обсъждаме." 
						Той изрази увереност, че стъпките, които неговото правителство е предприело до момента, скоро ще доведат до по-положителна реакция на международните пазари. 
						 "Убеден съм, че нарастващото доверие ще окаже силно въздействие върху пазарите" и ще намали цените на кредитите, каза Папандреу. 
						В края на седмицата той призова също гърците да работят заедно, за да помогнат на страната да се възстанови от икономическите беди, пред които е изправена сега.

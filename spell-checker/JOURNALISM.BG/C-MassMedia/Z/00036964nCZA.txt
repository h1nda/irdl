Турция обещава да ускори съдебния процес
					06/01/2011
					Турция ще вземе мерки, за да ускори разглеждането на наказателни дела, обеща в сряда министърът на правосъдието Садула Ергин.
					(Блумбърг, ФТ, Заман - 06/01/11; АП, Хюриет, Синхуа - 05/01/11; Ню Йорк Таймс, АП - 04/01/11; Ню Юръп - 21/11/10)
 
					 
						
Жандармеристи съпровождат неизвестни обвиняеми до наказателния съд в Истанбул. [Ройтерс]
						Турция подготвя законопроект за ускоряване на съдебните производства, съобщи в сряда (5 януари) министърът на правосъдието Садула Ергин на фона на общественото възмущение, предизвикано от освобождаването на предполагаеми членове на терористична група, обвинени в изтезания и убийства на десетки хора. 
						Измененията в наказателния кодекс, които ограничават до десет години срока, за който могат да бъдат задържани обвинените в тероризъм и престъпления срещу държавата лица до произнасянето на техните окончателни присъди, влизат в сила на 1 януари. Новият закон също така предвижда максимален срок на задържане от пет години за повечето други престъпления. 
						Това наложи правителството да освободи тази седмица десетки заподозрени, сред които 18 членове на ислямска екстремистка групировка, известна като „Турската Хизбула”. Десет от тях са осъдени по обвинения в изтезаване и убийство на 188 души и опит за установяване на ислямски държавен ред в населената предимно с кюрди югоизточна част на Турция. Те бяха арестувани през 2000 г. и осъдени на доживотен затвор през декември 2009 г., но разглеждането на подадените от тях жалби продължава. 
						По турското законодателство се смята, че задържаните се намират под арест до влизането в сила на окончателна присъда, издадена от Върховния апелативен съд, според истанбулския всекидневник „Хюриет”. 
						Турция прие новия закон в опит да хармонизира своето законодателство със стандартите на ЕС. 
						 „Прилагането на предварителното задържане не се ограничава само до случаите, когато това е абсолютно необходимо в интерес на обществото”, посочва Европейската комисия в последния си доклад за напредъка на Турция в процеса на присъединяване. „Това води до пренаселване на затворите... Съдиите не използват ефективно системата за условно пускане на свобода на престъпници”. 
						Ергин отбеляза в сряда, че преди новите промени в наказателния кодекс в турското законодателство не е бил предвиден максимален срок на задържане. 
						„Приехме последното изменение, тъй като тази ситуация бе неподходяща за Турция”, заяви той. „Върховният апелативен съд в момента гледа дела отпреди повече от пет години.” 
						Според турския всекидневник „Заман”, цитиран от „Ройтерс”, неговото министерство подготвя нов законопроект, който трябва да ускори процеса на обжалване и да съкрати продължителността на водените дела. Новото законодателство предвижда увеличаване на броя на камарите и на съдиите във Върховния апелативен съд, като това трябва да помогне за облекчаване на натовареността на върховния съд. 
						В момента за завършването на един съдебен процес, включително за процеса на обжалване, са необходими средно 1 622 дни, или почти четири години и половина, като само процедурата по обжалване продължава около 1 042 дни, отбеляза Ергин, като допълни, че има много дела, които са висящи от десетки години. 
						След влизането в сила на новите правила за задържане над 1 000 заподозрени, които в момента са арестувани, може да получат правото да бъдат освободени незабавно”, заяви министърът. По-голямата част от тях очакват окончателното решение на Върховния апелативен съд. 
						„Проблемът е в дългите процеси и натрупването на дела във Върховния апелативен съд”, каза за „Заман” Бекир Боздаг, заместник-председател на парламентарната група на управляващата Партия на справедливостта и развитието. 
						„Повечето от делата, при които е превишен максималният срок на задържане на заподозрените, в момента се намират във Върховния апелативен съд, а не в местните съдилища”, добави той.

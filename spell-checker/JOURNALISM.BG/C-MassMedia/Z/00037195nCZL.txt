Хърватски следователи искат да разпитат Иво Санадер в Австрия 
					26/01/2011
					 
						ЗАГРЕБ, Хърватия -- Службата за борба с корупцията УСКОК е поискала от австрийските власти разрешение да разпита бившия хърватски министър-председател Иво Санадер, потвърди във вторник (25 януари) говорителят на службата Вук Джуричич. Ако искането бъде одобрено, Санадер ще бъде разпитан от австрийски следователи в присъствието на хърватски представители, които ще могат да задават и въпроси. Санадер беше арестуван на 10 декември в Австрия въз основа на международна заповед за арест, издадена от Хърватия, където той е разследван за възможни престъпни деяния и злоупотреба с власт. В интервю за австрийския всекидневник „Залцбургер Нахрихтен” миналата седмица Санадер заяви, че няма да се съгласи с прилагането на опростената процедура по екстрадиране, докато не види предявения му обвинителен акт. 
						Други новини от вторник -- Полицията съобщи за ареста на двама души, обвинени в нелегалното прехвърляне на жена и нейния син от Косово в Хърватия през Босна и Херцеговина (БиХ). Жената, на 28 г., е измръзнала до смърт през нощта при пресичането на границата. Тялото й е било открито в близост до границата с Босна. Други четири лица са били арестувани в БиХ по подозрения в съучастие в трафика на хора. (ХИНА, АП, ХРТ, Пословни Дневник, Нова ТВ, Вечерни Лист - 25/01/11)

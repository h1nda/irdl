Дипломатически дневник: Меркел обсъжда спорни въпроси в Турция
					30/03/2010
					Германският канцлер Ангела Меркел провежда разговори в Турция. Още в дипломатическите новини: външните министри на Сърбия, Унгария, Гърция и Хърватия се срещнаха в Будапеща; кипърският външен министър информира държавния секретар на САЩ Хилари Клинтън за хода на преговорите за обединяване на острова.
					 
						
Германският канцлер Ангела Меркел (вдясно) и турския премиер Реджеп Тайип Ердоган провеждат пресконференция в понеделник (29 март) в Анкара. [Гети Имиджис]
						Германският канцлер Ангела Меркел започна в понеделник (29 март) двудневно официално посещение в Турция за обсъждане на спорни теми между двете страни. Меркел проведе разговори с премиера Реджеп Тайип Ердоган и с президента Абдула Гюл по въпроси като членството в ЕС за Турция, Кипър, гръцко-турските отношения, санкциите срещу Иран и статута на турската диаспора в Германия. 
						*** 
						Външните министри на Сърбия, Унгария, Гърция и Хърватия се срещнаха в понеделник (29 март) в Будапеща. Вук Йеремич, Петер Балаш, Димитрис Друцас и Гордан Яндрокович обсъдиха регионалните отношения, евроинтеграцията на Западните Балкани, връщането на бежанците и европейската стратегия за Дунавския регион. 
						*** 
						Германският министър на отбраната Карл-Теодор цу Гутенберг призова косовското правителство да засили борбата срещу корупцията. В понеделник (29 март), първия ден от посещението му в Прищина, Гутенберг каза, че неговата страна ще продължи да подкрепя Косово. Той призова страните, членки на НАТО, да избягват всякакви едностранни решения за изтегляне на части от КФОР и изказа увереност, че мисията ЮЛЕКС ще успее независимо от застоя в Северно Косово и други проблеми. 
						*** 
						
						Кипърският външен министър Маркос Киприану се срещна в петък (26 март) във Вашингтон с държавния секретар на САЩ Хилари Клинтън. Тя потвърди подкрепата на САЩ за продължаващите преговори за обединяване на разделения остров. Киприану каза, че кипърският президент Деметрис Христофиас е твърдо ангажиран с намирането на решение на десетилетния проблем, като подчерта, че Турция държи ключа към решаването на въпроса. 
						*** 
						
						Турският външен министър Ахмет Давутоглу изрази подкрепата на страната си за членството на Македония в НАТО по време на посещението си в Скопие в петък (26 март). Македонският премиер Никола Груевски го запозна с усилията, които Скопие полага за решаване на дългогодишния спор за името с Гърция - пречка за европейската и евро-атлантическата интеграция на страната. Давутоглу се срещна също с президента Георге Иванов и с външния министър Антонио Милошоски. 
						*** 
						
						Македонският премиер Никола Груевски обсъди в сряда (24 март) в Брюксел процеса на разширяване с председателя на ЕС Херман Ван Ромпой и с председателя на Европейския парламент Йежи Бузек. Бузек похвали Македония за реформите, постигнати до момента, и насърчи страната да продължава да търси взаимно приемливо решение на спора за името си с Гърция.
						*** 
						
						Сръбският президент Борис Тадич и хърватският му колега Иво Йосипович обсъдиха в сряда (24 март) двустранните отношения по време на първата си неофициална среща в хърватския град Опатия. Според сръбските медии двамата са засегнали основно граничните спорове, въпроси за малцинствата и загриженост за бежанците. 
						*** 
						Външният министър на Люксембург Жан Аселборн изрази на 23 март надежда, че Сърбия ще вземе решения, които биха допринесли за стабилността на Западните Балкани, след като Международният съд (МС) излезе с решение относно законността на декларацията за независимост на Косово. Аселборн проведе разговори с гостуващия сръбски външен министър Вук Йеремич, който каза, че е необходимо компромисно решение за Косово. 
						*** 
						По време на среща в Лондон на 23 март с косовския си колега Скендер Хюсени британският външен министър Дейвид Милибанд обеща подкрепа за Косово. Двамата министри обсъдиха преговорите между Косово и Сърбия по технически въпроси, подобряването на държавното управление, участието на Косово в международни конференции, икономическото развитие и борбата с корупцията. 
						
						(Различни източници -- 23/03/10-30/03/10)

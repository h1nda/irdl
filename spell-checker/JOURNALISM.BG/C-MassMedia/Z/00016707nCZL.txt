Говорителката на Дел Понте заяви, че няма промяна в становището за степента на сътрудничество на Белград 
					23/11/2005
					 
						ХАГА, Холандия -- Главният прокурор на ООН за военни престъпления Карла дел Понте все още смята за недостатъчно нивото на сътрудничество на Белград, по думите на нейната говорителка Флорънс Хартман. На пресконференция във вторник (22 ноември) в Хага Хартман каза, че Дел Понте е била "изненадана" от неотдавнашните съобщения в белградски медии. Според тях Дел Понте щяла да признае наличието на по-добро сътрудничество в следващия си доклад за Сърбия и Черна гора, който трябва да бъде представен пред Съвета за сигурност на ООН до края на ноември. 
						Други новини -- Трибуналът на ООН за военни престъпления обяви във вторник, че ще разгледа възможността за разделяне на процеса срещу Слободан Милошевич, за да ускори съдебното производство. Съдиите може да вземат решение за издаване на отделна присъда за частта от процеса, засягаща военните престъпления в Косово. Милошевич е отделил на обвиненията за Косово близо 75 % от общо 360-те часа, предоставени му в съдебната зала, и още не е започнал да излага защитата си по обвиненията, свързани с босненския конфликт от 1992-1995 г. (Фена, Танюг, Б92, AП, Ройтерс - 22/11/05)

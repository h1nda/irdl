Косовското здравеопазване е с лоша прогноза
					07/04/2011
					Липсата на финансиране се отразява на услугите в много държавни заведения, оплакват се пациентите. 
					От Мухамет Брайшори за Southeast European Times от Прищина – 07/04/11
 
					 
						
Може ли Косово да оздрави боледуващата си система на здравеопазване? [Ройтерс] 
						Питайте Ариана Ремай за качеството на здравеопазването в Косово и тя ще ви разкаже какъв шок е изживяла през януари, когато се обърнала към лекар за лечение на грип и висока температура. 
						"Той ми каза сама да си купя инжекция и ръкавици. Най-близката аптека е на 5 км от моето село," каза тя. 
						Много пациенти казват, че са изнервени от лошото обслужване, безразличното отношение от страна на медицинския персонал и липсата на лекарства. Хилми Яшари, бивш омбудсман на Косово, казва, че оскъдните държавни средства са основният източник на проблема. 
						"Финансовите трудности обаче не могат да оправдаят нехуманното отношение към пациентите в клиниките," каза Яшари. 
						Пациенти съобщават, че лекарите им редовно ги съветват да потърсят решение на проблемите си на други места - а именно в някоя от многото частни клиники, които са се нароили в Косово след края на конфликта от 1998-99 г. Много лекари са на работа както в държавните заведения, така и в конкуриращите ги частни практики, факт, който говори за възможен конфликт на интереси. 
						Когато Ардиана Хасани-Лека, жителка на Прищина, си счупила крака, тя отишла най-напред в държавната болница. 
						"Лекарят ми каза, че трябва да отида в частна клиника, защото те нямали необходимите медицински инструменти. Той ми даде направление за [частната клиника], където работи, "каза Хасани-Лека. 
						Междувременно лекарите казват, че са критикувани несправедливо заради обстоятелства, които са извън техния контрол. Те казват, че липсата на подкрепа от държавния бюджет пречи на обслужването и качеството въпреки техните самоотвержени усилия. 
						"Трудно е да се работи в такива условия, но ние мислим за нашите пациенти и правим възможно най-доброто," казва Дрита Рукичи, лекар в Центъра за семейно здравеопазване в Прищина. 
						Тя не мисли, че лекарите, които работят едновременно в държавни и частни клиники, са в конфликт на интереси. 
						"Трябва да оцеляваме, ние имаме семейства, а с нашите заплати трябва да сме на работа на две и понякога на три места само за да издържаме семействата си," каза Ракичи. 
						Детето на Арсим Гаши било в педиатричната клиника на Университетската болница в Прищина за три дни. Той казва, че се е сблъскал лице в лице с проблемите, пред които е изправен медицинският персонал. 
						"Правят, каквото могат, но е ясно, че при тези заплати и условия те невинаги са задоволени, но не можем да ги виним за това," каза Гаши за SETimes. 
						Новият здравен министър на Косово Ферид Агани обещава промени. 
						"Ще работим за възстановяване на доверието на пациентите и работим така, че косовската здравна система да премине от кризисната фаза към фаза на развитие," каза Агани за SETimes.

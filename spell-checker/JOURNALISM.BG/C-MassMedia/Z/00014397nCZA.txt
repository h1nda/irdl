Трагедия от Първата световна война сближава хора от различни националности на п-в Галиполи 
					29/04/2005
					Турци, австралийци и новозеландци се събраха на полуостров Галиполи на 25 април, за да почетат и поменат стотиците хиляди войници, загинали преди 90 години в една от най-кръвопролитните битки в историята. 
					От Алан Коув за Southeast European Times -- 29/04/05
 
					 
						
Австралийски моряци на утринната церемония по случай Деня на Анзак в залива Анзак на полуостров Галиполи в понеделник (25 април). [АФП] 
						По-рано тази седмица турският премиер Реджеп Тайип Ердоган, австралийският премиер Джон Хауърд, новозеландският премиер Хелън Кларк, британският престолонаследник принц Чарлз и други официални лица се събраха да почетат с минута мълчание 90-ата годишнина от Битката при Галиполи на южния вход към стратегическия пролив Дарданели. 
						Събитието отбелязва годишнината от първия десант на австралийски и новозеландски войски, известни с прозвището "Анзак", при Гелиболу (Галиполи) по време на Първата световна война. Австралийците и новозеландците присъстват на традиционната утринна служба всяка година, като посещават гробовете и стоят с часове пред надгробните паметници. 
						Доброволци от Австралия и Нова Зеландия са основната част от ръководената от Великобритания армия, която дебаркира през 1915 г. на полуострова с цел да завладее Истанбул, намиращ се на 300 км от там. Съюзниците искали да извадят от войната Отоманската империя, съюзник на Германия, и да отворят турските проливи като маршрут за снабдяване на Русия. Очаквало се тази операция да продължи 11 дни. В крайна сметка турците удържали на атаките повече от осем месеца, като изтласкали съюзническите войски от земята си с кръвопролитни боеве. В тежките битки намират смъртта си 250 000 турски войници. Загиват и повече от 100 000 войници на съюзниците, главно австралийци и новозеландци. Съюзническите войски се изтеглят на 20 декември 1915 г. 
						Ердоган каза, че битката при Галиполи е научила следващите поколения да работят по-упорито за предотвратяване на войните. "Фактът, че се събираме тук всяка година, показва, че сме си взели необходимите поуки от тази кървава битка, която разкри тъмната страна на войната по възможно най-ясен начин, и че разбираме със сърцата си голямата стойност на мира," каза той. "Трябва да полагаме повече усилия за предотвратяване на войните и да действаме заедно и решително срещу тези елементи, които застрашават мира където и да е по света." 
						По време на церемонията Кларк каза, че битката при Галиполи ще остане дълбоко запечатана в колективната памет на народите, които са се сражавали тук. "Това, което се случи при Галиполи, въпреки че са изминали 90 години, все още шокира," каза той, като добави, че това събитие "е спомогнало за изграждането ни като хора и като нация - такива, каквито сме днес". 
						Австралийският министър по въпросите на ветераните Ан Кели нарече десанта на частите Анзак на Галиполи "определящ момент" в историята на народите, участвали във войната.

Мерон: "МНСБЮ ще продължи работата си до осъждането на основните обвиняеми" 
					17/03/2005
					Председателят на МНСБЮ Теодор Мерон, който бе на посещение в Белград във вторник, каза, че трибуналът ще спре работа едва когато приключат съдебните процеси срещу Ратко Младич, Радован Караджич и Анте Готовина.
					От Игор Йованович за Southeast European Times от Белград – 17/03/05
 
					 
						
Председателят на МНСБЮ Теодор Мерон призова сръбския премиер Воислав Кощуница да екстрадира останалите укриващи се обвиняеми, включително Ратко Младич. [АФП]
						По време на посещението си в Белград във вторник (15 март) председателят на Международния наказателен съд за бивша Югославия (МНСБЮ) Теодор Мерон каза, че фактът, че значителен брой обвиняеми са се предали, е създал благоприятен климат за сътрудничество между Сърбия и трибунала. Но, добави той, МНСБЮ ще спре работа едва когато приключат съдебните процеси срещу Ратко Младич, Радован Караджич и Анте Готовина. 
						В Белград Мерон се срещна със сръбския премиер Воислав Кощуница, с министъра на правосъдието Зоран Стойкович и с президента Борис Тадич. По време на разговорите между Мерон и Кощуница "положително бе оценено предаването на голям брой обвиняеми на трибунала в Хага", се казва в съобщение на сръбското правителство. 
						"Сътрудничеството с Хага се развива в много добра насока, като така Сърбия има възможност да изпълни международните си задължения," каза Кощуница след разговорите. Председателят на трибунала обаче призова да бъдат екстрадирани и останалите бегълци, сред които и Младич. 
						По време на посещението на Мерон правителството обяви, че Драго Николич, бившият началник на службите за сигурност в бригада "Зворник" от армията на Република Сръбска, ще се предаде в Хага в четвъртък. Николич е обвинен във военни престъпления, извършени в Сребреница. Той е деветият обвиняем от Сърбия и Република Сръбска, който ще се е предал през последните шест месеца. 
						На среща с Кощуница в понеделник посланиците на страните от ЕС казаха, че Сърбия е постигнала значителен напредък в изпълнението на международните си задължения и е на крачка от получаването на положително предварително проучване от ЕС. От своя страна Кощуница каза, че се надява проучването да бъде готово до края на март. Той каза също на посланиците, че кабинетът е "решен изцяло да изпълни международните си задължения". 
						Ръководителят на мисията на ОССЕ в Сърбия и Черна гора, Маурицио Масари, заяви, че има "видим напредък в сътрудничеството на Сърбия с Хагския трибунал". В същото време Съветът на Европа посочи, че властите трябва да продължат да развиват сътрудничеството, както и да решат неуредените въпроси относно държавния съюз на Сърбия и Черна гора и да подпишат или ратифицират редица европейски договори и конвенции. 
						В сряда Кощуница разговаря в Белград с премиера на Република Сръбска (РС) Перо Букейлович и с президента на РС Драган Чавич. Те се съгласиха, че последните събития са положителни и трябва да се очакват допълнителни действия. 
						Същия ден полицията на РС претърси в Биелина дома на Петър Пандуревич, брат на укриващия се обвиняем Винко Пандуревич. Според полицейското съобщение това е направено с цел събиране на информация.

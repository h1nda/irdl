Страните по проекта “Набуко” потвърдиха подкрепата си за изграждането на газопровода
					28/01/2009
					Двудневна среща на високо равнище по бъдещия газопровод "Набуко" завърши в Букурещ във вторник, като страните, участващи в дълго отлагания проект, обещаха да положат по-големи усилия да го пуснат в действие.
					(EurActiv, Бюдапест Бизнес Джърнъл - 28/01/09; AФП, Ройтерс, ДПА, Би Би Си, ФТ, Интърнешънъл Хералд Трибюн, Стратфор, Euobserver, РСЕ/РС - 27/01/09)
 
					 
						
Унгарският премиер Ференц Дюрчани (вляво) приветства участниците в срещата на върха за „Набуко” във вторник (27 януари) в Будапеща. [Гети Имиджис]
						Страните, участващи в проекта за газопровода „Набуко”, отново подчертаха във вторник (27 януари) подкрепата си за проекта, с който се надяват да транспортират каспийски природен газ до Европа и да намалят зависимостта на страните от ЕС от руските доставки.
						Към края на двудневната среща в Будапеща страните по проекта „Набуко” подписаха декларация, в която обещават да продължат усилията си за „създаване на необходимите политически, правни, икономически и финансови условия за успешната и бърза реализация” на проекта. 
						Идеята за „Набуко” възникна за първи път през 2002 г. след разговори между националните енергийни компании на Австрия и Турция, О Ем Ви и „Боташ”, а българската „Булгаргаз”, германската РВЕ, унгарската МОЛ и румънската „Трансгаз” впоследствие се присъединиха към консорциума за проекта. 
						Проектираният тръбопровод, дълъг 3 300 км, ще преминава през Турция, България, Румъния, Унгария и Австрия и ще пренася до 31 милиарда куб. м природен газ годишно от Централна Азия до Европа. Той ще заобикаля Русия и Украйна, чийто неотдавнашен спор за дългове и цени остави много европейски страни без газови доставки в продължение на две седмици по-рано този месец. 
						Въпреки подкрепата на ЕС и на Съединените щати проектът е все още замразен. Разногласията относно партньори, доставчици и финансиране повишиха прогнозната стойност на газопровода от първоначалните 4,5 милиарда на 10 милиарда евро. 
						АФП цитира страните, участващи в „Набуко”, които са заявили във вторник, че ще се стремят да създадат „ефективно енергийно партньорство”. За да постигнат това, те ще се съсредоточат върху подобряване на сътрудничеството между страните, членки на ЕС, Турция, Грузия и страните от района на Каспийско море и Близкия изток.
						Еврокомисарят по енергетиката Андрис Пиебалгс призова страните, участващи в проекта, да публикуват официална декларация за подкрепа на „Набуко” до края на март, преди насрочената за 7 май среща на върха по енергетиката в Прага. 
						На срещата в Будапеща присъстваха държавни и правителствени глави, както и министри на икономката и енергетиката от Австрия, Азербайджан, България, Чехия, Египет, Грузия, Ирак, Румъния и Турция. Висши представители на Казахстан, Туркменистан и Съединените щати, както и представители на Европейската комисия (ЕК), Европейската инвестиционна банка и Европейската банка за възстановяване и развитие също взеха участие. 
						Унгарският премиер Ференц Дюрчани, който бе домакин на срещата, призова ЕС да предостави 300 млн. евро като безвъзмездна помощ за стартиране на проекта. Строителството му може да започне тази или следващата година, като първите доставки на газ се очакват през 2014 г. 
						Според съобщенията ЕК планира да инвестира 250 млн. евро в "Набуко" 
						"Азербайджан винаги е подкрепял този проект и днес още веднъж бихме искали да заявим, че продължаваме да го подкрепяме,” каза азербайджанският президент Илхам Алиев, чиято страна би била едновременно доставчик и транзитьор.

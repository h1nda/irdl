Според Чович БиХ вероятно няма да съди Хърватия за геноцид
12/07/2004
 
МОСТАР, Босна и Херцеговина (БиХ) -- Хърватският член на президентството на БиХ Драган Чович изрази в неделя (11 юли) съмнения, че неговата страна ще заведе дело срещу Хърватия по подобие на делото, което тя заведе срещу Сърбия-Черна Гора. Въпросното дело, заведено през 1993 г. в Международния съд, БиХ настояваше Сърбия-Черна Гора да бъде осъдена за геноцид срещу граждани на БиХ, както и за нарушение на човешките права и за намеса във вътрешните работи на суверенна държава. Чович посочи, че разглежда делото срещу Сърбия-Черна Гора като юридически, а не като политически казус. Той обаче отбеляза, че твърденията ще бъдат трудно доказани в съда. (ХИНА, ХРТ - 11/07/04)

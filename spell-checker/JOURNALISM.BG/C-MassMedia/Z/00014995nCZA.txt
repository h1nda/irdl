Терзич казва, че интеграцията в ЕС е ключ към стабилността на БиХ 
					22/06/2005
					В Босна и Херцеговина съществува консенсус, че присъединяването към ЕС е от решаващо значение за дългосрочната стабилност на страната, каза премиерът Аднан Терзич пред Съвета на Европа във вторник.
					(Служба на върховния представител - 22/06/05; Съвет на Европа, АП, ФЕНА, СЕЕ сикюрити монитор - 21/06/05)
 
					 
						
"Единственият начин да имаме стабилна БиХ е да се интегрираме в голямото европейско семейство," каза босненският премиер Аднан Терзич. [Гети имиджис]
						Основният приоритет на правителството на Босна и Херцеговина (БиХ) е да хармонизира законодателството на страната с европейските конвенции и най-вече с Европейската харта за защита на човешките права, каза във вторник (21 юни) премиерът Аднан Терзич. 
						"Единственият начин да имаме стабилна БиХ е да се интегрираме в голямото европейско семейство," каза той в обръщение към Парламентарната асамблея на Съвета на Европа (ПАСЕ) в Старсбург. Като цитира резултати от проучване на общественото мнение, Тарзич отбеляза, че 80 % от населението на БиХ "подкрепя идеята за бъдеще в ЕС" на страната си. 
						"Очакваме европейските лидери да не се поддадат на съмнения относно бъдещото разширяване след двойното "не" на Европейската конституция," каза премиерът пред 46-членната организация за защита на човешките права. 
						Членството в Съвета на Европа (СЕ) помогна на БиХ да премине "от Дейтън към Брюксел," каза Терзич, като имаше предвид мирните споразумения от 1995 г., които сложиха край на конфликта в БиХ. През последните три години след присъединяването си към СЕ страната е постигнала по-голям напредък в областта на реинтеграцията и изграждането на държавата, отколкото през първите седем години след края на конфликта от 1992-1995 г., отбеляза премиерът. 
						В речта си пред ПАСЕ, която бе изнесена по-малко от месец преди 10-ата годишнина от клането в Сребреница през 1995 г., в което бяха убити 8,000 босненски мюсюлмани - мъже и момчета, Терзич представи също своето виждане за бъдещето на БиХ. "Европейската Босна и Херцеговина, зад която стоя, ще има общо икономическо пространство, шенгенски граници, независима съдебна власт, компетентна полиция, професионални медии и преди всичко функциониращи демократични институции, гарантиращи пълно равенство и равен старт за всички." 
						Преди да продължи своя напредък по пътя към интеграция в ЕС, БиХ трябва да подпише Споразумение за стабилизация и асоцииране (ССА) с ЕС. А това на свой ред изисква да се изпълнят 16 условия, определени от Брюксел. 
						"Две неща стоят на пътя на БиХ, за да започне тя преговори за ССА: реформата в полицията и законът за обществените радио и телевизия (ОРС)," каза Терзич, като добави, че "трябва да направим всичко възможно да не пропуснем този шанс". 
						След предварително политическо споразумение, постигнато през април, автономната република на босненските сърби, Република Сръбска (РС), миналия месец отхвърли подкрепяното от ЕС предложение за реформа в полицията, като се противопостави на идеята да се разреши на полицията да пресича границите между автономните области. 
						В коментара си от вторник Терзич се противопостави на аргументите на босненските сърби, които твърдят, че това предложение е стъпка към премахването на РС. "Реформата в полицията не е проект, който ще сложи край на РС, а който ще въведе по-добри стандарти на сигурност за всички граждани на БиХ," каза той.

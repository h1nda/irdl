Висш представител на Република Сръбска заяви, че местната полиция закриля Караджич
23/05/2004
 
БАНЯ ЛУКА, Босна и Херцеговина (БиХ) -- Главният обвиняем за военни престъпления Радован Караджич се укрива в Република Сръбска (РС) с помощта на местната полиция, заяви вицепрезидентът на РС Иван Томленович в интервю, публикувано в събота (22 май). "Сигурно е, че в босненско-сръбското министерство на вътрешните работи има хора, които сътрудничат с Караджич, някои от тях защото им се плаща, а други - от страх", каза той.
В петък ЕсФОР проведе необявена рутинна операция в източния град на БиХ Билеца. Представители на ЕсФОР казаха, че нейната цел е била "да предотврати анти-дейтънски действия", като тя е била извършена съвместно с полицията на РС.
Също в петък босненската мюсюлманска комисия за изчезналите лица съобщи, че е завършила работата по неотдавна открития масов гроб близо до Власеница. Експертите откриха останките на 62-ма от 72-та цивилни мюсюлмани, включващи 16 деца и 10 жени, които са били убити в село Заклопаца през май 1992 г. (СРНА, ФЕНА - 21/05/04; AП, АФП - 20/05/04)

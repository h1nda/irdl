Унгария ще се превърне във важен инвеститор в Юго-Източна Европа
21/04/2003
Унгарските инвеститори започват да разглеждат ЮИЕ като район със значителен потенциал за бизнес в непосредствена близост. Увеличаването на унгарските инвестиции би дало тласък на икономиките в региона и би осигурило на Балканите съюзник в разширения ЕС.
От Лиз Барет за Southeast European Times в Будапеща - 21/04/03
 
 
Унгарците постепенно осъзнават факта, че на юг от тях съществува нововъзникващ пазар от 55 милиона души, които нарастват до 110 млн, ако се включат Турция и Гърция. Успокоена от перспективата, че ще стане член на ЕС през следващата година, Будапеща вече не се страхува, че тясното асоцииране с тези държави може да доведе до "прикачването" на страната към Балканите и по тази причина до изключването й от международните клубове на развитите държави. Напротив, правителството и деловите среди се надяват да представят Унгария като врата към регион с голям непроучен потенциал.
В края на март унгарското правителство организира конференция на държавите-членки на Пакта за Стабилност в Сегед, град, разположен близо до сръбската граница. Форумът фокусира своята работа върху развитието и либерализацията на търговията в региона, но и предостави възможност на инвеститорите от Балканите и Унгария да образуват мрежи от контакти помежду си.
Либерализацията на търговията в ЮИЕ е отбелязала вече значителен прогрес през последните години. Общо 21 двустранни споразумения за свободна търговия са подписани от седемте държави, като по този начин са отстранени бариерите, съществували към края на 90-те години на 20-и век. Недоразвитата инфраструктура продължава да бъде обаче голяма пречка пред търговията. Пътните и железопътни мрежи бяха силно засегнати по време на конфликтите в БиХ и Хърватска, както и по време на действията на НАТО в Сърбия и Косово. А и повечето правителства в региона разчитаха на международна помощ за възстановяването и ремонтните работи.Отбелязан бе напредък, но придвижването от една част на Юго-Източна Европа до друга продължава често пъти да бъде мъчителен процес.
Унгарските инвеститори обаче започват да разглеждат тази слабост като възможност и планират свое участие в търговете на ЕС за изграждане на магистрали в региона. Магистралата между Будапеща и Белград е от особен приоритет, тъй като би подпомогнала свързването на "сърцето" на Европа с Гърция и оттам с Близкия Изток. Фондовете на ЕС могат да бъдат предоставяни и за изграждане на пътища по международен коридор №5 ,който би свързал Унгария с Триест, Италия.
По-добрите пътища естествено ще отворят възможности за по-активна търговия в много други сектори ,но унгарските малки и средни предприятия все още се нуждаят от стимули за това.Ето защо унгарското правителство е създало програма за национално сътрудничество и развитие с бюджет само за 2003 година в размер на 6 млн. евро. Балканите са основен целеви регион за финансиране от фонда, който ще оказва подкрепа (под формата на застраховки на експортни кредити и субсидиране на кредитните лихви) на унгарски компании, които желаят да извършват износ към или да предоставят консултантски услуги за региона. Унгария вече осъществява износ на стоки на стойност около 1.7 млрд. долара за ЮИЕ, а вносът оттам се равнява на 700 млн. долара. Като цяло стокообменът между Унгария и Балканите нарасна с около 15 % през последната година.
Докато новият фонд ще подпомага по-малки компании при тяхната търговия с ЮИЕ, някои унгарски гиганти вече инвестират в региона, като се съсредоточават върху възможностите, които открива приватизацията. Унгарският национален телеком Мотав притежава дял на стойност 350 млн. молара в македонския Мак Тел и е направил инвестиция с приблизително същия размер в Румъния. Друга голяма унгарска фирма, компанията за петрол и газ МОЛ, е проявила интерес към покупката на хърватската ИНА. Сръбските компании от енергийния сектор вероятно също ще се окажат привлекателни за инвеститорите.
Очевидно ЮИЕ представлява регион с голям потенциал за унгарския бизнес. Но и Балканите могат да очакват печалба от едно по-тясно партньорство. Може да се очаква, че ЮИЕ не само ще спечели от така необходимите инвестиции в региона, но и от осигуряването на поддръжник на нейната кауза в новия разширен ЕС.

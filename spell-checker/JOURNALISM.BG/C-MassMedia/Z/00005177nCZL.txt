Сезер настоява турското правителство да поддържа ненамеса на религията в държавните работи
25/11/2002
 
АНКАРА, Турция -- Президентът Ахмет Недждет Сезер призова новото правителство в неделя (24 ноември) да поддържа ненамеса на религията в държавните работи и да не използва въпроса за фереджетата, за да предизвиква религиозни напрежения. Неговите забележки идват ден след като министър-председателят Абдуллах Гюл посочи в речта си към парламента, че неговата партия с ислямистки корени ще действа да премахне забраната жените да носят фереджета в училищата и университетите. Сезер предупреди, че въпроса за фереджетата не трябва да се преразглежда, тъй като Конституционният съд вече се е произнесъл по него. Миналата седмица той бе повдигнат отново, след като съпругата на Бюлент Аринч, новия говорител на парламента, се появи с фередже на обществена церемония.
В други новини, турският външен министър Яшар Якиш се срещна в неделя в Ню Йорк с лидера на кипърските турци Рауф Денкташ. Главна тема на разговорите беше мирния план за Кипър, предложен от Генералния секретар на ООН Кофи Анан. Денкташ беше отхвърлил плана като неприемлив за интересите на кипърските турци, докато Дервиш Ероглу, министър-председател на "Севернокипърската турска република" заяви, че той удовлетворява само интересите на гръцката общност. ЕС настоя Анкара да разреши въпроса, ако иска да получи конкретна дата за започване на преговорите за присъединяване. (Анадолска агенция, Cumhuriyet, CIDC - 25/11/02; АП, Ройтерс, АФП Търкиш дейли нюз, Радио на кипърските турци, Анадолска агенция - 24/11/02)

Сръбски представители се завърнаха в косовските институции 
					24/03/2008
					Двама сръбски министри участваха в заседание на правителството в четвъртък, а партиен лидер обеща, че депутатите ще възобновят работата си в парламента. Много косовски сърби обаче казват, че представителите нямат действителен мандат да представляват тяхната общност.
					От Блерта Фоничи-Кабаши и Игор Йованович за Southeast European Time – 24/03/08
 
					 
						
"Целта е Косово и Сърбия като две държави да се интегрират в ЕС, каза косовският сръбски депутат Драгиша Мирич. [Гети Имиджис]
						Двама сръбски министри за първи път от няколко седмици участваха в заседание на косовското правителство в четвъртък (20 март), a малка сръбска партия заяви, че нейните членове ще се върнат в парламента и в правителствените институции. Значението на техния ход обаче бе поставено под въпрос от други сръбски лидери, които заявиха, че политиците нямат мандат. 
						Министърът на социалните грижи и труда Ненад Рашич и министърът за бежанците и етническите общности Бобан Станкович напуснаха своите постове след обявяването на независимост от Косово на 17 февруари. След като в четвъртък се върнаха на работа, те подкрепиха повечето от приетите от кабинета решения. 
						Междувременно лидерът на Сръбската либерална партия Слободан Петрович каза, че депутатите и държавните служители от неговата партия ще продължат едномесечния си бойкот. 
						"Това е нормална работа и един добър ход за сърбите, каза заместник-премиерът Хайредин Кучи след заседанието в четвъртък. Същия ден президентът Фатмир Сейдиу се срещна с Петрович и го поздрави като "важен глас за нашето сътрудничество". 
						За много косовски сърби обаче никой от техните представители в институциите не е действително легитимен, тъй като голямото мнозинство от гласоподавателите в общността бойкотираха последните общи избори на 17 ноември 2007 г. 
						По закон, независимо от избирателната активност, за сърбите са гарантирани десет от 120-те места в парламента. Данните от изборите показаха, че едва около 1 % от приблизително 120 000 косовски сърби с право на глас са взели участие в изборите. 
						Горан Богданович от косовската секция на Демократическата партия на сръбския президент Борис Тадич каза, че връщането на сръбските представители в косовските институции е било лошо послание към сърбите, които живеят в Косово. 
						 "Мисля, че това показва само, че нямаме единство в Косово и Метохия. Затова се намираме в ситуация, в която неколцина сърби, които не се ползват с доверие, представляват цялата сръбска общност в тези институции," каза Богданович. 
						Председателят на Сръбския национален съвет на Централно Косово Драган Велич отхвърли връщането, като каза, че то е просто опит от страна на международната общност и Прищина да бъдат намерени сърби, които са готови да предадат националните интереси заради лична изгода. 
						Представителите обаче казаха, че присъствието им е необходимо, за да се гарантира, че тяхната общност има право на глас. "Ще работим за интересите на сърбите, защото това е най-правилният начин," каза Петрович, като добави, че сърбите не възнамеряват да напускат Косово. 
						"Ние ще живеем тук и ще работим за нашите права", каза той. 
						Драгиша Мирич, член на парламента, каза, че бъдещето зависи от сътрудничеството. "Ще влезем във всяка сръбска къща в анклавите, за да кажем, че сърбите трябва да живеят и работят заедно с албанците," каза той. 
						"Целта е Косово и Сърбия като две държави да се интегрират в ЕС", добави Мирич.

Демокрацията в Турция: Анкара отрича нарушенията на правата на човека
					31/01/2011
					Според правителството докладите на две правозащитни организации са „несправедливи и нереалистични”.
					От Алакбар Рауфоглу за Southeast European Times - 31/01/11
 
					 
						
Полицията използва водни оръдия, за да разпръсне студенти по време на протест в Анкара. В годишните си доклади „Фрийдъм Хаус” и „Хюман Райтс Уоч” предупреждават за намаляване на свободата на изразяване в Турция. [Ройтерс]
						Турция получи слаби оценки в две влиятелни проучвания, обхващащи демокрацията и правата на човека. В доклада си „Свободата в света” за 2011 г. „Фрийдъм Хаус” определи страната като само „частично свободна” и й даде ниски оценки по отношение на политическите права и гражданските свободи. 
						Междувременно „Хюман Райтс Уоч” отправи критики срещу Турция за влошаване на свободата на изразяване. 
						Властите в Анкара не са впечатлени. „Тези доклади са фалшиви и безотговорни”, заяви Салих Капусуз, заместник-председател на ПСР на премиера Реджеп Тайип Ердоган. 
						„С всеки изминал ден Турция става все по-демократична и свободна”, каза той за SETimes. „За много кратък период ние се превърнахме от страна със случаи на мъчения и нарушения на правата на човека в държава със свобода и демокрация.” 
						 „Теми от този род се разглеждат по време на нашите преговори с ЕС и те виждат, че работим по тях”, добави той. 
						 Международните правозащитни организации признават, че е налице положително развитие. „Настоящото правителство на Турция изпълни редица важни реформи във връзка с принципите на правовата държава, правата на малцинствата, отношенията с кюрдите и административните въпроси”, каза директорът за проучванията на „Фрийдъм Хаус” Арч Пъдингтън. 
						Независимо от това, допълни той, все още има области, които пораждат безпокойство. „Няколко събития [в Турция] миналата година предизвикаха тревога във „Фрийдъм Хаус”, каза Пъдингтън за SETimes. 
						Йозтюрк Тюркдоган, председател на базираната в Анкара Асоциация за правата на човека, смята, че ситуацията се влошава с всеки изминал ден, особено по отношение на кюрдския въпрос. 
						Той каза за SETimes, че през 2010 г. са били арестувани много политици, служители в местната администрация и членове на гражданското общество от етнически кюрдски произход. 
						„Под арест са задържани дори активисти за правата на човека и представители на неправителствени организации, които по никакъв начин не са свързани с насилие”, заяви Тюркдоган, като добави, че се нарушава тяхното право на справедлив процес. 
						Според него правителството изпраща страшно послание: „Не си търсете правата”. 
						Що се отнася до свободата на медиите, журналистът и активист Неджати Абай казва, че през 2010 г. са заведени десетки съдебни дела срещу представители на неговата професия. 
						„В момента в затвора има 43-ма журналисти, десет от които са главни редактори, които получават много дълги присъди”, каза той за SETimes. 
						Абай, който е бил арестуван няколко пъти по различни обвинения, посочва, че турският наказателен кодекс и Законът за борба с тероризма дават основания на властите да преследват репортери. 
						Правителството обаче отрича това. „Никой в Турция днес не е в затвора, защото е изразявал своите идеи”, каза Капусуз, като добави, че всички арести са извършени заради закононарушения, а не защото журналистите са изразили мнението си. 
						„Ние оправихме законите”, каза той. „Сега Турция е държава, която се управлява от законодателството, и никой няма право да нарушава закона.”

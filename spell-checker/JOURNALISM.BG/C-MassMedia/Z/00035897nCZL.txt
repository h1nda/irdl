Румънският премиер ще направи ремонт на кабинета 
					03/09/2010
					 
						БУКУРЕЩ, Румъния -- Премиерът Емил Бок официално съобщи в четвъртък (2 септември), че след дискусии с лидерите на управляващата Либералдемократическа партия (ЛДП) шестима министри от кабинета ще бъдат сменени. Това са финансовият министър Себастиан Владеску, министърът на земеделието Михаил Думитру, министърът на транспорта Раду Берчану, министърът на съобщенията Габриел Санду, министърът на труда Михай Шейтан и икономическият министър Адриян Видяну. Ремонтът бе предизвикан от съобщенията за планове на опозиционните Социалдемократическа партия (СДП) и Националлиберална партия (НЛП) да внесат предложение за вот на недоверие срещу кабинета на Бок до края на годината. Опозицията иска да се отменят решенията за 5-процентно увеличение на ДДС и 25-процентно намаление на заплатите на държавните служители. СДП и НЛП контролират 214 места в 471-местния парламент. Новоназначените министри в кабинета ще трябва да бъдат одобрени от президента Траян Бъсеску. (Медиафакс, Агерпрес, Блумбърг, Ройтерс, АФП - 02/09/10)

Гърция съкращава разходите и продава държавно имущество, за да намали дефицита и дълга
					12/09/2004
					 
						АТИНА, Гърция -- Премиерът Костас Караманлис каза пред бизнес лидери в събота (11 септември), че правителството е изготвило план за съкращаване на военните разходи и продажба на държавни фирми, за да намали растящите бюджетен дефицит и държавен дълг. Военният бюджет ще бъде съкратен с 400 млн. евро през 2005 г. и ще бъде намаляван още повече до 2010 г., каза той. Приватизационната програма на правителството се очаква да донесе 1.5 млрд. евро, обясни премиерът. Караманлис спомена за плановете Пощенска банка да излезе на Атинската фондова борса и за намиране на купувач на задлъжнялата авиокомпания Олимпик Еърлайнс. Бюджетният дефицит на Гърция се очаква да достигне 5.3% през 2004 г., което е значително над тавана от 3% на ЕС. Държавният дълг нарасна на 112% от БВП. (AФП - 11/09/04)

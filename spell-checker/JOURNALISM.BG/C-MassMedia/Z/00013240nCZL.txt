Сърбия и Черна гора съставя комисия за разследване на престрелката в Прешево
					13/01/2005
					 
						БЕЛГРАД, Сърбия и Черна гора -- Сърбия и Черна гора ще състави комисия за разследване на смъртоносната престрелка, при която в района на Прешево загина албански юноша, каза в сряда (12 януари) министърът на човешките права Расим Ляич. В нея ще участват висши представители на правителството, армията, полицията и местните власти. Ляич изрази надежда, че към комисията ще се присъединят и представители на етническите албанци. Междувременно в репортажи на местни медии се съобщава, че НАТО е дала висока оценка на начина, по който белградските власти са реагирали на инцидента от края на седмицата.
						Други новини: Върховният съд на Сърбия постанови провеждане на нов процес срещу сръбския полицейски служител, осъден на 20 години лишаване от свобода за военни престъпления. Саша Цветан бе осъден за ролята си в избиването на 19 етнически албанци, сред които жени и деца. (AФП, Бета, Б92 - 12/01/05)

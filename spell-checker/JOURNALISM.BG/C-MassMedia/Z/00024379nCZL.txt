Един турски военнослужещ и 20 кюрдски бунтовници загинаха при операция в Турция
					29/10/2007
					 
						АНКАРА, Турция -- Въоръжените сили убиха в неделя (28 октомври) 20 кюрдски екстремисти в широкомащабна военна операция срещу Кюрдската работническа партия (ПКК) в Източна Турция. Приблизително 8 000 военнослужещи взеха участие в операция с въздушна подкрепа в централно-източната провинция Тунджели. Според съобщенията един военнослужещ е загинал при експлозия на мина. Според "Си Ен Ен Търк" армията е разположила 150 000 войници на границата с Ирак в отговор на трансграничните набези на ПКК. 
						Междувременно президентът на полуавтономния регион Иракски Кюрдистан Масуд Барзани призова турското правителство да проведе преки преговори с властите в региона. "Нека всички да седнем на масата и да решим кюрдския въпрос заедно," каза Барзани пред АФП в неделя. В интервю за телевизия "Ал Джазира" обаче той отрече ПКК да има главен щаб в Северен Ирак. Той каза още, че неговото правителство няма да предаде нито един кюрд на която и да е съседна страна, и предупреди Турция да не превръща проблема с ПКК в регионална криза. (Заман - 29/10/07; Ройтерс, АФП, Си Ен Ен Търк, Доган, Милиет, Ал Джазира - 28/10/07)

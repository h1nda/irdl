НАТО: КФОР остава в Косово, ако не бъде гласувана нова резолюция на ООН
					24/05/2007
					 
						БРЮКСЕЛ, Белгия -- Войските на КФОР ще останат в Косово, ако Съветът за сигурност на ООН не гласува нова резалюция за бъдещия статут, заяви говорителят на НАТО Джеймс Апартурай в Брюксел в сряда (23 май). Решението бе взето след среща между Генералния секретар на НАТО Яп де Хоп Схефер и президента на САЩ Джордж Буш в началото на седмицата. Апартурай заяви, че двамата ръководители подкрепят приемането на нова резолюция на основата на плана на бившия пратеник на ООН Марти Ахтисаари за наблюдавана независимост на Косово, но същевременно са били единодушини, че ако не бъде гласувана такава резолюция, КФОР трябва да останат в провинцията на основата на сегашната Резолюция 1244 на ООН. 
						В четвъртък сръбските медии съобщиха, че резолюция, изготвена от САЩ и страните-членки на ЕС ще бъде внесена в Съвета за сигурност на ООН до края на тази седмица. Според източници в документа не се настоява за независимост, а съществува формулировка, която проправя пътя за евентуална наблюдавана независимост. (Б92 - 24/05/07; Телеграфи, РТК, КосоваЛайв, Танюг - 23/05/07)

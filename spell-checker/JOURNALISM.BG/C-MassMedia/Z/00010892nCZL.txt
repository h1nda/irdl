Джуканович и опозицията са в дуел относно скандал с незаконен трафик
24/05/2004
В общинския съд на Подгорица бе даден ход на дело за клевета, заведено от премиера Мило Джуканович срещу известен опозиционен лидер. Миналият септември Миодраг Живкович от Либералния алианс заяви, че премиерът е замесен в престъпления и корупция.
От Антонела Кръстич за Southeast European Times в Подгорица - 24/05/04
 
 
Премиерът на Черна-Гора Мило Джуканович заведе две дела срещу Миодраг Живкович, лидер на Либералния алианс. Сега двете дела са обединени. [АФП]
Премиерът на Черна Гора Мило Джуканович заведе две дела срещу лидера на Либералния Алианс Миодраг Живкович, когото той обвини в клевета. Делата бяха предизвикани от коментарите, които Живкович направи през септември 2003 г., в които той определи премиера като "покровител на сивия пазар, престъпността и корупцията в Черна Гора." Тези характеристики се съдържаха в интервю пред черногорския всекидневник Виести 
По искане на адвоката на Джуканович Общинският съд в Подгорица обедини двете дела в една процедура.
Живкович заяви, че е готов да се защити и при двата случая и че не се нуждае от допълнително време, за да се подготви за последното дело. На процеса присъстват лидерите на опозиционните партии - Предраг Булатович, Андрия Мандич, Драган Сок и Божидар Бойович - както и бившият лидер на Либералния Алианс Славко Перович.
Живкович съобщи, че ще призове както Джуканович, така и бившия черногорски президент Момир Булатович като свидетели. В книгата си Правилата на мълчанието Булатович твърди, че престъпността е разширила влиянието си по време на правителството на Демократическата партия на Социалистите (ДПС) на Джуканович.
Темата за трафика на жени привлече фокуса на международното внимание върху Черна Гора, като се има предвид известността както на ищеца, така и на обвиняемия по случая. Либералният Алианс генерира допълнителна публичност на процеса, особено чрез митинга, проведен на 4 май в Подгорица.
Митингът под надслов " Не искаме вериги" бе организиран от Либералната партия, Социалистическата народна партия, Народната партия, Сръбската народна партия и Сръбската демократическа партия. Те заявиха, че протестът е само началото на серия прояви, насочени към предизвикване на предсрочни парламентарни избори.
Според председателя на Либералния Алианс Весна Перович премиерът би трябвало да подаде оставка, вместо да завежда дело. Междувременно лидерите на партията на Джуканович отвърнаха на атаката, казвайки, че това е политически фарс, разигран от либералите. Според тях черногорската опозиция е загубела надеждността си отдавна и вече отдавна не се радва на популярност.

В Хърватия бе завършен нов проект, подпомаган от САЩ
					22/06/2005
					Възстановяването на училищен гимнастически салон в хърватския град Обровац е най-новият проект за хуманитарна помощ, завършен с финансовата помощ на Европейското командване на въоръжените сили на САЩ.
					(Посолство на САЩ в Хърватия - 14/06/05; Хърватско министерство на моретата, туризма, транспорта и развитието, Радио Задар - 13/06/05)
 
					 
						
Посланикът на САЩ Ралф Франк (в средата) и директорът на основното училище в Обровац Желко Модрич (вторият отляво) са застанали пред новия гимнастически салон на училището, построен с помощта на въоръжените сили на САЩ, ААМР и хърватското правителство. [Посолство на САЩ]
						Хърватският заместник-министър на моретата, туризма, транспорта и развитието, Людевит Херцег, и американският посланик в Хърватия Ралф Франк откриха възстановения гимнастически салон в началното и средно училище в град Обровац на 13 юни. Възстановяването на салона е най-новият проект за хуманитарна помощ в Хърватия, осъществен с финансовата помощ на САЩ. 
						На церемонията по прерязване на лентата Франк каза, че тази помощ е израз на ангажимента, който страната му е поела към народа на Хърватия. "От 1992 г. до днес Съединените щати са предоставили над 407 млн. долара на Хърватия за укрепване на демократичните институции и за подпомагане на политическите, икономически и социални реформи, които са важни за създаване и поддържане на едно по-добро бъдеще за всички хървати, независимо от етническия им произход," каза той. 
						Обровац се намира в окръг Задар, на левия бряг на река Зърманя, и е с население 1,660 души. Инициативата, целяща да подобри качеството на живота в града, е съвместно дело на Европейското командване на САЩ (ЕУКОМ), Американската агенция за международно развитие (ААМР) и хърватското правителство. 
						Общата стойност на участието на САЩ в този строителен проект и в построяването на началното училище преди това възлиза на 650,000 долара, съобщи в свое изявление посолството на САЩ в Загреб. Началното училище, което бе разрушено по време на конфликта през 1991-1995 г., бе възстановено с помощта на ААМР. 
						Помощта на САЩ само за гимнастическия салон възлиза на близо 336,000 долара, като тук е включено и участието на ЕУКОМ с 250,000 долара в строителството и с 25,000 долара за спортно оборудване, предоставено в рамките на Програмата за хумантитарна помощ на въоръжените сили на САЩ. Подкрепата на ААМР бе под формата на финансова и техническа помощ. Хърватското министерство на моретата, туризма, транспорта и развитието предостави близо 269,000 долара. 
						"Тази реконструкция бе доста голяма и включваше събаряне на порутената сграда, поставяне на специални основи и построяване на това чудесно ново съоръжение," каза на церемонията Франк. Този проект е поредният от няколко подобни проекта, осъществени с подкрепата на ЕУКОМ и ААМР и в тясно сътрудничество и участие във финансовите разходи от страна на министерството на моретата, туризма, транспорта и развитието. Сред предишните проекти е и проект за строителство и реконструкция в Пакрац, който спомогна да се удвои капацитетът на общежитие за средношколци. Той приключи през април 2004 г., като помощта на ЕУКОМ и ААМР надвиши 300,000 долара. 
						Други примери са възстановяването на началните училища в Батиняни, което приключи през май 2002 г., и в село Горице в Община Драгалич, през декември 2001 г. За тези два проекта ЕУКОМ предостави средства в размер на 130,000 долара.

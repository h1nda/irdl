Воин Димитриевич: Отношенията между бившите югославски страни ще се подобрят
		02/08/2004
		Съдебните процеси в трибунала на ООН за военните престъпления в Хага са все още единственото място за съдене на високопоставени военнопрестъпници, казва световнопризнатият юрист Воин Димитриевич в това специално интервю за Southeast European Times.
		От Давор Коникусич за Southeast European Times от Белград - 02/08/04
 
		 
			
Воин Димитриевич се бореше в защита на правната система по време на режима на Слободан Милошевич и продължава да участва активно в политическия живот на Сърбия. [Александър Милич]
			Воин Димитриевич оглавява Белградския център за човешки права. Бивш професор по право в Белградския университет, той се бореше в защита на правната система по време на режима на Слободан Милошевич и продължава да участва активно в политическия живот на Сърбия. Той е член на редица международни организации и е чел лекции в университети в бивша Югославия и в чужбина. В това специално интервю с кореспондента на Southeast European Times Давор Коникусич той говори за събитията в политическия и правния живот в Сърбия, сътрудничеството с трибунала на ООН за военните престъпления и отношенията между Сърбия и Хърватия.
			
Southeast European Times: Какъв е Вашият коментар за избирането на Борис Тадич за президент на Сърбия?
			
Воин Димитриевич: Това е голяма възможност, но тя трябва да бъде реализирана.
			
SE Times: Политическата ситуация в Сърбия изглежда много крехка. Очаквате ли предсрочни парламентарни избори?
			
Димитриевич: Напълно ясно е кой желае избори и кой не желае. Повечето хора не искат избори поради различни причини. Сред тях са партиите, които са изправени пред риска да не влязат в парламента - Г17 Плюс, Социалистическата партия на Сърбия и може би даже Сръбското движение за обновление и неговият коалиционен партньор Нова Сърбия. Демократическата партия също не желае избори, тъй като тя иска да стабилизира позициите си и да се подготви за участие в правителството.
			
SE Times: Международният наказакелен трибунал в бивша Югославия (МНТБЮ) неотдавна повдигна обвинения срещу четирима генерали в Сърбия. Каква е Вашата позиция по въпроса за сътрудничеството между Белград и Хага?
			
Димитриевич: Моята позиция по въпроса за сътрудничеството с МНТБЮ се базира на закона и справедливостта. Съдебните процеси в Хага са все още единственото място за съдене на високопоставени лица, които са обвинени в извършване на престъпления в името на сърбите и Сърбия. Това все още не може да бъде правено в Сърбия. Ние можем да видим колко е трудно да се провеждат съдебни процеси тук срещу хора, които бяха свързани с режима на Милошевич. Адвокатите на някои генерали напълно осъзнават факта, че техните клиенти не могат да бъдат съдени в местните съдилища, тъй като институцията "отговорност на командира", която съществува в ратифицираните Женевски конвенции и протоколи от 1949 и 1977 г., не е пренесена напълно в местното законодателство. "Отговорността на командира" е призната в инструкциите на Югославската национална армия от 1988 г., т.е преди войната, но някой очевидно е забравил да определи санкциите. Състоянието на морала на сръбското общество зависи от приемането на историческата и политическата отговорност от тези, които, започвайки през 1987 г., доведоха Сърбия до катастрофа.
			
SE Times: Отправени са обвинения от Босна и Херцеговина (БиХ) и Хърватия срещу Сърбия-Черна гора за геноцид и военни щети. Как очаквате този процес да се развие по-нататък и какви ще бъдат последиците за Сърбия?
			
Димитриевич: Аз продължавам да вярвам, че трябва да бъде намерено решение, което да донесе в реалистична степен удовлетворение на жертвите на геноцида и другите престъпления.
			
SE Times: Ако Сърбия-Черна гора бъде принудена да плати военни щети, какви ще бъдат последиците от това за двете съставни републики?
			
Позицията на Борис Тадич като президент на Сърбия е "голяма възможност, която трябва да бъде реализирана", казва Димитриевич. [Андрия Илич]
			
Димитриевич: Става въпрос не главно за военни щети, а за компенсации за жертвите на актове, които могат да се нарекат геноцид - значително по-малък обем от общия размер на материалните щети, нанесени от войната. Въпреки това логиката, движеща този проблем, започна да се развива, тъй като обвиненията бяха повдигнати през 1993 г.срещу бивша Югославия от БиХ, която бе много различна от днес - това сега е една пост-дейтънска страна, която включва Република Сръбска. Кой какво ще плаща и на кого?
			
SE Times: Как виждате процеса на нормализация на отношенията между страните от бивша Югославия и по-специално между Сърбия и Хърватия?
			
Димитриевич: Той ще се развива само по-добре чрез обикновените хора, които продължават да бъдат по-интелигентни от техните национални "интелектуалци".
			
SE Times: Могат ли хърватско-сръбските отношения да станат напълно добросъседски?
			
Димитриевич: Да, могат, тъй като здравият разум и икономиката ще изиграят своята роля. Писането на историята обаче, което за съжаление е в сферата на патентованите националисти, ще продължи да обременява още едно или две поколения.
			
SE Times: Политическото обществено мнение в Хърватия не поставя под въпрос убеждението, че Сърбия е извършила агресия срещу Хърватия. Смятате ли че това убеждение отговаря на истината?
			
Димитриевич: Какво бих могъл да кажа без да рискувам да бъда застрелян от "талибан" от едната или другата страна? Трудно е да бъдеш адвокат днес. Това не е въпрос на факти, а на мнения, при което тези мнения могат да имат много съществени последици за обикновените хора. В правото задължителна сила има само мнението на съда. Нека да оставим този въпрос на съда. Независимо от това какъв ще бъде отговорът, ясен и тъжен е фактът, че югославската национална армия използваше своите муниции срещу членове на нейните националности, които финансираха "своята" армия чрез данъците.
			
SE Times: Един от постоянните фактори на нестабилност в Сърбия е нерешеният проблем с Косово. Смятате ли, че идеята за многоетничност има някакви шансове да стане реалност в Косово в скоро време?
			
Димитриевич: Да, има шансове, ако табутата бъдат пречупени преди това както в сръбската, така и в албанската страна. Има много нюанси между независимост на Косово и пълна интеграция като част от Сърбия. Трябва да бъдат отчитани интересите на всички.
			
SE Times: Предложени са няколко проекта за конституция, но в парламента се очаква да влезе само този на Демократическата партия на Сърбия. Имали ли сте възможност да се запознаете с този проект? Очаквате ли, че сегашното правителство ще успее да приключи с този въпрос?
			
Димитриевич: Проектите, които се появиха досега си приличат много. Причината за това, че досега не е приета нова конституция, не е в различията, а по-скоро се дължи на желанието да се прекара още известно време в рамките на конституцията на Милошевич. Този документ ние познаваме, докато още не знаем добре новия вариант.
			
SE Times: Как оценявате перспективите на Сърбия-Черна гора за интеграция в ЕС?
			
Димитриевич: С няколко решителни стъпки Сърбия би могла да се включи сравнително скоро в процеса на европейска интеграция, както и в програмата на НАТО Партньорство за мир. ЕС не желае вакуум в тази част на света. Не трябва обаче да забравяте, че сръбският елит - по-скоро културният, отколкото политическият - включва сили със силно изразени антиевропейски настроения. Федерална република Югославия, както и Социалистическа федерална република Югославия през 1989 г. изпуснаха възможността да влязат в съюза във време, когато те можеха да получат членството като награда за демократизация. В края на краищата, Гърция бе приета поради политически, стратегически и културни причини, без да е изпълнила икономическите условия. Въобще, Сърбия е пропуснала много исторически възможности.

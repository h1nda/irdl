Дипломатически дневник: Черна гора и Турция премахват визовия режим
					22/01/2008
					Външният министър на Черна гора Милан Рочен и турският му колега Али Бабаджан се срещнаха в Анкара миналата седмица. Още в дипломатическите новини: председателят на албанския парламент Жозефина Топали бе в Кувейт.
					 
						
Черногорският външен министър Милан Рочен направи официално посещение в Турция. [ПРООН]
						
Черногорският външен министър Милан Рочен и неговият турски колега Али Бабаджан подписаха в петък (18 януари) споразумение, с което се премахва визовият режим между двете страни. След срещата Бабаджан заяви, че визовата спогодба ще увеличи броя на турските инвеститори в Черна гора и потока на туристите между двете страни. 
						*** 
						
Гръцкият министър на отбраната Евангелос Меймаракис бе в Сараево в понеделник (21 януари), за да посети гръцкия контингент в ЮФОР и да се срещне с командващият на ЮФОР генерал-майор Игнасио Мартин Вилален. Те обсъдиха последните резултати от работата и перспективите пред ЮФОР и изразиха съгласие относно важността на мироподдържащите сили за укрепването на сигурността в БиХ. Във вторник се очаква Меймаракис и колегата му от БиХ Селмо Цикотич да подпишат споразумение за военно сътрудничество. 
						*** 
						Премиерът на Република Сръбска (РС) Милорад Додик замина за Берлин в понеделник (21 януари). Там той ще се срещне с председателя на Германската социалдемократическа партия Курт Бек и ще изнесе лекция за политическата ситуация в БиХ и напредъка в евроинтеграцията пред Фондация "Фридрих Еберт". 
						*** 
						
Турският президент Абдула Гюл пристигна в Сирия в събота (19 януари), за да се срещне с колегата си Башар Асад. Основна тема на дискусията им бяха двустранните отношения и ситуацията в Близкия изток. Преди това Гюл бе на тридневно посещение в Египет, където се срещна с колегата си Хосни Мубарак. 
						*** 
						
Черна гора е постигнала значителен напредък в усилията си за интеграция в НАТО и може изцяло да разчита на подкрепата на членките на Алианса, каза по време на среща на посланиците на НАТО в сряда (16 януари) в Черна гора премиерът Желко Щуранович. Щуранович отново подчерта, че членството в НАТО е стратегически приоритет за правителството. 
						*** 
						На 15 януари емирът на Кувейт шейх Сабах ал Ахмад ал Джабер ал Сабах увери гостуващата в страната Жозефина Топали, председател на албанския парламент, че Кувейт ще бъде първата страна от Персийския залив, която ще признае независимостта на Косово. Топали е на обиколка в Близкия изток, за да лобира за независимостта на отцепилата се провинция.
						
(Различни източници 15/01/08-22/01/08)

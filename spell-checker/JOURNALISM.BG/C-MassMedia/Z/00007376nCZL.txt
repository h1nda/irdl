Сърбия-Черна Гора и Косово се съгласиха за директни разговори
22/06/2003
 
ПОРТО КАРАС, Гърция -- Хавиер Солана, шеф по външната политика и сигурността на ЕС, съобщи в събота (21 юни), че правителствата на Сърбия-Черна Гора и Косово са постигнали съгласие да започнат директни разговори преди края на юли. Президентът на Сърбия-Черна Гора Светозар Марович потвърди желанието на своята страна да търси решение на проблемите с Косово и съобщи, че САЩ, ЕС и ООН ще участват в преговорите. Ръководителят на ЮНМИК Михаел Щайнер изрази позиция, изключваща всякакво обсъждане на бъдещия статут на провинцията.
Също в събота сръбският зам.-премиер Небойша Чович посети центровете на косовските бежанци в Черна Гора. В качеството си на ръководител на координационния център за Косово той заяви, че федерацията прави всичко възможно за подпомагане завръщането на бежанците, но не може да гарантира, че процесът ще приключи в близко бъдеще. (AП, AФП, Ройтерс, Б92, Танюг - 21/06/03)

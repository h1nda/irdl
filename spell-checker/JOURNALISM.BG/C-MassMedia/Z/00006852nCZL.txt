Турски строителни компании са обект на разследване след земетресението
07/05/2003
Турски официални лица казват, че некачествени строителни и нестандартни материали са може би отчасти причината за унищожителните разрушения, предизвикани от земетресението на 1 май. Трагедията възбуди отново дебата за строителната практика в Турция.
(Различни източници -- 04/05/03 - 06/05/03)
 
 
Няколко строителни компании в Турция ще бъдат обект на разследване след земетресението в източната провинция Бингьол на 1 май. Стотици сгради се сгромолясаха или са били силно засегнати по време на бедствието.
Сред тях е и сградата на училището в Челтиксую, построена през 1998 година. За секунди четириетажната постройка се е превърнала в купчина развалини, когато земетресението от 6.4 степен по Рихтер разтърси региона в ранните часове на деня. От 198-те ученици, които са били в леглата си по това време, 115 са били спасени, а 83-ма са загинали.
Губернаторът на Бингьол Хюсеин Авни Чос каза в понеделник (5 май), че общият брой на жертвите е достигнал 176 души. Според Чос 309 сгради в региона са били напълно разрушени. Повече от 2,500 са повредени и опасни за обитаване и още толкова са повредени, но все още обитаеми.
Мнозина обвиняват недобросъвестната строителна практика за разрушенията, като твърдят, че точното прилагане на строгите строителни стандарти би довело до по-малко жертви. Някои експерти отдават тоталното сгромолясване на училището на недостатъчно укрепената конструкция и на използването на нестандартни материали.
" Причините могат да бъдат некачествено строителство, погрешно разположение на сградите, както и прояви на небрежност от държавни инспектори. Следствието ще покаже кой е виновен. Строителите ще бъдат рано или късно арестувани," цитира Ройтърс думите на Чос.
В понеделник главният прокурор на провинцията Али Ербай каза, че започва следствие, обещавайки, че "то ще бъде завършено във възможно най-кратки срокове." Той допълни, че е издадена заповед за арест на собственика на компанията Бозкус Инсаат, която е построила училището.
Трагедията възбуди отново разгорещен обществен дебат за качеството на стрителството в Турция, където земетресенията са често явление. Страната е разположена върху активния Анадолски разсед.
Двете големи земетресения близо до град Адапазаръ отнеха живота на почти 20,000 души през 1999 година. Направени по-късно оценки показват, че лошото строителство е допринесло за броя на жертвите. Разследванията констатираха, че предприемачите са подкупвали политици, за да получат оферти за строителни проекти, които след това те изпълняват, изпозвайки евтини и нестандратни материали, вместо висококачествените материали, които са били фактурирани.
Макар че оттогава Турция е наложила много по-стриктни норми, твърди се, че правоприлагането и инспектирането са все още недостатъчни, което прави строителния сектор уязвим за корупция.
След правителственото заседание в понеделник министърът на правосъдието Кемал Чичек заяви, че ще бъдат направени законодателни промени.
Междувременно Тункай Таймаз , ръководител на сеизмологичния факултет в истанбулския Технически университет, призова властите да обмислят приемането на национален "генерален план" за подготовка преди следващото голямо земетресение в страната. "Ние непрекъснато пишем доклади и правим предложения, но никой не ни чува," каза сеизмологът.

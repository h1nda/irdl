Хърватия: 20 години след Берлинската стена
					19/11/2009
					Докато ЕС чества 20-ата годишнина от падането на Берлинската стена, гледището на Хърватия за последните две десетилетия е мрачно.
					От Наташа Радич за Southeast European Times от Загреб --19/11/09
 
					 
						
Бившият хърватски президент Франьо Туджман произнася реч пред Общото събрание на ООН през 1992 г. [Гети Имиджис]
						За разлика от други бивши комунистически страни в Европа, Хърватия и другите югославските републики не видяха мирен политически и икономически преход към демокрация след падането на Берлинската стена. 
						Отслабването на комунистическия режим към края на 80-те години на миналия век позволи възраждане и разпространение на различни националистически тенденции в бивша Югославия. Лигата на комунистите в страната бавно се разпадаше и се зародиха редица нови политически партии. 
						През 1989 г., все още като част от Югославия, Хърватия празнуваше победата на задарската група "Рива" в песенния конкурс на Евровизия. Страната се надяваше, че следващата година Загреб ще бъде домакин на общоевропейското музикално събитие и по този начин ще бъде даден тласък на надигащия се дух на независимост в Хърватия. 
						Партията Хърватски демократичен съюз (ХДС), основана през юни 1989 г., спечели първите демократични плуралистични избори през 1990 г. и щеше да изиграе решаваща роля в борбата за независимост на Хърватия. 
						Днес в Хърватия някои тъгуват по живота през комунизма и съжаляват за загубата на силно социализираната система на бивша Югославия. "Имахме безплатно здравеопазване, държавата осигуряваше жилища, гарантираше безплатно образование и имахме добро социално осигуряване. Сега, при капитализма, човек трябва да си плаща за всичко," обяснява Мария Анчич, на 66 г., учителка в пенсия от Сплит. 
						Анте Томич, журналист в хърватския всекидневник "Ютарни Лист", е на друго мнение. "Няма такова нещо като "доброто старо време". През по-голямата част такова не е имало. Берлинската стена се охраняваше само от едната страна." 
						"Това бе страната с бодливата тел, прожекторите, немските овчарки и войниците. В бивша Източна Германия животът бе толкова страхотен, че бе необходимо войниците да охраняват Стената с автомати, за да предотвратяват бягствата. Колкото и да ни се иска да вярваме, че социализмът е бил по-добър, трябва да си кажем истината - само от едната страна на Стената хората искаха да я прескачат." 
						Докато Европа чества две десетилетия от падането на комунизма, Хърватия отбелязва едно десетилетие от смъртта на първия си президент, лидерът на ХДС Франьо Туджман, който почина на 10 декември 1999 г. 
						"Туджман бе чист и ярък символ на хърватската демокрация. Погрешно е личността му да бъде разглеждана по какъвто и да е друг начин," казва Милан Бешлич, член на съвета на "Матица хърватска", организация за култура и наследство в Хърватия. 
						Наследството на Туджман е нееднозначно. Мнозина го смятат за баща на хърватската независимост, но както критиците му често изтъкват, срещу него бяха повдигнати обвинения във военни престъпления, той бе твърдолинеен националист, който бе съюзник на Слободан Милошевич в разделянето на Босна и Херцеговина и създаде нов политически климат в Хърватия, базиран на корупцията, която на свой ред произведе капиталисти, лоялни на Туджмановата система.

Босненско-сръбската полиция разследва кражба на експлозиви
21/03/2004
 
САРАЕВО, Босна и Херцеговина (БиХ) -- Босненско-сръбската полиция съобщи в събота (20 март), че разследва кражбата на 125 кг експлозиви и няколко детонатора от местна строителна компания в Хан Дервента, близо до Пале. Говорител изрази опасения, че материалите могат да бъдат използвани за терористично нападение.
В други новини, полицията установи, че пожарът в сръбската църква в село Чипулич в населения предимно с мюсюлмани регион Бугойно е резултат на умишлен палеж. На църквата бяха нанесени дребни щети. Сръбският и мюсюлманският представители в тричленното председателство Борислав Паравац и Сюлейман Тихич посетиха района късно в петък. (АФП, СРНА, Независне Новине - 20/03/04; АФП - 19/03/04)

Нова болница дава надежда в борбата срещу демографския спад 
					05/10/2011
					Нова свръхмодерна клиника в Македония предлага лечение на достъпни цени, с което породи надежди у много бездетни двойки в региона. 
					От Клаудия Лутовска за Southeast European Times от Битоля - 05.10.2011 г.
 
					 
						
Новата болница „Плодност” в Битоля. [Клаудия Лутовска/SETimes]
						Македония и регионът страдат от спад в раждаемостта, увеличение на смъртността и застаряване на населението. Този належащ проблем, известен в разговорната реч като „бялата чума”, заплашва устойчивостта на икономиките и дългосрочното оцеляване на страните от региона. 
						Фактор, допринасящ за ниската раждаемост, е безплодието, за което експерти твърдят, че е резултат от множество фактори, включително нездравословния начин на живот, стреса в ежедневието и сексуално предаваните болести. 
						„Около 15 % от женените двойки в Македония са безплодни. Между 60 и 70 % избират оплождането „ин витро” и други методи за подпомагане на възпроизводството”, заяви д-р Елизабета Чипурова, ръководител на отделението „Акушерство и гинекология” в държавната болница в Битоля, пред SETimes. 
						Македонското правителство се опита да реши този проблем преди три години с изготвянето на Стратегия за демографско развитие 2008-2015 г. 
						Стратегията определя мерки за създаването на условия за устойчиво демографско развитие като първи приоритет. Те включват безплатни програми за подпомагане на възпроизводството при жените в държавните и частните клиники и насърчаване на откриването на нови, модерни заведения, предлагащи услуги на безплодните семейства. 
						В страната има много модерни медицински заведения, като например „Систина”, „Ремедика” и „Св. Лазар”, но всички те са в Скопие. 
						На този фон миналия месец в Битоля започна работа македонската специализирана болница за услуги в сферата на възпроизводството „Плодност” ("Плодовитост"). 
						„Това е единствената подобна клиника в югозападната част на Македония, предлагаща всеобхватна помощ в сферата на плодовитостта. Поради разположението си тя обслужва и нуждите на по-широкия регион на Южните Балкани, включително Гърция и Албания. В момента чуждестранните пациенти съставляват около 10 % от общия брой, но очакваме те да се увеличат съществено”, заяви ръководителят на клиниката д-р Таше Тръпчевски за SETimes. 
						Тръпчевски заяви, че клиниката е започнала работа изключително добре, с 36 хирургически лечения през първите десет дена и раждането на две бебета на майки в началото на 40-те. 
						„Чаках за детето си 21 години, това е най-красивият момент в живота ми”, каза пациентката Валентина Велковска пред SETimes. 
						Тръпчевски обясни, че много пациенти срещат ограничения на други места поради стойността на лечението, но каза, че в „Плодност” цените са приемливи. 
						„Цената на подобни услуги в чужбина може да бъде 300 пъти по-висока. Затова очакваме броят на пациентите ни да се увеличи”, заяви той. 
						С 26 години опит Тръпчевски е ветеран в областта на лечението на безплодието. Той основава „Плодност” като частна практика през 2004 г. и е помогнал на 514 жени да родят. 
						„Методът на оплождане „ин витро” дава като резултат 50 % раждания, което е много висок процент”, заяви Тръпчевски. 
						Болницата въвежда в практиката метода ПиДиДжи, който дава възможност за избор на ембриона и пола му. „Лекарите и персоналът по поддръжката са много впечатлени; всичко, от което се нуждаем, от технология до лекарства, се доставя веднага”, каза анестезиологът Раде Белич пред SETimes. 
						В Македония процедурите по лечението с подпомогнато възпроизводство се покриват изцяло от Фонда за държавно осигуряване вече почти цяла година. Правителството наскоро разшири обхвата на изискванията за имащите право на такова лечение, които включват още по-голям брой жени и мъже. 
						Според новата политика на правителството право на безплатно лечение по метода на оплождане „ин витро” имат съпружески двойки, в които партньорите са имали деца от предишни бракове или от правно регламентирано съжителство. 
						Безплатно лечение получават и двойки, които вече имат деца с физически недъзи.

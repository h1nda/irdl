Международната общност започва разследване на финасовите източници на поддръжниците на Караджич, за да ускори ареста му
04/03/2003
Службата на върховния представител се надява, че разбиването на мрежата, подкрепяща обвиняемия във военни престъпления Радован Караджич, ще улесни неговото залавяне.
Бет Кампшрор за Southeast European Times от Сараево - 04/03/03
 
 
Все по-трудно ще става за Радован Караджич да продължава сегашния си начин на живот, свързан с преместване под въоръжена охрана от едно безопасно място в източна Босна до друго, без неговата мрежа от поддръжници, които го приютяват, хранят и финансират през седемте години на укриването му от трибунала на ООН.
Службата на върховния представител (СВП) се надява разбиването на тази мрежа да улесни задържането на лидера на босненските сърби. Върховният представител Пади Ашдаун обяви миналия месец, че неговата служба ще разбие мрежата чрез проследяване на източниците й на финансиране.
Говорителят на СВП Кевин Съливан заяви, че няма да разкрие подробности от плановете за прекъсване подкрепата за Караджич, обвинен в геноцид за масовите убийства в Сребреница през 1995 г.. Той отбеляза обаче, че разбиването на такива мрежи за подкрепа е помогнало за изправянето на друг добре известен обвиняем пред трибунала.
"Когато започваш такова начинание, не можеш да разкриеш подробно какво точно ще правиш. Но ако погледнем действията, предприети за разбиването на мрежата от поддръжници около Слободан Милошевич, ще видим, че това е един систематичен процес, завършил с неговия арест, след като бяха отстранени някои от елементите на тази подкрепа".
Предполагайки, че финансовите източници на поддръжниците на Караджич са доста съмнителни, такава операция вероятно ще изисква проследяването на "бизнеси", които включват организации, занимаващи се с контрабанда, рекет на проститутки и лица, укриващи доходи на фирми за подкрепата на Караджич.
Съливан заяви, че разрушаването на мрежата около Караджич е част от целите на СВП в Босна и Херцеговина (БиХ).
"Ако принадлежите към общество, в което беззаконието до голяма степен се толерира, очевидно ще се намерят хора, които да се облагодетелстват от това. Със стартиране на реформите, в това число реформата на митниците и въвеждането на ДДС, държавните финанси на БиХ и общностите стават все по-малко отворени за измами, с което се намалява и възможността за изтичане на пари към престъпниците, включително обвинените във военни престъпления".
Технически задържането на обвиняемите е работа на местната полиция. Но предвид нежеланието на местните власти - особено в Република Сръбска - да издават заповеди за арести, с това отдавна се занимават СФОР. От юни 1997 г. досега те са арестували 27 обвиняеми, последните от които миналия юли.
Говорителят на СФОР Ив Вание приветства изявлението на върховния представител. "Всяко действие, което ще ни доведе до задържането на останалите обвиняеми във военни престъпления, ще получи подкрепата на СФОР". Вание добави, че обвиняемите във военни престъпления, които са още на свобода, са пречка за реформите в страната.
СВП също смята, че задържането на най-търсените от Хага обвиняеми - Караджич и неговия военновременен командващ армията Ратко Младич - е жизненоважно за развитието на БиХ.
Според Съливан, "[Арестът на Караджич] е много важен за укрепването на законността в Босна и Херцеговина и е решаващ за излизането на Република Сръбска от международна изолация и дискредитиране".

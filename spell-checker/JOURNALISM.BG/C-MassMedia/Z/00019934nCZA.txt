Представител на САЩ каза, че арестуването на Младич е от съществено значение за бъдещето на Сърбия
					14/09/2006
					Арестуването на издирвания за военни престъпления Ратко Младич е от съществено значение за бъдещето на Сърбия, каза високопоставен представител на САЩ в Белград в сряда, като призова властите да предприемат бързи мерки за решаване на всички останали въпроси с Трибунала на ООН в Хага.
					(Блиц - 14/09/06; AП, ЮПИ, Б92, Бета, Сербиана, Посолство на САЩ в Белград, Сръбско правителство - 13/09/06)
 
					 
						
Предварителните преговори на Сърбия с ЕС бяха блокирани, защото не бе арестуван обвиненият във военни престъпления Ратко Младич. [Архив]
						Американският посланик със специални правомощия по въпросите на военните престъпления Клинт Уилямсън призова в сряда (13 септември) Белград да предприеме бързи действия за реализиране на сътрудничество с Трибунала на ООН за военни престъпления и така да подобри перспективите на страната за по-добро бъдеще. 
						Уилямсън, който пристигна на двудневно посещение в Сърбия във вторник, разговаря с високопоставени ръководители, включително с президента Борис Тадич, премиера Воислав Кощуница, ръководителя на националния съвет за сътрудничество с МНТБЮ Расим Ляич и прокурора за военни престъпления Владимир Вукчевич. 
						"Дискусиите бяха полезни и сръбските власти казаха, че разбират … необходимостта спешно да се разгледат и решат останалите въпроси, най-вече случаят с Ратко Младич и другите издирвани от МНСБЮ лица," се казва в изявление на посолството на САЩ в Белград. "Това е от съществено значение за бъдещето на Сърбия." 
						Заедно с бившия босненски сръбски политически лидер Радован Караджич Младич оглавява списъка на Трибунала на ООН на най-издирваните обвиняеми. Той е обвинен в множество военни престъпления, включително геноцид за предполагаемото му участие в клането в Сребреница през 1995 г. и 43-месечната обсада на Сараево. 
						По-рано тази година ЕС блокира преговорите по Споразумението за стабилизация и асоцииране (ССА) с Белград, след като правителството на Кощуница не успя да изпълни обещанието си да предаде Младич до края на април. Няколко седмици по-късно правителството прие план за действие за пълно сътрудничество с базирания в Хага съд. 
						Този план трябва изцяло да се изпълни, договориха се Уилямсън и Тадич в сряда. 
						След срещата си с Уилямсън Ляич каза, че макар и да не са били обсъждани крайни срокове за ареста на Младич, международната общност явно става нетърпелива. 
						В същото време сръбският финансов министър Младжан Динкич каза, че издирването на Младич е разширило обсега си и вече е насочено не само срещу отделни лица, за които има подозрения, че му помагат да се укрива от правосъдиито, но и към фирми. 
						"Координацията е по-добра," каза министърът в програма на белградското Радио Б92. "Също така в крайна сметка информацията постъпва през нашата данъчна полиция и компаниите, за които има подозрения, че финансират укриването на Младич и други издирвани от Хага обвиняеми, в даден момент са под наш контрол. Но трябва да има резултати, а това зависи изцяло от службите за сигурност. 
						"Може да изглежда парадоксално, но сякаш бъдещето на Сърбия зависи от нашите служби за сигурност," добави Динкич.

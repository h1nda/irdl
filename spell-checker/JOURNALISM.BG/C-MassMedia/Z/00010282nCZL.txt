Лидерите на косовските албанци са призовани да предотвратят нови насилия
26/03/2004
Представители на ЕС призовават лидерите на косовските албанци да направят всичко възможно да не се повторят неотдавнашните актове на насилие, да заявят подкрепата си за многоетническо общество и да възстановят сръбските имоти, разрушени по време на сблъсъците.
(Ройтерс, АП, АФП - 25/03/04)
 
 
Комисарят по въпросите на сигурността на ЕС Хавиер Солана (в средата, заедно с комисаря по външните отношения на ЕС Крис Патън, вдясно, и премиера Байрам Реджепи) дава пресконференция в Прищина в сряда (24 март). [Лора Хасани]
Лидерите на косовските албанци трябва да направят всичко възможно да не се повторят междуетническите прояви на насилие в провинцията, казаха лидери на ЕС в проектоизявление, което се очаква да бъде публикувано в петък (26 март).
"Европейският съвет призовава всички лидери, особено тези на косовските албанци, да поемат отговорност за ситуацията и да направят всичко възможно, за да не се повторят подобни актове на насилие и заплахи с тях", цитира Ройтерс изявлението.
Западните ръководители смятат, че антисръбските бунтове, които избухнаха на 17 март след удавянето на трите албански момчета при обстоятелства, които все още се разследват, са били организирани от екстремисти сред етническото албанско мнозинство на провинцията. Според ООН, която управлява Косово от 1999 г. насам, 51 000 души са участвали в 33-те бунта, избухнали из цялата провинция и продължили два дни. Двадесет и осем души са загинали и над 800 са ранени при сблъсъците, изпепелени са сръбски домове и църкви. Според сведенията насилията са принудили около 3 600 сърби да напуснат домовете си.
Комисарят по въпросите на сигурността на ЕС Хавиер Солана посети Косово в сряда, за да направи оценка на ситуацията. Насилието "не е било напълно спонтанно", каза той в четвъртък малко преди началото на двудневната среща на върха в Брюксел. "Предварително са били организирани много хора, за да се възползват от този момент на спонтанност."
Като предположи, че тези, които са организирали бунтовете, най-вероятно принадлежат към политически партии, Солана призова политическите лидери в провинцията "да излязат и да заявят много ясно... и много категорично, че това не е възможно".
Западни официални лица смятат, че екстремистите сред етническите албанци са организирали тези бунтове, за да ускорят взимането на решение за окончателния статут на Косово. Но Солана предупреди, че подобни действия само ще забавят процеса.
"Не може и да се мисли за придвижване към решение относно статута, ако не са постигнати стандартите", каза той. "Ако някои хора смятат, че с насилие могат да ускорят решенията на международната общност, те грешат."
Според Ройтерс изявлението на ЕС заклеймявало и нападенията срещу служители на НАТО и ЕС, като се подчертавало, че виновниците за кръвопролитията миналата седмица трябва да бъдат изправени пред съда.
Съобщава се, че повече от 200 души са арестувани досега във връзка с насилията.
ЕС, главният банкер на обедняло Косово, също призовава временните институции да покажат, че са решени да се придържат към принципите на многоетническото общество.
"Като незабавна стъпка те трябва да заделят ресурси и да поемат отговорност за бързото възстановяване на повреденото имущество, включително религиозните храмове, за да се осигури възможно най-бързото завръщане на избягалите хора", се казва в изявлението на ЕС.
Според сведенията премиерът на Косово Байрам Реджепи е обещал да осигури 5 млн. евро за възстановяване на сръбските имоти, разрушени по време на бунтовете. Солана му е казал, че иска да види тези имоти възстановени след един месец, когато отново ще бъде на посещение, за да направи оценка на напредъка. Но според съобщенията работата все още не е започнала.
"Правителството посочи, че може да осигури парите . Дайте обещаното", каза в четвъртък регионалният администратор на ООН Дейвид Мичъл по време на обиколка в село Свиняре, едно от седемте сръбски села, които бяха изпепелени миналата седмица. "Ако правителството не предостави бързо парите, ще разберем какво се опитва да ни каже."

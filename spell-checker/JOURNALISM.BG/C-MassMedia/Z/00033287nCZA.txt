Американско туристическо общество си стяга багажа за Косово
					04/02/2010
					Прищина ще бъде домакин на потенциално важна туристическа конференция наесен.
					От Линда Карадаку за Southeast European Times от Прищина -- 04/02/10
 
					 
						
Конференцията на АТО ще се проведе в столицата на Косово. [AФП]
						Културата, историята и гостоприемството са някои от основните притегателни фактори, които Косово предлага на туристите, заяви в ексклузивно интервю за Southeast European Times президентът на Американското туристическо общество Фил Отерсън. 
						АТО смята да проведе наесен конференция в Косово за популяризиране на новата туристическа дестинация. 
						
						SETimes: Кога смята Американското туристическо общество да организира туристическа конференция в Прищина и под каква форма? 
						
						Фил Отерсън
						: Конференцията на Американското туристическо общество през 2010 г. е запланувана за октомври. Проявата ще се състои в Прищина, ще започне на 25 октомври и ще завърши на 28 октомври. След края на конференцията на 28 октомври ще започне обиколка на Прищина, която ще продължи с една нощувка в Печ, а след това с две нощувки в Тирана, Албания. 
						
						SETimes: Защо избрахте да проведете конференцията на АТО в Косово? 
						
						Отерсън
						: Косово бе избрано за конференцията, защото асоциацията работи за развиването на туристически възможности в нови или "трансформиращи се" дестинации - такива, каквито по-рядко се посещават от американците, или в случая с Косово от каквито и да било туристи. Налице е реална възможност за растеж в туристическия сектор на Косово и ние имаме за цел да помогнем за този растеж, като популяризираме Косово и проведем нашата конференция в Прищина. 
						
						SETimes: Какво предлага Косово на чуждестранните туристи? 
						
						Отерсън
						: Красотата на Косово, особено в районите на юг и югозапад от Прищина, имат много какво да предложат на международните туристи. Освен това присъщата на хората дружелюбност и вълнението от възможността да посетиш много нови балкански страни го правят интересна дестинация. 
						
						SETimes: Това само за Косово ли се отнася, или за Косово и Албания? 
						
						Отерсън
						: Както стана дума, конференцията на АТО ще се проведе в Прищина, но обиколката след конференцията ще обхване Южно Косово и Албания, с две нощувки в Тирана. 
						
						SETimes: Какво намирате за интересно в Косово, което би привлякло американските туристи? 
						
						Отерсън
						: Културата, историята и природата. 
						
						SETimes: Виждате ли в Косово и Албания важни бъдещи туристически дестинации? 
						
						Отерсън
						: В дългосрочен план - да. Но безопасността и инфраструктурата трябва да се подобрят най-напред. 
						
						SETimes: Какво може да се направи за популяризирането на косовския туризъм в чужбина? 
						
						Отерсън
						: Правителството започва силно тази година с големи промоции. Да се каже истината за Косово - и да не позволява на несправедливите представи за една разкъсана от войната нефункционираща държава да се разпространяват - е от съществено значение. Освен това АТО ще популяризира страната в хода на маркетинга на нашата конференция и това ще помогне в голяма степен за рекламирането на Косово. Щом доведем американци в страната, те ще разкажат и на други.

Балканските страни продължават да се борят с наводненията 
					07/12/2010
					Над 20 000 души на Балканите са евакуирани от домовете си, след като проливни дъждове причиниха големи наводнения през последните няколко дни.
					(Balkans.com, Заман, Emg.rs - 07/12/10; Ройтерс, Фокснюз, Би Би Си, Евронюз, Агенция София Нюз, София Ехо, Dnevnik.bg, Медиапул, Макфакс, Б92 - 06/12/10)
 
					 
						
Албанската армия и спасителни екипи евакуират хората от наводнения район на Шкодра. [Ройтерс]
						Няколко балкански страни продължиха да се борят в понеделник (6 декември) с последиците от големите наводнения, причинени от продължилите дни наред проливни дъждове и виновни за смъртта на поне трима души и евакуацията на 20 000 от залетите райони. 
						Наводненията в Албания, Босна и Херцеговина (БиХ), Черна гора и Сърбия бяха окачествени като най-тежките, преживени в тези страни за последните сто години, като някои райони в България и Хърватия също пострадаха от необичайно лошото време. 
						Около 12 000 души трябваше да бъдат евакуирани от домовете им в Северна Албания, където пътищата се превърнаха в бушуващи реки, а 14 000 хектара земя около преливащото Шкодренско езеро бяха наводнени. 
						Ситуацията в тази част на страната продължи да бъде критична и в понеделник, а град Шкодра остана недостъпен за сухопътния транспорт. Улиците му са под два метра вода. Извънредно положение бе обявено и в Лежа, южно от Шкодра, както и във втория по големина град в страната, Дуръс, на 33 км западно от Тирана. 
						В отговор на албанските призиви за помощ НАТО изпрати турски и гръцки хеликоптери за доставка на жизнено необходими продукти и за да окажат помощ на албанската армия и полиция в издирвателните и спасителните операции. 
						"Ситуацията е трудна, много трудна," каза в понеделник албанският премиер Сали Бериша, цитиран от "Ройтерс". "Водите на Шкодренското езеро са удвоили обема си и са наводнили дори села в Черна гора. Евакуацията няма да бъде краткосрочна." 
						В съседна Черна гора районът около Шкодренското езеро бе също един от най-засегнатите от наводненията. Около 2000 души са евакуирани от наводнените си домове, а Подгорица също поиска международна помощ. 
						"Нашата система е още млада и не разполагаме с достатъчно средства да се борим с такива катастрофи," каза началникът на генералния щаб на черногорската армия Драган Самарджич в събота. 
						В Североизточна БиХ близо 4000 души са евакуирани през последните няколко дни с помощта на армията, полицията, доброволци и водолази. Най-тежкият инцидент се случи в неделя, когато тричленно семейство загина в гр. Тузла, след като жилището им рухна в предизвикано от дъждовете свлачище. 
						Босненските власти обявиха кризисно положение в източните градове Биелина, Вишеград и Зворник по поречието на р. Дрин, която е естествената граница на страната със Сърбия, където пък според съобщенията над 1400 души от гр. Лозница са били евакуирани. 
						Според "Ройтерс" щетите, нанесени от наводненията в четирите балкански държави през последните няколко дни, възлизат на 340 млн. евро 
						Междувременно ситуацията в части на Югозападна България остана критична и в понеделник, два дни след като водите на р. Струма повредиха шосе Е79 - главния път за съседна Гърция. Очаква се Е79 да остане затворено поне две седмици. 
						Спасителите продължиха да издирват шофьор на камион, изчезнал в края на седмицата заедно с камиона си в бушуващата река. Друг потенциално фатален инцидент завърши щастливо късно в неделя, когато спасителите спасиха четирима възрастни и трима юноши, блокирани в пещера в Западна България в продължение на два дни.

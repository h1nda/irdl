МНСБЮ издаде съдебна забрана срещу хърватски репортер 
					03/08/2006
					 
						ЗАГРЕБ, Хърватия -- Трибуналът на ООН за военни престъпления издаде съдебна забрана срещу хърватския репортер Домагой Маргетич, вероятно заради съдържанието на личния му Интернет сайт. В сряда (2 август) съдията от Загребския окръжен съд Ратко Шчекич потвърди, че е получил съдебната забрана, но каза, че съдържанието й е поверително. Маргетич смята, че тя е свързана с публикувания на уеб сайта му списък на намиращите се под защита свидетели по проведения през 2004 г. в Хага процес срещу босненския хърватски генерал Тихомир Блашкич. Той твърди, че списъкът е бил разсекретен и той го е получил от помощник на главния прокурор за военни престъпленя Карла дел Понте. 
						Маргетич и още двама хърватски журналисти, Степан Шешел и Мариян Крижич, бяха разследвани по обвинение в неуважение към съда, след като разкриха самоличността и показанията на свидетел под защита по процеса срешу Блашкич. Миналия месец Дел Понте реши да прекрати делото срещу тях. (Вечерни Лист, Нови Лист - 03/08/06; ХИНА - 02/08/06)

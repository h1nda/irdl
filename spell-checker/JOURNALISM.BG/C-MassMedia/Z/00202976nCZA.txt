Без джамия мюсюлманите в Гърция се молят на незаконни места
					10/07/2012
					Повече от десетилетие гръцкото правителство блокира изграждането на официални джамии, които да удовлетворят религиозните потребности на мюсюлманското население.
					От Анди Дабилис за Southeast European Times от Атина – 10/07/12
 
					 
						
Мюсюлмани се молят в подземна импровизирана джамия в Атина. [Анди Дабилис/SETimes]
						Мюсюлманите в Гърция се молят в сутерени, кафенета, гаражи и стари складове, много от които са цел на пиромани, тъй като от повече от десетилетие гръцкото правителство е блокира изграждането на официална джамия. 
						„Всички други религии тук – евреи, будисти – имат свои религиозни храмове, но не и ние“, каза за SETimes Осама ал Наджар, на 48 г., контрольор в петролния сектор. 
						„Ако искаме да спазваме нашата религия, трябва да го правим незаконно. Не правим нищо лошо“, каза той. 
						Наим Елгандур, на 57 г., председател на Мюсюлманската асоциация в Гърция, която по собствени данни има около 18 000 членове, посочва, че не се е молил в джамия от 40 години, откакто е дошъл в Гърция от родината си Египет. 
						В Атина има повече от 100 импровизирани джамии, като например в мазето до квартален магазин, собственост на приятеля на Елгандур, Мазен Расас. 
						„Не е същото“, каза Елгандур за SETimes. „Без официално разрешение мюсюлманите нямат и имам“, каза той. 
						Елгандур посочи, че са налице практически трудности във връзка с достъпа до импровизираната джамия от квартали, намиращи са на половин час или повече път, както и във връзка с нейната поддръжка. 
						„Кой би могъл да идва тук и да се моли пет пъти на ден? Всички тези импровизирани джамии не са законни“, каза Елгандур. 
						В Гърция живеят около 500 000 мюсюлмани, като около 40 % от тях са в Атина. 
						„Много от тях са нелегални имигранти и напоследък се оказват цел на расистки нападки и мерки за прочистване от правителството, което иска да освободи града от тях. Това засилва враждебността към мюсюлманите. При проучване, проведено миналата година, повече от половината от анкетираните гърци заявяват, че са против изграждането на официална джамия“, каза Расас за SETimes. 
						Атина е единствената столица в ЕС без джамия; разрешение за изграждането на такава не е давано от 1883 г., когато османците евакуират града. 
						Гръцкото правителство официално подпомага ислямски храмове само в населения предимно с мюсюлмани анклав в областта Тракия. 
						Правителството е разгледало редица площадки, за да финансира изграждането на джамия. Икономическата криза обаче, в съчетание с антагонизма на гръцкото общество заради асоциирането на джамиите с османското присъствие, както и натискът на силната Гръцка православна църква, спира всички планове. 
						Това включва и последното предложение за ремонтиране на сградата на бивша военноморска база в западната част на Атина на стойност 750 000 евро. 
						„Не са ни викали, нито са ни питали за този обект“, каза Елгандур. 
						Той посочи, че планът предвижда джамията да бъде минималистична, без минарета или ислямски мотиви, като той е драстично съкратен в сравнение с по-ранните планове за изграждането на нова религиозна сграда за 16 млн. евро с площ от 1000 кв. м за 500 вярващи. 
						Междувременно мюсюлманите започват да губят търпение. Преди две години около 1 000 вярващи използваха площада пред Атинския университет за молитви на открито, но трябваше да бъдат охранявани от 7 000 полицаи. 
						През септември миналата година привърженици на неонацистката „Златна зора“ – която миналия месец спечели 18 места в парламента – нападнаха вярващи по време на молитва, като ги замеряха с яйца и кисело мляко. 
						Преди Олимпийските игри в Атина през 2004 г. Саудитска Арабия предложи да изгради мегаджамия далеч от града, близо до летището, но идеята беше отхвърлена, след като силната Гръцка православна църква изрази категоричното си несъгласие. 
						Въпреки това някои факти сочат, че правителството може да смекчи позицията си. Янис Бутарис, кмет на Солун, заяви, че иска официална джамия за живеещите в града 5 000 мюсюлмани. 
						Бутарис е известен с това, че настоява за изграждането на мемориал в памет на основателя на модерна Турция Мустафа Кемал Ататюрк, който е роден в града, и с изказванията си, че гърците и турците са братя. 
						Една джамия в сърцето на Атина – „Старата джамия“ – е исторически ислямски храм от 15 век, който е в лошо състояние и е използван като склад за археологически находки. Там се намира откритият пазар на кв. Монастираки. 
						Мюсюлманите в Гърция ще настояват, докато получат джамия. „Не могат да ни спрат“, каза Елгандур. 
					
				
			
					 
					
 
 

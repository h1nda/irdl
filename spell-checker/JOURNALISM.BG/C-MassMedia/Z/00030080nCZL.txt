Хага възобнови съдебния процес срещу сърбите Станишич и Симатович
					28/04/2009
					 
						ХАГА, Холандия -- В понеделник (27 април) Трибуналът на ООН за военни престъпления обяви, че ще възобнови съдебното преследване срещу двама бивши висши ръководители на сръбските сили за сигурност една година след като здравословното състояние на единия от обвиняемите стана причина за прекъсване на делото. Процесът срещу Йовица Станишич, бивш шеф на сръбската служба за сигурност, и неговия заместник, Франко Симатович, започна през април 2007 г. Те отговарят по обвинения в обучаване, въоръжаване и ръководство на полувоенни формирования, които са преследвали и извършвали убийства на несърби по време на конфликтите на Балканите от 1992-1995 г. Съдебната процедура беше спряна миналия май по причина на лошото здравословно състояние на Станишич, включващо депресия и камъни в бъбреците, които според специалистите му пречеха да участва пълноценно в своята защита. Въз основа на неотдавнашни медицински доклади обаче съдиите решиха, че понастоящем той е достатъчно здрав, за да бъде възобновен процесът на 25 май.
						Други новини от понеделник -- Сръбският прокурор за военни престъпления Владимир Вукчевич се срещна с посланика на САЩ в Сърбия Камерън Мантър. След това Вукчевич каза пред журналисти, че двамата са обсъдили редица въпроси, включително поисканото екстрадиране от Съединените щати на заподозрения нацистки военнопрестъпник Петер Егнер и твърденията за трафик на човешки органи, взети от отвлечени косовски сърби в края на 90-те години. Мантър каза, че Вашингтон оценява усилията на Вукчевич, и похвали сътрудничеството на Сърбия с Трибунала за военни престъпления в Хага, подчертавайки, че е налице "огромен напредък". (АП, Бета, Танюг, Б92 - 27/04/09)

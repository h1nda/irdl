Ядрена сделка увенча посещението на Медведев в Турция
					14/05/2010
					Визитата на президента на Русия в Турция доведе до историческа сделка за изграждането на първата атомна електроцентрала в Турция. Според критиците обаче договорът ще увеличи енергийната зависимост от Москва.
					От Ерол Измирли за Southeast European Times от Истанбул -- 14/05/10
 
					 
						
						След повече от година преговори Турция и Русия се договориха за изграждането на атомна електроцентрала на южното крайбрежие на Турция. Стойността на проекта може да достигне 20 млрд. щ.д. 
						Споразумението между руското държавно дружество "Атомстройекспорт" и турското правителство беше подписано в сряда (12 май), по средата на двудневното посещение на руския президент Дмитрий Медведев в Анкара и Истанбул. 
						"Този договор е изключително важен за нас", заяви пред репортери ръководителят на руската ядрена агенция Сергей Кириенко. "Това ще бъде първият случай, в който Русия не само ще изгради електроцентрала, както това стана в Иран и Индия, но ще бъде и неин собственик", добави той. 
						"Атомстройекспорт" ще отговаря за изграждането на четирите реактора на централата в източния средиземноморски град Аккую в провинция Мерсин. Строителството ще продължи седем години. Строителят на реактора ще притежава 100 % от проекта и по-късно може да продаде до 49 % на инвеститори. 
						Турските лидери приветстваха сделката, която трябва да бъде одобрена от парламента, като крайъгълен камък в усилията за развитие на ядрената енергия. Те посочиха, че договорът ще бъде представен на депутатите в срок от 7 до 10 дни. 
						"Ще бъда откровен: през последните 40 години се опитваме да влезем в ядрения сектор, но за съжаление не знаем как да го направим", заяви пред репортери министърът на енергетиката Танер Йълдъз в кулоарите на конференция в Истанбул. 
						"Трябва да виждаме цялата картина. Предишните търгове бяха отменяни четири пъти от съда. Смятаме, че Турция се нуждае от ядрена енергия, и сме уверени, че ще постигнем успех", заяви той. 
						Плановете обаче предизвикаха силни критики от страна на граждански и екологични организации. Камарата на електроинженерите (КЕИ) поставя под съмнение условията и предупреди, че сделката всъщност може да засили енергийната зависимост на Турция от Москва. 
						"Пълната власт върху бъдещата атомна електроцентрала принадлежи на Русия. Това споразумение няма да направи Турция средище на ядрените технологии, както твърди правителството. Тя ще ни направи по-зависими от Русия", се казва в изявление на камарата от четвъртък. 
						Предвид факта, че почти 65 % от природния газ в Турция се доставя от Русия, според критиците Москва може да използва ролята си на доставчик на енергия като политически инструмент. 
						КЕИ твърди, че цената на електроенергията, която ще се произвежда в планираната атомна електроцентрала, ще бъде значително по-висока от средната цена на световния пазар. "Ще трябва да платим близо 51 млрд. щ.д. на руснаците за срок от 15 години за 415 млрд. киловата електроенергия", посочва организацията. 
						Междувременно "Грийнпийс Турция" заяви, че правителството пренебрегва възраженията на местните жители в Мерсин, академичните среди и неправителствените организации. "Това е много недемократичен процес", заяви групата.

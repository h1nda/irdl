Бизнес: Белград ще получи нови градски трамваи
					06/11/2009
					Испанската фирма КАФ и Белград подписаха сделка за доставка на нови трамваи за сръбската столица. Още в деловите новини: нова електроцентрала в албанския град Вльора започва производството на електроенергия този месец; открита бе Седмицата на бизнеса в Косово.
					 
						
Белград ще получи 30 трамвая. [Гети Имиджис]
						Град Белград и испанската фирма КАФ подписаха във вторник (3 ноември) споразумение за 30 нови трамвая. Те са на стойност около 81 млн. евро и ще бъдат доставени през следващите три години. 
						*** 
						Новата електроцентрала във Вльора ще започне да произвежда електроенергия този месец, съобщи в събота (31 октомври) министърът на енергетиката на Албания. Според министъра на икономиката Дритан Прифти в електроцентралата са използвани само "най-съвременни технологии, които свеждат до минимум замърсяването". 
						*** 
						Според участниците в Седмицата на бизнеса в Косово, която започна в понеделник (2 ноември), страната се нуждае от стратегия за развитие на икономиката. Те допълниха, че за да се осигури стабилен износ, местните продукти трябва да бъдат подкрепяни и популяризирани, а правителството трябва да направи повече, за да насърчи съседните страни да премахнат търговските бариери. 
						*** 
						Загреб бе домакин на традиционните срещи на деловите среди „Дни на скандинавските страни 2009 г.”, които продължиха от понеделник (2 ноември) до сряда. Събитието събра представители на фирми и организации от Дания, Финландия, Исландия, Норвегия, Швеция, Хърватия и Югоизточна Европа. Основна тема на дните на скандинавските страни през 2009 г. бяха зелените технологии и устойчивото развитие. 
						*** 
						Европейската комисия предложи да отпусне заем от 100 млн. евро за оказване на макроикономическа подкрепа на Босна и Херцеговина (БиХ). Помощта ще допълни програмата за приспособяване на стойност 1,2 млрд. евро, която босненските власти договориха с МВФ. Финансирането ще зависи от способността на БиХ да изпълни предложените от фонда реформи. 
						*** 
						В средата на ноември в Македония ще се проведе Световна седмица на предприемачеството. Проявата се организира за втори път от Агенцията за насърчаване на предприемачеството. Повече от 30 организации ще се опитат да насърчат хората да започнат собствен бизнес. 
						*** 
						
						Румънците се интересуват повече от това как изглеждат техните банкови карти, отколкото колко са сигурни, заяви в сряда (4 ноември) Дениса Матееску, ръководител на „Мастъркард Европа – Румъния”. Според Матееску, която представи месечното проучване на оператора на банкови карти, пазарът на банкови карти в страната има огромен потенциал, като те се използват само от половината от населението на страната. 
						
						(Различни източници - 30/10/09-06/11/09)

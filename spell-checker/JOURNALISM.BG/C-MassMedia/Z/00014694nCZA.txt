С министерско решение в Македония бяха забранени фосфатните перилни препарати 
					26/05/2005
					Македонските езера са застрашени от нарастващия проблем със замърсяването с фосфор. Новата забрана на перилни препарати на фосфорна основа може да подобри ситуацията.
					От Мария Лазарова за Southeast European Times от Скопие -- 26/05/05
 
					 
						
Представители на ОХИС -- единственият македонски завод, произвеждащ нефосфатни перилни препарати -- казаха, че са готови да изпълнят новите разпоредби. [ОХИС]
						Като част от мерките за защита на природните ресурси на страната македонското министерство на околната среда и териториалното планиране публикува решение за забрана на производството, продажбата и използването на перилни препарати с фосфатно съдържание над 0,5 %. Наредбата влиза в сила на 1 юни. Пет месеца по-късно, на 1 ноември, влиза в сила и забрана за вноса на подобни препарати, която потенциално ще засегне такива световни производители, като "Проктър и Гембъл", "Хенкел" и "Сапония". 
						"Намаляването на количествата на фосфатите в перилните препарати не е единствената мярка за защита на водите от стареене," каза екологичният министър Зоран Сапурич. "Но за Македония, където само малка част от битовите отпадни води се пречистват, това е най-икономичният и бърз начин за тяхната защита." 
						До 50 % от фосфора във водата на три македонски езера -- Преспанското, Охридското и Дойранското -- идва от фосфатните перилни препарати. Количеството фосфор в едно от езерата, Преспанското, според експерти е достигнало тревожни равнища през последните години. 
						"Перилните препарати често съдържат 30-процентен разтвор, включващ фосфор, който е вреден за екосистемите … той води до прекомерен растеж на флората, което нарушава екосистемата и превръща повърхностните води в блата," казва професор Йосиф Таневски, ръководител на изследване по въпроса. 
						Наредбата съответства и на стандартите на ЕС. Фосфатните перилни препарати отдавна са забранени в страните членки на съюза. 
						Фосфорът ще бъде заменен с цеолит, вещество, което осигурява същото качество, но не вреди на околната среда. В момента само една македонска фирма, ОХИС, произвежда екологични перилни препарати. 
						"Инвестирали сме 520000 евро за приспособяване на цеховете за производство на нефосфатни перилни препарати," казва директорът на ОХИС Йорго Кюка. "Еко-гонг" е първият нефосфатен перилен препарат в Македония и ние го произвеждаме вече от три години."

Италия потвърди подкрепата си за интегрирането на Сърбия в ЕС и защитата на косовските сърби
					30/05/2007
					 
						РИМ, Италия – Във вторник (29 май) министър-председателят Романо Проди обеща силна подкрепа за интегрирането на Сърбия в ЕС и каза, че Италия подкрепя подновяването на преговорите по Споразумението за стабилизация и асоцииране. Той се срещна в Рим с намиращия се на посещение там сръбски президент Борис Тадич. По отношение на Косово Проди подчерта, че Италия ще направи всичко по своите сили бъдещата резолюция на Съвета за сигурност на ООН да гарантира сигурността и защитата на сърбите в провинцията. От своя страна Тадич повтори, че Белград се стреми към продължаване на преговорите и няма да приеме никаква форма на независимост на Косово. 
						Междувременно председателят на албанския парламент Жозефина Топали се срещна във вторник със своя косовски колега Коле Бериша. Тя каза, че очаква Съветът за сигурност на ООН в скоро време да предприеме действия във връзка с въпроса за статута. 
						Също във вторник Турция пое командването на силите на КФОР в Южно Косово, с което завърши едногодишният мандат на Германия. (Бета, Танюг, РТС - 29/05/07)

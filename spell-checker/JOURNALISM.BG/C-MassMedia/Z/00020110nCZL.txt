Американски дипломат каза, че сърбите са част от бъдещето на Косово
					29/09/2006
					 
						ПРИЩИНА, Косово, Сърбия -- Сърбите са част от бъдещето на Косово независимо какво решение ще се вземе относно статута на провинцията, каза в четвъртък (28 септември) Даниел Фрийд, помощник държавен секретар на САЩ по европейските и евроазиатските въпроси. Фрийд бе на двудневно посещение в Косово, за да разговаря с международни и местни лидери. Той каза това на среща със сръбски политически ръководители в разделения град Митровица. Оливер Иванович, изтъкнат местен лидер, каза, че гаранциите от Вашингтон и Контактната група за Косово ще бъдат от жизненоважно значение за оцеляването на сръбската общност. 
						Също в четвъртък полицията на ООН отново откри моста, разделящ етническите албански и сръбски квартали в Митровица. Мостът бе отворен за кратко по-рано тази седмица и отново бе затворен, след като група етнически албанци нападнаха сърбин. (ЮПИ, АП, KosovaLive, Танюг - 28/09/06)

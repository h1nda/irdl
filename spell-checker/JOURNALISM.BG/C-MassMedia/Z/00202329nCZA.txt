Очаква се фискалният пакт на ЕС да предотвратява нови кризи в еврозоната
					07/02/2012
					Страните от ЕС парафираха пакт за строга фискална дисциплина. Бившият румънски финансов министър обаче каза, че той е прекалено строг.
					От Светла Димитрова за Southeast European Times от София -- 07/02/12
 
					 
						
Договорът предвижда по-строги бюджетни правила за еврозоната. [Ройтерс]
						България и Румъния се присъединиха към още 23 страни от ЕС, включително 17-те членки на еврозоната, договорили се за новия пакт, предназначен да засили бюджетната дисциплина като гарант срещу нови кризи в еврозоната. Чехия и Великобритания бяха единствените членки на Съюза, които отказаха да подпишат пакта. 
						Фискалното споразумение, което бе одобрено на 30 януари по време на неформална среща на върха на ЕС в Брюксел, ще бъде подписано при следващата среща на високо равнище на блока в началото на март. То ще влезе в сила, щом бъде ратифицирано най-малко от 12 членки на еврозоната. Страните участнички след това ще разполагат с една година да внедрят новите строги бюджетни правила в своите национални законодателства. 
						Целящ постигане на стабилност, съгласуваност и управление в Икономическия и валутен съюз (ИВС), пактът предвижда националните бюджети да бъдат балансирани или с излишък, а правителствените структурни дефицити да не надхвърлят 0,5 % от БВП. 
						За страни като България, чийто публичен дълг е много под границата от 60 % от БВП, определена в критериите от Маастрихт, структурният дефицит може да бъде и по-висок, но да не надхвърля 1 % от БВП. 
						Европейският съд ще проверява спазването от страните на задължението за преместване на "правилото за балансиран бюджет" в техните национални правни системи и ще бъде овластен да налага глоби на нарушителите в размер до 0,1 % от БВП. 
						Нещо повече, пактът предвижда също страните, чийто общ държавен дълг надвишава 60 % от БВП, "да го намаляват средно с 1/20-а годишно". 
						България, страната с най-ниски данъчни ставки в ЕС, заяви, че нейното условие за присъединяване към пакта е той да не налага хармонизиране на данъчната политика. 
						"Политиката на данъчно облагане трябва да бъде запазена за всяка отделна държава," каза премиерът Бойко Борисов пред репортери преди разговорите. 
						"По отношение на фискалния пакт за България няма да има преки последици, защото тя отговаря на изискванията така или иначе," каза за SETimes Георги Ганев, програмен директор за икономически изследвания към софийския мозъчен тръст Център за либерални стратегии (ЦЛС). 
						Договорът може да има някои косвени последици за България, в зависимост от това, как пазарите и инвеститорите реагират на него. 
						"Той се разглежда като надеждна стъпка към решаване на кризата с публичния дълг в Европа в дългосрочен план, след това ще даде тласък на производствения сектор, което на свой ред ще окаже незабавен [положителен] ефект върху българския износ," каза Ганев. 
						Това, което остава да се види сега, отбеляза анализаторът, е колко пари ще изтеглят банките от ЕЦБ. 
						"Това ще подаде сигнал за техните планове за кредитиране или най-малкото за волята им да купуват държавни облигации," каза той. 
						Според бившия румънски финансов министър Даниел Даяну "строгият" фискален пакт не търси решение на фундаменталните причини за кризата с еврото. 
						"Договорът е едностранчиво тълкуване на причините за кризата в еврозоната... Основната причина за тази криза се корени в недостатъчната оптималност на валутния съюз и в неадекватните институционални и политически мерки," каза той за SETimes. 
						"Почти не виждам как еврозоната може да оцелее в настоящата си конфигурация без промени в своите правила, които трябва да отидат много по-далеч от налагането на бюджетна дисциплина. Има нужда от кредитор в краен случай, от бюджет, който да оперира според реалните много различни условия между страните." 
						Председателят на Европейската централна банка (ЕЦБ) Марио Драги бе по-ентусиазиран от одобрението на пакта. 
						"Това е първата стъпка към фискален съюз. Тя със сигурност ще укрепи доверието в еврозоната," каза той.

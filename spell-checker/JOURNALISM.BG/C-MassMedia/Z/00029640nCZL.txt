ЮЛЕКС поиска от правителството на Косово да прояви търпение по отношение на полицаите сърби
					18/03/2009
					 
						ПРИЩИНА, Косово -- Ръководителят на ЮЛЕКС Ив дьо Кермабон е помолил правителството да изчака, докато приключи неговата визита в Белград тази седмица, преди официално да уволни косовските сръбски полицейски служители, съобщиха местните медии в сряда (18 март). Сърбите напуснаха работните си места в знак на протест срещу независимостта на Косово и поискаха международната общност да постави полицейски служители на ЮНМИК начело на полицейските участъци в доминираните от сърби райони. По време на заседание на Съвместния координационен съвет по законността в Прищина във вторник Дьо Кермабон е казал, че представители на Брюксел оказват натиск върху властите в Белград за решаване на въпроса.
						Други новини -- Бомба избухна в северната част на Митровица във вторник, като причини материални щети. Специални екипи на полицията, ЮЛЕКС и КФОР разследват инцидента.
						Също във вторник правителството отбеляза петата годишнина от взелите човешки жертви нападения срещу косовски сърби, като обеща, че това никога няма да се повтори. Безредиците избухнаха през март 2004 г., когато етнически албанци нападнаха сръбските анклави, прогонвайки жителите от домовете им и разрушавайки собствеността им. Безредиците оставиха след себе си осем убити и няколко повредени или разрушени православни църкви. Междувременно в Сърбия в много православни църкви бяха отслужени възпоменателни служби. Президентът Борис Тадич и министър-председателят Мирко Цветкович казаха, че тези, които са извършили актове на насилие срещу косовски сърби, са останали ненаказани. (Коха Диторе, Косова Сот, Лайм, Експрес, Зери - 18/03/09; Кохавижън, РТК, Телеграфи, Косова Лайв, Б92 - 17/03/09)

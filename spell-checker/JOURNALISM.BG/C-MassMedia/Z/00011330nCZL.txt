Съобщава се за нови опити на СФОР за залавяне на Караджич
01/07/2004
 
ХАН-ПИЕСАК, Босна и Херцеговина (БиХ) -- Силите на НАТО проведоха издирвателна операция в Република Сръбска в четвъртък (1 юли), един ден след като върховния представител Пади Ашдаун уволни 60 длъжностни лица за това, че не са направили необходимото за арестуването на най-търсения укриващ се военнопрестъпник, Радован Караджич. Операцията в четвъртък се състоя в околностите на източния град Хан-Пиесак, главната военновременна база на бившия главнокомандващ на босненските сръбски части Ратко Младич. Трибуналът на ООН в Хага е издал обвинителни актове срещу Младич и Караджич за геноцид, извършен по време на конфликта от 1992 - 1995 г. Говорител на СФОР не пожела да каже дали силите, подкрепени от местната полиция, са издирвали заподозрени във военни престъпления.
В понеделник патрулите на СФОР започнаха да затягат мерките за сигурност по всички гранични пунктове на Сърбия и Черна гора, проверявайки автомобили и пътници, а също и онези, които ползват стария пешеходен мост. (Ройтерс - 01/07/04; Ютарние новине, Дневни лист, Независне новине, Вечерние новости, Блиц, Слободна Далмация - 30/06/04)

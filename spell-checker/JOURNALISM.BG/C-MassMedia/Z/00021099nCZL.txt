Бивши югославски републики се споразумяха за разпределението на дипломатическа собственост
					27/12/2006
					 
						БЕЛГРАД, Сърбия -- Пет бивши югославски републики постигнаха споразумение за разпределението на 44 от 67 дипломатически имота на среща през уикенда в Загреб, според независими изявления на сръбското и черногорското външни министерства във вторник (26 декември). Представителите на Черна гора не участваха, тъй като Сърбия е законният наследник на бившия държавен съюз Сърбия-Черна гора. Белград и Подгорица ще обсъдят въпроса помежду си.
						Според споразумението Босна и Херцеговина получава посолски имоти в Анкара, Мадрид, Отава и Осло, резиденции в Будапеща и Виена, както и къщи във Вашингтон и Милано. Хърватия получава посолствата във Виена, Хага и Лисабон, резиденции в Хелзинки, Мадрид, Стокхолм и Осло, генералното консулство в Торонто и две къщи в Триест. Македония получава посолска собственост в Канбера, генерални консулства в Цюрих и Атина и къща в Рим. Сърбия получава посолствата в Хелзинки, Прага, София, Рим, Будапеща, Атина и Мексико, резиденции в Атина, Анкара, Лондон, Лисабон, Вашингтон, Отава и Канбера, генеравни консулства в Сидни и Солун, две жилища в Триест, къща в Анкара и Истанбул, консулски офис в Будапеща и военна мисия в Берлин. Словения получава резиденция в Рим и генерални консулства в Клагенфурт и Милано. През следващия месец ще се проведат преговори по оставащата собственост. (Блиц, Данас, Виести - 27/12/06)

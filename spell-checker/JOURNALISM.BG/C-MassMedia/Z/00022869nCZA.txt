Нарастващият брой на жертвите на нападенията на ПКК буди все по-нарастващо недоволство сред турците
					12/06/2007
					Нарастващото недоволство сред турците вследствие на увеличаващия се брой на загиналите при нападенията на кюрдски бунтовници в югоизточните части на страната намери израз в антиправителствени лозунги по време на погребенията на трима военни в понеделник. 
					(Търкиш Дейли Нюз, Заман, Ню Анатолиън - 12/06/07; AП, Ройтерс - 11/06/07)
 
					 
						
Войници носят ковчега на турския военнослужещ Мелих Гюлова по време на погребалната церемония в Маниса в понеделник (11 юни). [Гети Имиджис]
						Хиляди опечалени, които присъстваха на погребенията в понеделник (11 юни) на трима турски военнослужещи, осъдиха терористичната организация Кюрдска работническа партия (ПКК) и призоваха за оставка на правителството. 
						Тримата - подполковник, майор и редник - бяха сред най-малко двадесетте турски военни и стражари от подкрепящите правителството села, убити при нападения на ПКК през последните три седмици. Те загинаха в събота при избухване на противопехотна мина в югоизточната турска провинция Сърнак. Друг турски войник бе убит от кюрдски бунтовници в провинция Ерзинджан късно в неделя. 
						Близо 10 000 души с турски знамена се събраха на погребението на майор Рамазан Армутчуоглу в понеделник. Докато президентът Ахмет Недждет Сезер и висшите представители на армията, сред които бе началникът на ГЩ генерал Яшар Буюканът, бяха посрещнати с аплодисменти, външният министър Абдула Гюл и други министри от кабинета бяха освиркани от множеството, което призоваваше и за оставка на правителството. 
						Присъствието на председателя на парламента Бюлент Арънч, високопоставен член на управляващата Партия на справедливостта и развитието (ПСР), предизвика подобна реакция на погребението на подполковник Мелих Гюлова в родния му град Маниса. 
						Армутчуоглу и Гюлова са офицерите с най-висок ранг, убити при сблъсъците с бунтовниците от ПКК през последните седмици. 
						На фона на нарастващото обществено недоволство от повишаващия се брой на жертвите сред военните в резултат на атаките на ПКК Арънч изрази решимостта на правителството "да се бори с тероризма до самия край" и да възстанови мира в страната. 
						Третият военен, жертва на съботното нападение, бе погребан в Истанбул след церемония, на която присъстваха местни официални лица и голяма група хора. 
						Премиерът Реджеп Тайип Ердоган призова в понеделник обществеността да се въздържа от превръщане на погребенията в антиправителствени протести. 
						"Нашите мъченици загинаха за единството на страната ни, не за нейното разделение", цитира думите му турският всекидневник "Заман". 
						Неотдавна Турция разположи десетки хиляди войници в непокорния си югоизток и по протежение на границата с Ирак в опит за подсилване на присъствието си в региона, където кюрдските екстремисти са най-активни. Миналата седмица в няколко области бяха създадени и "временни зони за сигурност". 
						Висши турски военни отправиха призиви за трансгранична операция срещу близо 4 000 партизани на ПКК, за които се смята, че са разположени в бази в Северен Ирак, използвани за отправни точки за нападенията на турска територия. 
						На фона на нарастващото напрежение в турския югоизток Ердоган, Гюл, Буюканът и командващият на сухопътните войски генерал Илкер Башбуг трябваше да се срещнат във вторник следобед за обсъждане на ситуацията в региона и на евентуални нови мерки в борбата срещу ПКК, която се смята за терористична организация от Турция, Съединените щати и ЕС. 
						"Всичко, което би могло да даде резултат, е включено в списъка на възможните мерки," каза Гюл в понеделник, добавяйки, че между военните и правителството има консенсус относно по-нататъшните планове за действие. 
						За осъществяването на трансгранична операция ще е необходимо одобрение от парламента. Правителството все още не е направило постъпки за получаване на такова одобрение.

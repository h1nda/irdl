Цървенковски ще бъде лидер на социалдемократите в Македония
					29/05/2009
					Македонският опозиционен лидер Бранко Цървенковски обещава промяна на фона на масов скептицизъм.
					От Горан Трайков за Southeast European Times от Скопие - 29/05/09
 
					 
						
Бранко Цървенковски бе избран за нов лидер на СДСМ. [Гети Имиджис]
						На деветия конгрес на Социалдемократическия съюз на Македония (СДСМ), който се проведе миналата седмица в Скопие, делегатите единодушно избраха единствения кандидат – бившият президент Бранко Цървенковски -- за лидер на партията през следващите четири години. 
						В речта по повод приемането на поста в неделя (24 май) Цървенковски призна, че СДСМ е в дълбока и продължителна криза. "Нашата цел е да консолидираме партията," обясни той, като допълни, че целта на партията е да спечели парламентарните избори. 
						Цървенковски посочи, че за да бъде постигнато това, партията се нуждае от сериозни реформи, отбелязвайки, че през август ще бъде изготвена нова партийна програма със строги "вътрешни правила". 
						Някои членове на ръководството на СДСМ, които очакваха от Цървенковски да обедини различните партийни фракции, останаха изненадани, че той "няма да използва дори и една секунда в опити да умиротворява някого". Той обясни, че "СДСМ е отворен за всички, но също така може да съществува без някои." 
						В СДСМ ще бъде създадена и нова партийна структура, тъй като членовете на централния и надзорния съвет колективно подадоха оставка. 
						Поканени бяха и представители на други политически партии, включително Тито Петковски, лидер на Новата социалдемократическа партия, чиято политическа подкрепа е помагала на СДСМ. Присъстваха също представители на управляващата ВМРО-ДПМНЕ и на Демократичния съюз за интеграция. 
						Голяма част от речта на Цървенковски бе отделена на дълъг списък от оплаквания срещу правителството. Той призова кабинета да поеме "отговорност за изгубеното време и понесените вреди" от неуспеха да бъде постигнат компромис с Гърция, наричайки неговите членове "предатели и чужди наемници". 
						Министър-председателят Никола Груевски поздрави Цървенковски, но отправи критики срещу него за това, че той е "същият Цървенковски отпреди 15-20 години", от времената на "корупция, когато престъпността процъфтяваше". Груевски заяви, че не очаква нищо друго освен "старите политически игри, трикове и подмолна дейност" на Цървенковски. 
						Повече от половината от участниците в анкетата на седмичника “Форум” са заявили, че Цървенковски няма да помогне за повишаването на рейтинга СДСМ сред избирателите. 
						И наистина, обезпокоени поддръжници на СДСМ, пенсионери и безработни сформираха неправителствена организация, наречена "Съпротивата срещу Бранко Цървенковски". 
						"Македония не трябва да отново да премине през ... десетилетия на корупция и престъпност", заяви член на групата. Други обвиниха НПО, че създадена по замисъл на правителството. 
						СДСМ също така промени символа на партията от роза в синя звезда на свит юмрук, символ на европейската социалдемокрация.

На Гърция се поставят стриктни срокове за завършване на олимпийските проекти
28/03/2004
 
АТИНА, Гърция -- Международният олимпийски комитет (МОК) постави на Гърция стриктни срокове за приключване на редица проекти, които изостават, в това число завършване на покрива на олимпийския стадион. След двудневни инспекции главния инспектор на МОК Денис Осуълд каза, че Атина трябва до края на юни да приключи работите по покрива. Изпълнителят на строителството обеща да завърши покрива до 20 юли, но сега ще трябва или да промени графика си или да остави стадиона недовършен. МОК е също така обезпокоен от закъсненията в поставянето на последните 200 км оптическа мрежа, необходима за пренасяне на телевизионния сигнал от различните спортни обекти.
В други новини, пожар избухна в църква в историческия манастир на връх Атос, югоизточно от Солун. Пламъците бяха потушени преди да бъдат нанесени сериозни щети на тази църква от 15-ти век. Властите казаха, че пожарът вероятно е предизвикан от неправилно запалени свещи. (AП - 27/03/04; Македонска агенция по печата - 26/03/04)

След оставката на генералите Турция навлиза в несигурен период
					01/08/2011
					Масовата оставка разкрива промени в гражданско-военните отношения.
					От Алакбар Рауфоглу за Southeast European Times -- 01/08/11
 
					 
						
Началникът на генералния щаб Ъшък Кошанер бе сред подалите оставка. [Ройтерс]
						Вълни на шок преминаха през Анкара в петък (29 юли), когато Ъшък Кошанер, началник на генералния щаб, подаде оставка заедно с началниците на армията, военноморския флот и военновъздушните сили. Оставките бяха обявени само дни преди важна среща на високо равнище във Висшия военен съвет (ВВС), която се провежда от 1 до 4 август за вземане на решения относно повишения и оставки. 
						Репортажите подсказват, че висшите военни са поискали ранно пенсиониране в знак на протест срещу настоящото задържане на повече от 250 офицери по обвинения в заговор срещу правителството. Премиерът и президентът по традиция одобряват препоръките на военния съвет за повишения без вмешателство, но напрежението нарасна, когато правителството и военните влязоха в конфликт заради повишенията на задържани офицери. 
						В прощално послание към "братята по оръжие" генерал Кошанер заяви, че е невъзможно да продължава да си върши работата, тъй като не може да защити задържаните военнослужещи поради лошо водения съдебен процес. 
						Премиерът Реджеп Тайип Ердоган бързо обяви, че новият началник на генералния щаб ще бъде командващият на жандармерията, генерал Недждет Йозел. По традиция началникът на генералния щаб винаги е бил командващият на сухопътните войски. 
						Според анализатори оставките говорят за растящото надмощие на гражданската администрация над военните в страна, която е била свидетел на три военни преврата и сериозна непряка намеса на военните в политиката. 
						Салих Капусуз, заместник-председател на партията на Ердоган ПСР, казва, че всичко е преминало според процедурата, а преекспонирането на оставките не е засегнало реда и функционирането на армията. 
						"Турция прилага процедурите на демократизация и легализация," каза той за SETimes, определяйки оставката като "нищо повече от акт на предсрочно пенсиониране". 
						"Той [Кошанер] призна истинските причини [за оставката]," каза Капусуз, добавяйки, че когато става дума за независимото съдебно разследване, "това няма нищо общо с никоя трета страна, дори с правителството." 
						Разследването на предполагаемите заговори за преврат обаче, което навлиза в четвъртата си година, е критикувано от мнозина заради произвола, политизирането и задържането на заподозрени с често неубедителни основания. 
						Акиф Хамзачеби, заместник-председател на парламентарната група на РНП, каза, че "не става дума за съдебните разследвания; самият въпрос е под контрола на правителството." 
						"Те [правителството] искат да преработят военната система според своите виждания," каза той за SETimes. 
						Октай Вурал, заместник-председател на ПНД и председател на парламентарната й група, каза, че разследването е било използвано за опетняване на имиджа на армията, която често е била посочвана като най-уважаваната институция в страната. 
						"Има притеснения, че разследването на конспирацията срещу правителството има за цел да дискредитира и заглуши гласа на армията," каза той за SETimes. 
						Междувременно анализаторът Халил Каравели от Централноазиатско-кавказкия институт и изследователска програма "Пътят на коприната" подчертава, че вместо организиране на преврат или отправяне на завоалирани заплахи, генералите са се оттеглили. 
						"Това казва всичко," каза той за SETimes. "Генерал Недждет Йозел, новият началник на генералния щаб, е нов вид генерал, с "цивилно" съзнание, уважаващ правителството. Ето защо издигането му на поста представлява шанс за нов старт на отношенията между гражданските власти и военните." 
						"В краткосрочен план очаквам правителството да предприеме мерки, които да засилят позицията на генерал Йозел в армията чрез показване на известна снизходителност към генералите," добавя той. 
						Кемал Кая, анализатор в сферата на отбраната в Турция и старши научен сътрудник в Института за политика на сигурност и развитие, казва, че последните събития разкриват, че между светската система и умерените ислямисти се води борба за власт. 
						"С назначаването на Недждет Йозел за началник на генералния щаб кризата изглежда потушена. Би трябвало обаче да очакваме скоро нови пикове в кризите между гражданската власт и военните кръгове," каза той за SETimes.

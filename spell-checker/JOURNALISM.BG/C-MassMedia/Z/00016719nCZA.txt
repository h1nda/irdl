Ахтисаари продължава обиколката си за установяване на фактите с посещение в Белград
					24/11/2005
					Бившият финландски президент Марти Ахтисаари, който е специален пратеник на генералния секретар на ООН за преговорите по статута на Косово, завърши тридневното си посещение в Прищина и сега е в Белград за разговори с високопоставени сръбски ръководители.
					От Берта Фоничи за Southeast European Times от Прищина – 24/11/05
 
					 
						
Специалният пратеник на ООН Марти Ахтисаари провежда пресконференция в сряда (23 ноември) в Прищина. [Африм Хайрулаху]
						Специалният пратеник на ООН Марти Ахтисаари завърши тридневното си посещение в столицата на Косово Прищина. Сега той е в Белград за разговори в четвъртък (24 ноември) със сръбския премиер Воислав Кощуница и със сръбско-черногорския външен министър Вук Драшкович. 
						Придружаван от своя сътрудник, високопоставеният австрийски дипломат Алберт Роан, бившият финландски президент е на обиколка из региона за установяване на фактите, която ще го отведе още в Скопие и Тирана. 
						В разговор с репортери в сряда Ахтисаари отказа да даде прогноза за продължителността на процеса по определяне на статута на Косово. Не само времетраенето, но и крайният успех или неуспех на процеса ще зависят от сътрудничеството между Прищина и Белград, каза Ахтисаари. Той обаче обеща, че преговорите ще се провеждат с възможно най-бързи темпове. 
						Той отхвърли също така всяко решение, което би означавало разделяне на провинцията, която формално е част от Сърбия и Черна гора, но се управлява от ООН от 1999 г. насам. "Все още е твърде рано да се предвиди какъв ще бъде окончателният статут на Косово, но разделянето е вариант, който бе изключен като възможен изход, и това беше ясно заявено от Контактната група," каза той. Сръбският президент Борис Тадич предложи Косово да се раздели на две обособени области по етническите граници - позиция, която той представи официално пред правителството в четвъртък, след пристигането на Ахтисаари. 
						Докато бе в Косово, Ахтисаари се срещна с преговорния екип на президента Ибрахим Ругова, който му представи документ, набелязващ основните точки на преговорите по процеса. Те се базират на резолюция от десет точки, одобрена единодушно от косовския парламент миналата седмица, в която се заявява, че независимостта от Сърбия и Черна гора е "волята" на косовския народ. 
						"Нашата делегация представи на г-н Ахтисаари документ за нашите планове за независимост," каза Ругова на пресконференция. "Разчитаме на добрата воля на г-н Ахтисаари и международната общност по въпроса за Косово." 
						Пратеникът на ООН се срещна още и с политически представители на косовските сърби, които изказаха своето несъгласие да се даде независимост на провинцията. "Ние не можем да приемем никаква независимост," цитира думите на Оливер Иванович радио Б92. "Нашата най-значима роля е да настояваме за децентрализация, свобода на придвижване и промени в конституционната рамка, които биха гарантирали, че няма да губим от мнозинството при гласуването на всеки важен въпрос, особено на най-важните, и че настояваме на правото на бежанците да се завърнат." 
						Във вторник Ахтисаари посети сръбския православен манастир "Високи Дечани", където се срещна с църковни лидери за обсъждане на закрилата на църковните сгради в Косово.

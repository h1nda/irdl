Албания проучва използването на възобновяеми енергоизточници
					28/11/2007
					С резкия спад на температурите албанците могат да очакват енергиен режим и спирания на тока. Опитвайки се да смекчи хроничната енергийна криза в страната, правителството търси нови възможности. 
					От Йонилда Кочи и Сами Неза за Southeast European Times от Тирана – 28/11/07
 
					 
						
Пешеходци минават край електрогенератори на улица в Тирана миналия януари. Албания изпитва затруднения да задоволи нуждите си от електроенергия още от 90-те години на миналия век, а в средата на зимния сезон спиранията на тока са обичайно явление. [Гети Имиджис]
						Албания получава 95 % от електроенергията си от водноелектрически централи (ВЕЦ), но сушата тази година понижи нивата на язовирите и централите не могат да посрещнат постоянно растящите нужди от електроенергия. Както в предходните зими, и през тази се очакват ограничения, спирания на тока и различни временни мерки. 
						Някога страната е произвеждала достатъчно енергия не само за собствените си нужди, но и за износ в съседни страни. От началото на 90-те години обаче търсенето е нараснало четирикратно, достигайки 6 800 гвтч. Същевременно производството на електроенергия се е свило наполовина - до около 4 000 гвтч. Оскъдните валежи и остарялото оборудване на ВЕЦ са основните причини за това. 
						Електроснабдяването в Тирана и други градове се прекъсва до осем часа на ден, а в някои селски райони токът се спира до 15 часа дневно. Всяка зима ситуацията се влошава все повече. 
						Заради кризата проектите за възобновяеми енергоизточници са се превърнали в приоритет. Премиерът Сали Бериша каза на 7 ноември, че правителството ще подкрепи всеки проект, който допринася за диверсификация на енергоизточниците. 
						Представители на "Камоци Холдинг СпА" и "Уестингхаус" се срещнаха с Бериша в края на октомври, за да обсъдят евентуални инвестиции в производството на атомна електроенергия. Компаниите изразиха интерес към изграждането на завод за резервни части за АЕЦ в Дуръс. 
						"Нашата цел е да превърнем Албания в център за производство и износ на енергия в региона," каза Бериша. Политиците от опозицията обаче не са толкова ентусиазирани. Заместник-председателят на парламентарната група на социалистите Ерион Браче каза, че трябва да се вземат предвид и недостатъците. 
						"Експлоатацията на атомна електроцентрала изисква транспортиране и съхранение на ядрен материал в страната ни. Атомните операции водят до натрупване на вредни радиоактивни отпадъци, които застрашават здравето на гражданите," каза той, призовавайки идеята да бъде поставена за обсъждане от обществеността. 
						Администрацията на Бериша заяви, че може да свика референдум за атомната електроенергия в бъдеще. Същевременно тя проучва и други, не толкова спорни, възобновяеми енергоизточници. В края на октомври две големи европейски компании предложиха сериозни проекти на правителството. 
						Една от фирмите, "Италджест", предложи да построи голяма вятърна електроцентрала край Криевидхи - на 50 км от Тирана. Централата ще бъде с капацитет 150 мгвт, а инвестицията би възлязла на 200 млн. евро. 
						Втората компания, "Нааново", предложи проект за слънчева енергия, който включва изграждане на слънчева електроцентрала край Дуръс, на 40 км от Тирана. През следващите няколко месеца представители на администрацията ще разгледат различните предложения и ще пристъпят към реализиране на проектите, които според тях имат най-големи шансове да сложат край на енергийната криза.

Шварц-Шилинг призова властите в БиХ да продължат с избирателната реформа 
					16/02/2006
					 
						САРАЕВО, Босна и Херцеговина (БиХ) -- Върховният представител Кристиян Шварц-Шилинг призова в сряда (15 февруари) властите в БиХ бързо да реализират плановете за промени в процедурата по регистриране на избирателите, за да може реформата да приключи навреме за парламентарните избори наесен. БиХ работи върху въвеждането на система за защита на данните за самоличност на гражданите, която автоматично ще регистрира избирателите чрез база данни. Очаква се това да опрости процеса на регистрация и да увеличи броя на гласуващите.
						Други новини -- Членове на тристранното председателство на БиХ се срещнаха в сряда с министъра на отбраната Никола Радованович, за да направят преглед на темповете на осъществяване на реформите в сектора, както и на мерките, които трябва да се въведат тази година. До 30 юни председателството трябва да обнародва решение за новата численост, структура и разположение на въоръжените сили на БиХ в съответствие със стандартите на НАТО. (Независне новине, Дневни аваз - 16/02/06; Източници на СВП, Фена - 15/02/06)

България, Румъния и Гърция подеха инициатива за стратегия на ЕС за Балканите 
					26/10/2011
					Приемането на европейските стандарти, икономическите проекти и реалното регионално сътрудничество са във фокуса на предложената стратегия.
					От Цветина Борисова за Southeast European Times - 26.10.2011 г. 
 
					 
						
Важно е страните от региона да поддържат перспективата си за разширяване. [Ройтерс]
						Висшите дипломати на България, Румъния и Гърция се обединиха около подкрепата за перспективата за присъединяване към ЕС на техните съседки от Западните Балкани във време, когато блокът е изправен пред най-сериозната криза в своята история. 
						„Като членки на ЕС и съседни държави ние стоим твърдо зад изпълнението на нашите общи цели за все повече просперитет, стабилност и сигурност в региона и в цяла Европа”, заявиха външните министри на България, Николай Младенов, на Румъния, Теодор Баконски, и на Гърция, Ставрос Ламбринидис, в публикувано на 10 октомври съвместно послание до ръководителя на външната политика на ЕС Катрин Аштън, еврокомисаря по разширяването Щефан Фюле и еврокомисаря по регионалната политика Йоханес Хан. 
						„От решаващо значение е ЕС да не бъде отклоняван от други спешни въпроси”, предупреждават министрите, имайки предвид финансовите затруднения, изпитвани от страните членки на фона на продължаващата криза в еврозоната. 
						„Един стабилен напредък в европейската и евро-атлантическата интеграция на Западните Балкани е ключ към предотвратяване на продължителни периоди на нестабилност и несигурност”, добавят те. 
						Трите държави предлагат стратегия, съсредоточена върху трите основни цели: приемането на европейските стандарти, улесняване на разгръщането на европейски икономически проекти в региона и истинско регионално сътрудничество. 
						„Това, което изглежда особено важно сега, е как регионът може по-добре да се възползва от структурните и кохезионните фондове в рамките на новия бюджет на ЕС”, каза говорителката на българското външно министерство Весела Чернева за SETimes. 
						„Важно е страните от региона да поддържат своята перспектива за разширяване. В ситуация на криза това може да бъде постигнато само ако те спазват правилата и критериите на ЕС, включително финансовите”, каза тя. „Това, което можем да направим и се мъчим да постигнем през изтеклата година и половина, е да работим за намиране на решение на малките и специфични пречки пред присъединяването на Западните Балкани към ЕС.” 
						В своя стратегически документ за 2011 г., приет по-рано този месец, Европейската комисия очерта редица предизвикателства пред европейското бъдеще на региона. Сред тях са върховенството на закона, включително борбата срещу корупцията и организираната престъпност, както и свободата на изразяване, помирението, регионалното сътрудничество и икономическия растеж. 
						„Важно е също така нерешените двустранни въпроси между държавите от Западните Балкани и съседните им държави да бъдат разгледани конструктивно и да бъдат решени от заинтересованите страни”, каза говорителката на Фюле, Ана Пъдурару, за SETimes. 
						„България, Гърция и Румъния, както и други страни членки, съседни на Западните Балкани, са в състояние да помогнат на своите балкански съседи в стремежа им за присъединяване към ЕС. Те познават добре тези държави и региона и техният собствен опит в присъединяването към ЕС е особено приложим”, каза Пъдурару. 
						Според румънския евродепутат Бощинару, заместник-председател на делегацията за връзки с Албания, Босна и Херцеговина, Сърбия, Черна гора и Косово, „перспективата за присъединяване към ЕС, както и при предходните разширения, играе ключова роля в ускоряването на процеса на реформи във всички засегнати страни.” 
						„Единствената възможност за постигане на стабилност, сътрудничество и за предотвратяване на нови кризи в Западните Балкани е интегрирането на тези държави. В противен случай могат да възникнат нестабилност или спорове от всякакъв род, което би наложило на ЕС да играе трудна роля и да заплати висока цена”, каза той пред SETimes.

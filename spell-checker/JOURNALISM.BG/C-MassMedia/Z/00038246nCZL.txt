Хърватия затвори още две преговорни глави с ЕС 
					20/04/2011
					
						БРЮКСЕЛ, Белгия -- Унгарският външен министър Янош Мартони, чиято страна е ротационен председател на ЕС, каза във вторник (19 април), че определеният срок за приключване на присъединителните преговори на Хърватия през юни е амбициозна, но постижима цел, ако страната изпълни оставащите изисквания. Той заяви това след междуправителствена конференция в Брюксел, по време на която Загреб затвори още две преговорни глави - за земеделието, развитието на селските райони и регионалната политика. Така Хърватия вече е затворила 30 от 35-те глави. Еврокомисарят по разширяването Щефан Фюле каза, че Европейската комисия не планира въвеждането на мониторингов механизъм за сътрудничество и проверка, както беше направено с България и Румъния. 
						В Загреб министър-председателят Ядранка Косор отново подчерта очакванията, че страната ще приключи присъединителните си преговори с ЕС през юни. Двете най-проблематични глави все още са обект на преговори. (ХРТ, ХИНА - 19/04/11)

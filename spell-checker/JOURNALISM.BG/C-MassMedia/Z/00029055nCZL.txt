Според Барозу обединението на Кипър ще бъде "историческо"
					21/01/2009
					 
						БРЮКСЕЛ, Белгия -- Кипърските медии цитираха председателя на Европейската комисия Жозе Мануел Барозу, който е казал, че обединението на Кипър ще представлява "историческа, важна стъпка", която ще бъде в интерес на Кипър, Европа и Турция. В свое изказване на съвместна пресконференция с турския министър-председател Реджеп Тайип Ердоган в понеделник (19 януари) Барозу подчерта важността на подкрепата на Турция за продължаващите преговори за обединение на Кипър.
						Във вторник Ердоган каза, че кипърската гръцка администрация е измамила ЕС, като е отхвърлила плана за обединение на Кипър през 2004 г., съобщиха медиите. Той обвини кипърските гърци, че са оставили кипърските турци извън ЕС чрез отхвърлянето на плана, изготвен от тогавашния генерален секретар на ООН Кофи Анан. "За съжаление след референдума [за плана на ООН] само южната [гръцка] част от Кипър стана член на ЕС", каза Ердоган на среща, организирана в понеделник от базирания в Брюксел мозъчен тръст "Приятели на Европа". (Радикал, Ватан - 21/01/09; Анадолска информационна агенция, Хюриет, Си Ен Ей, Филелефтерос - 20/01/09)

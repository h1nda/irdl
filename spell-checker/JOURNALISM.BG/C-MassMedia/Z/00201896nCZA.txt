Продължават арестите на "червени барети" в Сърбия
					26/09/2011
					Разследване на дейността на отряд за специални операции би могло да хвърли нова светлина върху убийството на Джинджич.
					От Игор Йованович за Southeast European Times от Белград -- 26/09/11 
 
					 
						
Бившият командир на "червените барети" Милорад Улемек-Легионера бе осъден през 2007 г. за ролята си в убийството на премиера Зоран Джинджич. [Ройтерс]
						На 20 септември сръбската полиция арестува четирима бивши членове на отряд за специални операции, който през ноември 2001 г. организира бунт срещу правителството. Петият заподозрян, участвал в отряда, известен като "Червените барети", е избягнал ареста и е напуснал страната. 
						Вицепремиерът Божидар Джелич каза след арестите, че е от "държавно значение" да се разкрие евентуалната политическа основа на техния бунт. "Очаквам разследването да даде отговори, същото очакват семейството на Зоран Джинджич и сръбските граждани," каза Джелич. 
						"Червените барети" бяха специално звено на сръбската тайна полиция, сформирано по време на конфликтите в бивша Югославия. Бившият командир на отряда, Милорад Улемек-Легионера, бе осъден на 40 години затвор за убийството на премиера Зоран Джинджич през 2003 г. в Белград. 
						За някои политици и анализатори от Белград последните арести показват, че най-после се хвърля светлина върху политическите връзки зад убийството на Джинджич. Други обаче виждат в тях част от предизборната кампания в Сърбия и се съмняват дали това ще произведе резултати. 
						Всички са съгласни за необходимостта да бъдат намерени онези, които са поръчали убийството. Широко разпространено сред сръбската общественост е съмнението, че то е било организирано само от Улемек и неговия "Земунски клан". 
						Адвокатът Божо Прелевич, който бе помощник на вътрешния министър в кабинета на Джинжич, каза, че е добре, че се провежда това разследване. Той заяви обаче, че проверката е трябвало да започне много по-рано. 
						Едно десетилетие след бунта от 2001 г., каза той, има голяма вероятност следите да са избледнели. 
						Членът на земунската банда Милош Симович, арестуван в Хърватия, след като се бе укривал от години, каза по време на процеса, че знае кой е поръчал убийството на Джинджич и кои от политиците са знаели, че той ще бъде убит. 
						"Изявлението на Симович не е революционно, защото други членове на бандата са казвали същото и преди, но въпреки това прокуратурата не е направила нищо досега. С това изявление обвиняемият се опитва да сключи сделка с обвинението, която би могла да смекчи присъдата му," каза Прелевич за SETimes. 
						"Мисля, че всичко това има за цел само да отвлече вниманието на гражданите от трите теми - Косово, отношенията с ЕС и трудната икономическа ситуация," добави той. 
						Милош Джорелиевски, журналист, отразяващ процеса за убийството на Джинджич, каза, че е трудно да се очаква от подчинените на Улемек да дадат повече информация за събитията, отколкото е дал той. 
						"Имената на сегашни политици от опозицията и техни сподвижници, за които се твърди, че са знаели, че Джинджич ще бъде убит, се споменават спорадично пред обществеността. Някои от тях са били задържани след смъртта на премиера, но са били освободени без обвинителен акт, а някои дори не са били разпитвани, което оставя впечатлението, че имената им се споменават като част от предизборната кампания," каза Джорелиевски за SETimes.

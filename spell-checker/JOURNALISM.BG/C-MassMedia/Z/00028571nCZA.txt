Хърватският премиер Санадер бе укорен за задържането на член на Facebook
					03/12/2008
					Хърватският премиер Иво Санадер стана в понеделник обект на нападки заради задържането на активист на опозицията, организирал група във Facebook, за да го критикува.
					(AП, Телеграф - 01/12/08; Javno.hr -- 29/11/08 - 02/12/08)
 
					 
						
"Всичко, което се случва във Facebook с тези нацистки символи, не е насочено срещу премиера, а срещу демокрацията в Хърватия,” заяви хърватският премиер Иво Санадер. [Гети Имиджис]
						В понеделник (1 декември) лидерът на основната опозиционна Социалдемократическа партия (СДП) осъди властите в страната за арестуването на партиен активист, който организирал във Facebook група, критикуваща премиера Иво Санадер. 
						"Аз [чакам Санадер да] каже дали той смята това за добър метод, който полицията трябва да запази и използва, или за прецедент, който никога вече не трябва да се повтаря,” каза в Загреб лидерът на СДП Зоран Миланович 
						Никша Клечак, на 22 г., лидер на Младежкия форум на СДП в Дубровник, е основател на група във Facebook, наречена „Хващам се на бас, че ще намеря 5 000 души, които не харесват Санадер". Полицията го разпитва в петък, след като на началната страница на групата се появи фотомонтаж, показващ премиера в нацистка униформа. Клечак отрече да е качвал изображението и заяви, че всеки от 6 500-те членове на групата може да го е направил. 
						Полицията не можа да открие никакви доказателства активистът на СДП да е разполагал с материали, изобразяващи нацистки символи – забранени от хърватските закони – и го освободи.
						Клечак каза, че полицейската акция е била политически мотивирана и че зад нея стои местният клон на Хърватския демократичен съюз (ХДС), партията на Санадер. 
						Властите трябва да имат способността да разграничават сатирата от проявите на расизъм и фашизъм, каза Миланович. Задържането на Клечак заплашва свободата на изразяване, подчерта той, призовавайки Санадер да осъди ареста. 
						Премиерът обаче не се съгласи, заявявайки, че игрите със свастики и други нацистки и усташки символи нямат нищо общо със сатирата. 
						"Няма сатира с нацистки символи”, каза Санадер в коментар в понеделник по държавното хърватско радио. "Всичко, което се случва във Facebook с тези нацистки символи, не е насочено срещу премиера, а срещу демокрацията в Хърватия.” 
						Той каза също, че не е бил запознат с действията на полицията по случая и че е бил извън страната, когато те са били предприети. 
						Разглеждайки задържането на Клечак като „добре известно използване на полицията за политически цели”, политическият анализатор Йелена Ловрич каза пред АП, че то демонстрира, че правителството „не може да влияе на интернет и това го плаши дълбоко". 
						Отричайки твърденията за политическа мотивация, началникът на хърватската полиция Владимир Фабер настоя, че разследването е нямало нищо общо с политическите пристрастия на Клечак. 
						Фабер каза още, че полицията е действала съгласно закона, но се извини на семейството на Клечак за неудобството, което може да е изпитало по време на обиска в техния дом. 
						Междувременно според АП в края на седмицата броят на антиправителствените сайтове във Facebook рязко се е увеличил. Един такъв сайт, призоваващ за протест срещу Санадер по-късно този месец, привлече 80 000 членове.

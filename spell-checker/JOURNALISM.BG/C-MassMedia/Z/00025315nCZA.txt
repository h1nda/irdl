Сърбите отиват в неделя до урните за решаващ вот
					31/01/2008
					Оспорвана надпревара очаква настоящия прозападно ориентиран президент Борис Тадич срещу Томислав Николич от Сръбската радикална партия, чийто лидер е подсъдим в Хага.
					От Игор Йованович за Southeast European Times от Белград - 31/01/08 
 
					 
						
Балотажът на изборите в неделя ще изправи настоящия президент Борис Тадич срещу кандидата на Сръбската радикална партия Томислав Николич. [Гети Имиджис]
						По време на балотажа на президентските избори в неделя (3 февруари) гласоподавателите ще избират между настоящия президент Борис Тадич от Демократическата партия и кандидата на Сръбската радикална партия (СРП) Томислав Николич. 
						На първия тур преди две седмици Николич спечели около 5 % повече гласове от Тадич. Проучване на Центъра за свободни избори и демокрация (ЦЕСИД) обаче показва малка преднина на Тадич -- с около 100 000 гласа -- докато двамата се готвят за балотажа. Според предварителните прогнози Тадич ще получи между 2,1 и 2,35 милиона гласа, а Николич ще получи между 2 и 2,25 милиона. 
						Висока активност на избирателите от СРП обаче може да изкачи Николич на върха. 
						"Много е трудно да се каже кой ще победи. Малкото предимство на Тадич не означава нищо," каза представителят на ЦЕСИД Джордже Вукович, добавяйки, че всичко зависи от избирателната активност. Според ЦЕСИД в неделя се очаква да гласуват около 4,5 милиона избиратели. 
						Балотажът би могъл да отбележи повратен момент за Сърбия. Тадич е прозападно ориентиран реформатор, докато Николич -- бивш министър от правителството на Слободан Милошевич -- представлява партия, срещу чийто лидер Воислав Шешел се води съдебен процес в Трибунала на ООН за военни престъпления в Хага. 
						Брюксел не скри изумлението си от перспективата за избиране на Николич за президент, макар че кандидатът смекчи националистическите си изказвания през последните седмици. 
						Сега той твърди, че не се противопоставя на членството в ЕС, но че блокът трябва да зачита суверенитета на Сърбия над Косово. Николич се срещна с Димитри Медведев, смятан за главен кандидат за наследник на Владимир Путин като президент на Русия, и каза, че Сърбия може да бъде връзката за сътрудничество между ЕС и Русия. 
						Тадич базира кампанията си на надеждите на Сърбия за присъединяване към ЕС. Неговият лозунг е "Да превземем Европа заедно". От друга страна, той също настоява за запазването на Косово като част от Сърбия и за по-тесни връзки с Русия. 
						ЕС предложи да подпише специално политическо споразумение със Сърбия на 7 февруари, преди да подпише Споразумението за стабилизация и асоцииране (ССА). Предложението би могло да помогне на Тадич на изборите, тъй като представителите на ЕС го обвързаха с резултатите от изборите. 
						Остава да се види каква роля ще изиграят за изхода от балотажа избирателите, поддържащи Демократическата партия на Сърбия (ДПС) на премиера Воислав Кощуница. Кощуница отказа да подкрепи който и да било от кандидатите и вместо това призова гражданите да "гласуват по съвест". 
						По-рано той предложи на Тадич подкрепата на ДПС, при условие че той обещае да не подписва ССА, ако ЕС разположи мисия в Косово без одобрението на ООН. Тадич отказа да го направи. 
						В сряда Николич и Тадич проведоха своя първи и единствен телевизионен дебат преди балотажа, представявайки два различни модела за бъдещето на Сърбия. 
						"Европейският път на Сърбия няма алтернатива," каза Тадич, заявявайки, че интеграцията би помогнала на страната да преодолее проблемите, пред които е изправена през последните години. 
						Николич обаче каза, че много препятствия са попречили на сътрудничеството с Брюксел. "Трябва да говорим с ЕС открито. Сърбия има едно-единствено условие -- да влезе в Европа като едно цяло," каза той.

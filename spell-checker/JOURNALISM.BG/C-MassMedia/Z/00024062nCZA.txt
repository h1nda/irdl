Все още няма съществен напредък по статута на Косово
					01/10/2007
					Преговорите в петък в Ню Йорк не доведоха до пробив, но двете страни се споразумяха да се срещнат отново на 14 октомври.
					От Игор Йованович за Southeast European Times от Белград и Блерта Фоничи-Кабаши от Прищина – 01/10/07
 
					 
						
Посредниците Франк Уизнър (вляво) от САЩ, Волфганг Ишингер (в средата) от ЕС и Александър Боцан-Харченко от Русия присъстваха на преговорите в петък в Ню Йорк. [Гети Имиджис]
						Представителите на косовските албанци и на Сърбия проведоха преки преговори в мисията на ЕС в Ню Йорк в петък (28 септември). Двете страни излязоха със съвместна декларация, с която се задължиха да се ангажират сериозно в преговорите и да се въздържат от действия, които биха поставили под заплаха сигурността. Те се съгласиха също да продължат разговорите си в Брюксел на 14 октомври. 
						По основните въпроси обаче, свързани с бъдещето на Косово, различията остават драстични. Прищина настоява, че въпросът за независимостта не подлежи на преговори, докато сръбската делегация казва, че най-многото, което може да предложи, е висока степен на автономия. 
						"Ние отново представихме нашето предложение за съществена автономия, без да се поставят под въпрос териториалната цялост и суверенитетът на Сърбия, и поставихме различни въпроси пред албанските представители, които искаха да обсъждат отношения между две суверенни държави," каза Тадич. "Това предложение е неприемливо за Сърбия." 
						От своя страна представителите на косовските албанци бяха готови да предложат договор за "добросъседство", след като провинцията стане независима. Те повториха предупреждението си, че парламентът на Косово едностранно ще обяви независимост, ако не бъде постигнато споразумение до 10 декември. 
						При завръщането на косовския екип у дома в края на седмицата президентът Фатмир Сейдиу каза, че са предложени някои "нови инциативи", които могат да доведат до завършване на процеса за статута дори преди тази дата. Той обаче отказа да даде подробности. 
						Единствените приемливи отношения между Сърбия и Косово са тези между две съседни държави, каза Сейдиу. "С нашия договор за добросъседство ние се опитваме да свържем тези отношения… Косово е специален случай и трябва да получи [специално] отношение." 
						Политическите лидери на общността на косовските сърби казаха, че някои части от преговорите са се развили в тяхна полза. Според лидера на Сръбската листа за Косово и Метохия Оливер Иванович и председателя на Сръбския национален съвет за Северно Косово, Милан Иванович, на албанската страна й е било казано, че не може да разчита на едностранно решение. 
						Те казаха също, че Белград е получил възможност да представи предложението си за пълно интегриране на албанците в сръбската политическа и правна система. Те добавиха, че албанците са имали възможност да обяснят защо смятат това за неприемливо. 
						Срещата в петък бе председателствана от тримата международни представители, които действат от името на Контактната група - Волфганг Ишингер от ЕС, Александър Боцан-Харченко от Русия и пратеника на САЩ Франк Уизнър. 
						Уизнър каза, че Контактната група е убедена, че и двете страни трябва да поемат отговорност. Белград и Прищина са тези, които трябва да постигнат споразумение, добави той. 
						Представителят на Русия каза, че личното му впечатление е, че Белград и Прищина искат да продължат да преговарят. "Не искам да проявявам прекален оптимизъм, пък и няма признаци за близко споразумение, но има сигнали, че и двете страни искат да продължат преките преговори," каза Боцан-Харченко. 
						На въпроса дали ще бъде намерено някакво решение до 10 декември представителят на ЕС Ишингер отговори: “Защо сте нетърпеливи? Защо не почакате до 10 декември?" 
						"Ние се заехме сериозно с тези преговори, отделихме време, за да обсъдим подробности и с двете страни, като и двете страни показаха на срещата, че искат този процес да продължи. Това е добър знак," добави той.

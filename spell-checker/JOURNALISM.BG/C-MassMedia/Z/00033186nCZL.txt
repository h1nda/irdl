Инцко призова ЕС да погледне сериозно на проблемите в БиХ
					27/01/2010
					 
						БРЮКСЕЛ, Белгия -- Във вторник (26 януари) върховният представител в Босна и Херцеговина (БиХ) Валентин Инцко призова ЕС да погледне сериозно на продължаващите предизвикателства, пред които е изправена страната. ЕС, включително и Европейският парламент (ЕП), трябва да заемат активна позиция, за да бъдат обърнати последните политически тенденции към разпокъсване, каза Инцко пред работната група на ЕП за Западните Балкани. Той отново подчерта, че БиХ се намира в задънена улица и че напоследък не са били осъществени никакви сериозни реформи. Инцко разкритикува също и опитите да се отправят предизвикателства към държавните институции и неговите пълномощия на върховен представител, което се случва в Република Сръбска (РС).
						Парламентът на тази автономна общност във вторник прие законопроект за провеждането на референдуми и други инициативи. В закона се определят процедурите и отговорности на различни институции. Министър-председателят на РС Милорад Додик призова за провеждане на референдум следващия месец. Той иска да види дали гражданите подкрепят Дейтънското мирно споразумение от 1995 г, което дава на върховния представител широки пълномощия. По-рано Додик заплаши и с евентуално провеждане на референдум за отцепване от БиХ. (БХРТ, СВП, Танюг, Б92, РТРС, Дневни Аваз, Фена, СРНА - 26/01/10)

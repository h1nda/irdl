Сърбия и Русия ще си сътрудничат в кризисни ситуации
					27/10/2011
					В Сърбия се открива нов център за кризисни ситуации, първият подобен в Европа. 
					От Игор Йованович за Southeast European Times от Белград -- 27/10/11 
 
					 
						
Очаква се центърът да повиши равнището на безопасност по време на природни бедствия в региона. [Игор Йованович/SETimes]
						Административният отдел на Сръбско-руския хуманитарен център за кризисни ситуации бе открит на 17 октомври на летище "Константин Велики" в Ниш. Сръбският вътрешен министър Ивица Дачич и руският министър на извънредните ситуации Сергей Шойгу председателстваха церемонията по откриването на центъра, който ще отвори врати през пролетта на 2012 г. и ще предоставя подслон на около 2 000 души по време на кризисни ситуации. 
						Към центъра ще е зачислен руски самолет, който ще помага при кризисни ситуации, най-вече в Сърбия и останалата част на Балканите, но също и в страни от ЕС, нуждаещи се от помощ. 
						"Откриването на такъв вид база е в интерес не само на сръбските граждани, но и на гражданите на всички страни в региона. Тук няма да има военни или полицейски формации, по-скоро всичко необходимо за потушаване на пожари и справяне с последиците от наводнения, земетресения и други природни бедствия," каза Дачич на церемонията по откриването. 
						Шойгу отбеляза: "Първата част от оборудването за Хуманитарния център, на стойност 2 млн. щатски долара, вече пристигна; ние ще предоставим и допълнително оборудване: помпи за източване на вода при наводнения, облекло и палатки. Ще бъде създаден лагер за 2 000 души, останали без домове в резултат на природни бедствия." 
						Ръководителят на отдела за кризисни ситуации към сръбското министерство на вътрешните работи, Предраг Марич, каза за SETimes, че нито Сърбия, нито другите страни от региона имат капацитет да се справят с кризисни ситуации сами, което прави откриването на новия център още по-важно. 
						"Сърбия разполага с 3 000 огнеборци, а по европейските стандарти имаме нужда от 7 000. Също така не разполагаме с достатъчно средства за цялото крайно необходимо оборудване, особено за хеликоптери и самолети, които да действат в случаи на природни бедствия. Проблемът е същият и в други страни от региона. Ето защо се нуждаем от помощта на Русия в региона," каза Марич. 
						Той обясни, че Ниш е бил избран заради добрата си инфраструктура и геостратегическо положение, което позволява бързи и лесни действия в Сърбия и региона в случай на природни бедствия. 
						"В бъдеще центърът ще има три функции - да помага на засегнатите от бедствия, да предоставя обучение за действия в кризисни ситуации и като голямо складово съоръжение за всичко липсващо за защита," добави Марич. 
						Зоран Косанович, редактор на базирания в Ниш Медиен информационен център, каза за SETimes, че откриването на Хуманитарния център е важно за Ниш, град със западаща икономика през последните няколко години. 
						"Това допълнително утвърждава стратегическото положение на града в тази област. То е важно също и защото предлага възможности за работа в региона, който е доста обеднял," каза Косанович. 
						Решението не мина без полемика. Част от гражданите предполагат, че това ще бъде руска военна база в Сърбия. На церемонията Дачич и Шойгу отрекоха подобни предположения. 
						"Това не е военна база; но ако Сърбия иска да създаде такава, това ще бъде нейно право. Ние сме независима държава, но не сме взели подобно решение, защото нашият военен статут е неутрален," каза Дачич. 
						Марич добавя: "Базата ще има само около 30 служители на пълно работно време. Тук няма да има армия или полиция. Просто нямаме пари за необходимото оборудване за кризисни ситуации, а необходимостта от намеса расте. Нито една страна в региона не способна да се справи с въпроса сама." 
						Белградският преподавател от Факултета по сигурност Зоран Драгишич също казва, че слуховете за руска база са преувеличени. "Присъствието на Русия в региона все още е само церемониално," каза той.

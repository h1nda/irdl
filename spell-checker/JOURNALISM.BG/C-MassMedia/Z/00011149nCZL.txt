Истанбул е домакин на 31-та министерска среща на ОИК
15/06/2004
Ирак, статутът на кипърските турци, борбата срещу тероризма и много други организационни, регионални и международни проблеми са включени в дневния ред на 31-та среща на Организацията ислямска конференция в Истанбул.
(AП, AФП, РКЕ/РС, Анадолска агенция, КНА, UN News Centre, Организация ислямска конференция - 14/06/04)
 
 
Турският външен министър Абдулах Гюл (вляво), суданският му колега Мустафа Осман Исмаел (в средата) и ливанският външен министър Жан Абед посещават турска художествена изложба във вторник (15 юни) след първото заседание на министерската среща на Организацията Ислямска конференция. [АФП]
Изразявайки увереност, че демокрацията е неизбежна в Близкия изток, турският президент Ахмет Недждет Сезер призова мюсюлманските нации да провеждат реформи и да се замислят за бъдещето на ислямския свят.
"Преживяваме момент, когато ветровете на промяната са силни . Нито една страна не може да се разграничи от атмосферата на промяната," изтъкна Сезер, откривайки тридневната министерска среща на 57-членната Организация ислямска конференция (ОИК) в Истанбул в понеделник ( 14 юни).
Около 2 300 делегати, представители на държави-наблюдатели и международни организации, както и журналисти присъстват на 31-та сесия на външните министри от ОИК. Ирак, борбата срещу международния тероризъм, статутът на доминираната от турците част на Кипър в рамките на организацията и много други въпроси от регионална и международна значимост са включени в дневния ред. Форумът в Истанбул се очаква да приеме 54 резолюции.
Специално послание от Генералния секретар на ООН Кофи Анан бе прочетено от специалния му пратеник за Ирак Лахдар Брахими. В него Анан призова ОИК да подкрепи временното правителство на Ирак, тъй като е в интерес на всички да се подпомогне страната при преодоляване на множеството препятствия, пред които е изправена. Той освен това апелира за всеобхватно регулиране на близкоизточната криза и се обърна към членовете да упражнят натиск върху Судан за спиране на нападенията в района на Дарфур.
ОИК " приветства. декларацията по повод формирането на временно правителство в Ирак като началото на края на окупацията," цитира АП текста на проекторезолюция, разпространена сред делегатите в понеделник. Документът освен това призовава страните-членки да окажат пълна подкрепа и съдействие, от които ще се нуждае иракският народ за възстановяване на своята страна.
"Наш висш приоритет трябва да бъдат незабавни и ефективни инициативи за подкрепа на иракския народ, така че прехвърлянето на властта и суверенитета към временното иракско правителство след около две седмици да гарантира на иракския народ строг, пълен и истински контрол върху територията на страната както това подобава на всяка независима, суверенна страна - без двусмислици или неясноти, " заяви в своето изказване генералният секретар на ОИК Абдулуахед Белкезиз. "Трябва да подчертаем, че е необходимо ООН да играе фундаментална и ключова роля за гарантиране на пълноценно възстановяване на всички права на Ирак."
Министър, пожелал анонимност, е заявил пред АФП, че заключителните документи на конференцията се очаква да призоват членовете на ОИК да се борят срещу международния тероризъм и да апелират за провеждане на конференция на ООН по този въпрос.
Що се отнася до Турция, две теми от дневния ред на конференцията се открояват като особено важни. Едната е изборът на нов генерален секретар. Анкара е номинирала за поста Екмеледин Ихсаноолу. Малайзия и Бангладеш също са лансирали свои кандидатури.
Другият важен въпрос е статутът на Северен Кипър както в ОИК, така и в международен план. Турция е единствената страна, която признава "Севернокипърската турска република" и се надява ОИК да предприеме стъпки за прекратяване изолацията на тази република. Анкара би искала Северен Кипър да получи по-висок статут от този на наблюдател в ОИК.
Белкезиз заяви в понеделник, че резултатът от референдума през април по плана на Анан за обединение на острова са дали международна легитимност на кипърските турци и са проправили пътя към края на тяхната изолация.

Шпирич от БиХ заплашва да подаде оставка
					19/11/2010
					 
						САРАЕВО, Босна и Херцеговина (БиХ) -- Премиерът Никола Шпирич обяви в четвъртък (18 ноември), че ще подаде оставка от поста си на 29 ноември, освен ако Централната избирателна комисия не посочи крайния срок, до който той трябва да заеме мястото си в парламента. Шпирич спечели нов мандат на изборите от 3 октомври като кандидат на Съюза на независимите социалдемократи (СНСД), но оттогава сформирането на правителство се бави, а крайният срок за това, 30 ноември, наближава. Шпирич каза, че ако нищо не се промени, считано от 29 ноември министерският съвет "ще бъде в оставка". Той добави, че някои министри вече са започнали да подават оставките си. "Реших да предприема тази стъпка, защото не искам да нарушавам законите на БиХ," каза Шпирич. 
						Междувременно новоизбраният президент на Република Сръбска Милорад Додик заяви в четвъртък, че ще започне консултации за назначаване на наследника си на поста премиер на автономната област и ще му връчи мандат да сформира новото правителство. Първата му среща ще бъде със Сръбската демократическа партия, втората по големина партия в парламента на областта след СНСД на Додик. По-рано този месец двете дългогодишни съпернички подписаха споразумение да си сътрудничат, поне дотолкова, че да сформират правителство на държавно равнище. Същевременно Партията на демократичното действие и Социалдемократическата партия, двете най-силни партии на бошнаците, се договориха в четвъртък да сформират коалиционен блок на държавно равнище. Двете основни хърватски партии, Хърватският демократичен съюз на БиХ и ХДС-90, също се договориха за коалиция на държавно равнище. (Вечерне Новости, Глас Явности, Блиц, e-Novine, Независне Новине, Мондо, РТРС, Фена, Глас Сръпске, 24 Сата, Сараево-х - 18/11/10)

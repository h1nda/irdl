Турция е оптимистично настроена за предстоящата среща на върха на ЕС 
					16/12/2004
					Само два дни преди срещата на ЕС в петък Европейският парламент издаде доклад, с който препоръчва преговорите да започнат. Миналата седмица законодателите в Турция одобриха нов наказателно-процесуален кодекс, чиято цел е още повече да доближи стандартите на страната за човешките права до стандартите на ЕС.
					От Фатих Баран за Southeast European Times от Истанбул - 16/12/04
 
					 
						
Евродепутати - "зелени" и социалисти - държат плакати с "ДА" по време на пленарната сесия на Европейския парламент в Страсбург, Франция, в сряда след гласуването за Турция. Европейският парламент подкрепи кандидатурата на Турция за започване на преговори за присъединяване с ЕС с 407 гласа "за" срещу 262 "против" [АФП]
						Външните министри на ЕС ще се съберат в петък (17 декември) на среща на върха, на която се очаква да бъде взето дългоочакваното решение за започване на присъединителни преговори с Турция. При пристигането си в Брюксел в сряда турският премиер Реджеп Тайъп Ердоган - окуражен от нов доклад на Европейския парламент (ЕП), който препоръча преговорите да започнат - бе уверен в положителния изход от срещата. 
						"Изпълнени сме с надежда," каза Ердоган пред репортери, като нарече препоръката на ЕП "много важна". Докладът цитира напредъка, постигнат от Турция в изпълнението на политическите критерии за членство, макар и да предупреждава, че остават проблемите в такива области, като правата на малцинствата, религиозната свобода, ролята на армията, кипърския въпрос и двустранните отношения с Армения. 
						Председателят на Европейската комисия Жозе Мануел Барозу каза пред телевизия "Франс-2" в сряда, че Турция е положила големи усилия за присъединяване и че членството й в съюза "ще бъде много положително за Европа". 
						
						С цел по-нататъшно повишаване на стандартите за човешките права миналата седмица турският парламент прие нов закон за наказателно-процесуалния кодекс (НПК). За да доближи законите си до тези на ЕС, през последните години Турция прие редица законопроекти, които обхващат всичко - от смъртното наказание до правата на малцинствата да имат свои радио и телевизионни предавания. 
						Целта на новия закон за НПК, считан за съществена част от усилията на Турция за хармонизация с ЕС, е да се сложи край на случаите на мъчения и малтретиране. Полицията, която в продължение на десетилетия се ползваше с широки пълномощия, сега ще трябва да спазва редица наредби, включително и ограничения на периода, за който затворниците могат да бъдат задържани. 
						Новият закон изяснява също и понятието "държавна тайна", с което често се е злоупотребявало, като посочва, че "държавната тайна" не може да се използва като причина за недопускане до съда на информация, свързана с дадено престъпление. Но като "държавна тайна" все още може да се класифицира информация, която може да има сериозно отражение върху отбраната на страната, конституционния ред, външните отношения и сигурността. 
						Законът също така разрешава призоваването на свидетелите в съда по телефон, електронна поща или факс и включва условие за поставяне под държавна защита на свидетели по дела, свързани с организираната престъпност. По силата на новия НПК прокурорите и съдиите ще могат да изискват ДНК и кръвни проби от заподозрени лица, но тази процедура ще трябва да се контролира от лекар. Заподозрени жени и затворнички ще бъдат лекувани от жени лекари. 
						Макар и правителството да представя новото законодателство като стъпка към хармонизация с ЕС, някои реформатори в Турция се противопоставиха на разпоредба в кодекса, която според тях представлява прикрита стъпка назад. НПК създава нова категория наказателни съдилища, които според критиците са еквивалент на вече премахнатите съдилища за държавна сигурност.

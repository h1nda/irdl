Сърбия, Хърватия и Словения обединяват усилия за „Карго 10“
					08/10/2010
					Нова инициатива си поставя за цел да направи регионалните железопътни линии по-конкурентоспособни.
					От Наташа Радич и Игор Йованович за Southeast European Times от Загреб и Белград -- 11/10/10 Снимки: Петър Кос
 
					 
						
Директорът на проекта Роберт Вуга прогнозира: „Карго 10” ще бъде важен участник в транспортния бизнес.”
						Групата от репортери беше повече от изненадана, когато видя влака на релсите. Доста експлоатиран червен локомотив теглеше 32 вагона, по които времето беше оставило своя отпечатък. Това бе разочароващото начало на проект, който може да генерира до 50 млн. евро годишни приходи. 
						Първата съвместна компания за товарни железопътни превози след разпадането на Югославия „Карго 10” започна дейността си тази седмица. Седалището на дружеството е в Любляна и то бе създадено в резултат на подписано преди шест месеца споразумение, което си поставя за цел да направи регионалните железопътни линии по-конкурентоспособни чрез обединяване на усилията на всички страни. 
						Някои вече го наричат "Железници на СХС", визирайки някогашното Кралство на сърби, хървати и словенци. Според организаторите обаче проектът почти не е свързан с миналото и гледа изцяло към бъдещето. 
						"Регионалното сътрудничество подпомага търговията и икономиката, тъй като страните, които не са в ЕС, се възползват от връзките с държавите членки", заяви словенският министър на ЕС и развитието Митя Гаспари. "Този съвместен железопътен проект ще помогне за засилване на конкурентоспособността на икономиката на всяка от трите участващи държави." 
						„Карго 10" ще бъде важен участник в транспортния бизнес”, прогнозира директорът на проекта Роберт Вуга. 
						Сръбският министър на инфраструктурата Милутин Мърконич заяви пред репортери, че стратегическата цел на новата железопътна компания е да привлече някои от товарите, които в момента се транспортират през по-дългия Коридор 4, преминаващ през Румъния и България. 
						"Днес 7 000 влака преминават по Коридор 4 и около 1 000 по Коридор 10. Ако успеем да привлечем само 2 000 повече влака към Коридор 10, Сърбия, Хърватия и Словения ще увеличат осезаемо своите нетни входящи валутни потоци", заяви Мърконич. 
						
Проектът е резултат от подписано преди шест месеца споразумение.
						Освен десетките милиони евро, които всяка от трите държави ще печели годишно, очаква се фирмите, които се опитват да транспортират стоки между различните пазари, да съкратят с часове необходимото за това време, като така повишат своите печалби. 
						 Железниците на Македония и Черна гора също проявяват интерес към евентуално участие в проекта. "Те няма да станат част от съвместната компания, защото не са в същия коридор, но ще си сътрудничат с дружеството като партньори, което е истински пример за регионално сътрудничество", заяви Мърконич. 
						Белградският икономист Махмут Бусатлия обаче е по-предпазлив, като посочва, че по-късото разстояние между две точки невинаги означава по-голяма бързина. 
						 "Средната скорост на влаковете, които се движат по Коридор 4, е около 90 км/ч, а средната скорост на преминаващите през Сърбия влакове е 35 км/ч. Това ще попречи на бързото привличане на трафик от Коридор 4." 
						 "Инвестирането в железопътна инфраструктура изисква големи парични суми, с които Сърбия не разполага в момента", каза той за SETimes. 
						Той призна обаче, че интеграцията ще бъде от полза за всички, тъй като "сама по себе си нито една от железопътните компании на трите държави не е конкурентна или способна да се самоиздържа." 
						Ще се разпространи ли това сътрудничество и в други форми на транспорт, например във въздушните превози? Не и на този етап. Идеята за обединяване на словенската „Адриа Еъруейс”, „Кроейша Еърлайнс“ и сръбската ЮАТ тепърва трябва да бъде развита, като съществуват опасения, че това може да причини по-големи финансови сътресения за регионалните въздушни превозвачи.

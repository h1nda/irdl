Представител на администрацията на САЩ призова властите в Косово по-добре да защитават правата на малцинствата
					17/01/2006
					 
						ВАШИНГТОН, Съединени щати -- По време на среща във Вашингтон в края на миналата седмица с лидера на Демократическата партия на Косово Хашим Тачи помощник държавният секретар на САЩ по политическите въпроси Никълъс Бърнс призова властите в Косово да положат повече усилия за защита на правата на малцинствата в провинцията, се казва в съобщение за пресата на Държавния департамент. Бърнс отново потвърди подкрепата на САЩ за ръководените от ООН преговори за окончателния статут на Косово. 
						В понеделник (16 януари) Контактната група за Косово, в която има представители на шест страни, проведе закрито заседание във Виена, на което обсъди по-нататъшните мерки, които трябва да се предприемат за определяне на статута на провинцията. Специалният пратеник на ООН на преговорите за статута на Косово Марти Ахтисаари присъства на заседанието. Очаква се делегациите на Белград и Прищина да се срещнат във Виена на 25 януари, за да обсъдят въпроси, свързани с децентрализацията. (Държавен департамент на САЩ, Албейниън нюз - 17/01/06; Танюг - 16/01/06)

Румънската област Молдова пази зимните кулинарни традиции
					06/01/2009
					Макар и известен като най-бедната част на страната, североизточният регион на Румъния, Молдова, се слави със своето гостоприемство и топлина - особено през зимните празници.
					От Паул Чокою за Southeast European Times от Букурещ - 09/01/06
 
					 
						
Свинското е основна съставка на много местни ястия. [Габриел Петреску]
						Гостоприемството в румънския регион Молдова, разположен в североизточната част на страната, е пословично. Често се казва, че всеки, който пресече прага на къща, ще получи топло посрещане. Не е чудно, че най-големият румънски поет, Михай Еминеску, както и известният автор на разкази Йон Крянга, са родом от този регион, изобилстващ със зимни традиции и кулинарни специалитети. 
						Празниците започват с традиционното колене на прасе, все по-спорен въпрос след влизането на Румъния в ЕС. Селските жители колят прасе на Игнажден, 20 декември. Според народните обичаи прасето трябва да умре на този ден - в противен случай тази нощ то ще сънува собствената си смърт, и това бележи края на постите. Охранената свиня е символ на благоденствието и упоритата работа на стопанина. 
						Свинското е основна съставка на много ястия в Молдова. Киселият борш и печените на фурна свински вътрешности, обикновено придружени от червено вино и домашно овче сирене, се превръщат в токитура молдовеняска. Молдовците правят също сармале, смес от свинско месо, ориз и различни зеленчуци, завити в зелеви или лозови листа и след това сварени в пресен кисел борш. Това ястие е задължително за всяко специално семейно тържество. Независимо каква храна присъства на трапезата, царевичната мамалига (мамалигута) и туршията са традиционни блюда. 
						
						Калтабош представлява дебел колбас, който обикновено се приготвя от свински черва, пълнени със свинско месо, ориз и лук. Молдовците комбинират също пилешко и свинско, за да приготвят ръцитури, желирано ястие с много чесън. 
						
						Поале-н бръу и турта ку жулфа са типични молдовски десерти. Първият представлява тестено изделие с местно сирене, което се пече в пещ, а вторият се състои от тънки листи тесто, печени на плоча и след това поръсени с мед и орехи. Листите се подреждат един върху друг, докато се получи голям сладкиш.
						Козунакът, подобен на пандишпан сладкиш, украсен със стафиди и орехи, е най-често срещаният десерт на Коледа и Великден. 
						Молдовците ценят своите зимни обичаи, много от които произхождат от далечното минало. На Нова година групи мъже и деца обикалят от къща на къща, като пожелават на местните хора годината да бъде добра, изпълнявайки традиционен обичай, наречен плугусорул (малък плуг). Те пеят, надуват свирки и пищялки и звънят с малки звънчета. 
						На следващия ден те се връщат, за да поръсят зърна пшеница, които символизират плодородие, здраве и чистота. За региона е характерен и друг обичай, при който се облича истинска меча кожа или друга, изглеждаща като такава, и се танцува под звуците на кавал.

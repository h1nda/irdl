Македония се стреми да повиши общественото съзнание по отношение на отпадъците
					02/08/2005
					Широкоразпространеното използване на найлонови торбички доведе до нарастващ проблем за околната среда в Македония. Нова кампания цели да насърчи ползването на екологично чисти заместители.
					От Зоран Николовски за Southeast European Times от Скопие – 02/08/05
 
					 
						
Кампанията предлага алтернатива на найлоновите торбички, които са се превърнали в заплаха за околната среда в Македония. [AФП]
						Найлоновите торбички са се превърнали в огромен екологичен проблем за Македония, след като бяха масово въведени в употреба преди около 15 години. Дори р. Радика, най-чистата река в Македония, рискува да се превърне в сметище.
						От друга страна широката употреба на хартиени торби води до негативни последици за околната среда заради изсичането на гори за производството на изделие, което се използва веднъж или два пъти, след което се изхвърля. 
						В стремеж за облекчаване на ситуацията министерството на околната среда започна кампания за информиране на обществеността и насърчаване на използването на торбички, произведени от екологично чисти материали. 
						"Кампанията," каза министърът на околната среда Зоран Сапурич, "има за цел да повиши информираността на гражданите за необходимостта от по-ангажирано отношение към намаляване на всичко, което уврежда и обременява околната среда." 
						Текстилните торби могат да бъдат използвани многократно, отбеляза Сапурич. "Найлоновите торбички са част от домакинските отпадъци и прекомерната им употреба е проблем дори на глобално ниво, тъй като расте непрекъснато," добави той.
						Кампанията получи подкрепата на германския посланик Ирине Хинриксен и на ръководителя на делегацията на ЕК в Македония, Донато Киарини. Тя се разширява и към други градове в Македония, като темите, които засяга, се увеличават с цел да бъдат обхванати всички видове пластмасови отпадъци.
						Междувременно министерството на околната среда започна и кампания за рециклиране под мотото "намали, използвай повторно, рециклирай". Тя се провежда с помощта на Европейската агенция за възстанояване и в съответствие с новия закон на страната за управление на отпадъците, приет през 2004 г.
						В старанието си да повиши съзнателността на обществото министерството проведе и редица други кампании, а също така организира публични дебати по новото македонско законодателство за опазване на околната среда, с което се гонят европейските стандарти. Досега кръгли маси са проведени в пет района на страната, включващи почти всички общини в Македония.

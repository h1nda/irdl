Процесът срещу Младич може да бъде забавен с месеци
					21/05/2012
					След като стана ясно, че прокурорите не са разкрили пред защитата на Младич хиляди страници писмени доказателства, съдия спря делото. 
					От Лили Линч за Southeast European Times от Белград – 21/05/12
 
					 
						
Фактът, че прокурорите не са разкрили пред екипа на защитата на Ратко Младич хиляди страници писмени доказателства, наложи отлагане на процеса за военни престъпления срещу него. [Ройтерс] 
						Алфонс Ори, председател на съдебния състав в Международния трибунал за бивша Югославия (МНТБЮ) в Хага, каза, че съдиите ще анализират "размера и пълните последици" от прокурорската грешка, преди да насрочат нова дата за начало на процеса "възможно най-скоро". Защитата на Ратко Младич иска шестмесечно отлагане на процеса, за да се запознае със 7 000 страници материали, които не са им били представени. 
						Документите засягат свидетели, които са щели да бъдат призовани да свидетелстват преди лятната ваканция на съда през юли. 
						Прокурорите признаха чиновническата грешка, при която те не са качили в електронната база данни хиляди документи, и не възразиха срещу временното преустановяване на делото. 
						Срещу Младич са повдигнати 11 обвинения във военни престъпления, включително за геноцид, във връзка с босненския конфликт от 1992-1995 г. Той бе главнокомандващ на армията, извършила многобройни зверства в кампанията за прогонване на хърватите и босненските мюсюлмани от област, смятана от сърбите за тяхна територия. 
						Младич е обвинен в замисляне и разпореждане на клането в Сребреница, Босна и Херцеговина (БиХ), през 1995 г., при което бяха избити около 8 000 мъже и момчета мюсюлмани, както и за 44-месечната обсада на столицата на БиХ Сараево, при която загинаха почти 12 000 души. 
						Младич не се е произнесъл официално по обвиненията, но отрича да е извършил нещо лошо. През двата дни на съдебни заседания преди спирането на делото прокуратурата внесе доказателства, сочещи, че Младич е упражнявал команден контрол при клането в Сребреница. 
						Прокуратурата представи също няколко видеоматериала, включително запис, на който Младич казва пред камерата "Време да отмъстим на турците," препратка към босненските мюсюлмани, както и на заснетата екзекуция на Дино Салихович, 16-годишен босненски мюсюлманин който бе застрелян заедно с още няколко младежи в Сребреница. 
						Неочакваното спиране на делото накара някои да се усъмнят в надеждността на съда, който е критикуван за бавното си съдопроизводство. То разочарова и жертвите, желаещи да видят приключване на делото. 
						Както каза за SETimes Люлета Горанци-Бъркич от Центъра "Нансен диалог", сараевска НПО, призоваваща за междуетническо помирение в БиХ: "Някои хора са истински разочаровани. Те очакваха бързо наказание. В БиХ се смята, че затворите в Хага са като хотели и че докато Младич изчаква наказанието си, той е живее по-добре от повечето хора тук." 
						Говорителката на съда Нерма Йелачич каза за SETimes, че не е сигурно кога процесът ще бъде възобновен. 
						"Още нямаме дата, но съдебният състав се срещна както със защитата, така и с обвинението, след обявеното от съдия Ори преустановяване на делото. Сега те разглеждат представената информация и своевременно ще вземат решение за нова начална дата на процеса," каза тя. 
						Междувременно медиите в Сърбия не отделят голямо внимание на делото срещу Младич, а темата като цяло отсъстваше от президентската кампания в страната. 
						В миналото Томислав Николич, националистът, който стана президент на Сърбия, след като победи Борис Тадич в балотажа на изборите в неделя (20 май), критикуваше Тадич, че изпраща заподозрени във военни престъпления в Хага. През последните години обаче Прогресивната партия на Николич се опитваше да се реформира. 
						"Сърбия трябва да запази ангажиментите си към всички свои международни задължения, свързани с функционирането на МНТБЮ. Трибуналът, от своя страна, трябва да бъде неподатлив на политическо влияние, ако иска да изпълнява задачата си да раздава правосъдие и да създава условия за помирение между разделените общности. Само по този начин той може да изпълнява истинската си функция," каза за SETimes Марко Джурич от централния съвет на партията. 
						Тадич, който като президент миналия май обяви залавянето на Младич в сръбското село Лазарево, не изпълни обещанието си да преследва всички, които са помагали на бившия командир през 15-те години, в които се е укривал. 
						Докато сръбските политици пазят до голяма степен мълчание относно предполагаемите престъпления на Младич, Младежката инициатива за човешки права в Сърбия организира в центъра на Белград фестивал под надслов „Дни на Сараево”, който трябва да започне във вторник и е посветен на всичко, което е било унищожено от частите на Младич. 
						"Цялата печалба от фестивала ще отиде за възстановяването на кметството на Сараево и на културното наследство на града, разрушено при обсадата," каза за SETimes Душан Лопушина, медиен координатор на организацията. 
					
				
			
					 
					
 
 

Тадич заяви, че Сърбия търси компромис с ЕС за Косово
					29/08/2010
					 
						БЕЛГРАД, Сърбия -- Сърбия е готова да преговаря със западните страни и особено със страните членки на ЕС за намиране на компромис по отношение на проекторезолюцията й за Косово, внесена в ООН, заяви в събота (28 август) президентът Борис Тадич. Резолюцията, внесена в края на юли, бе направена в отговор на мнение на Международния съд (МС), според което обявяването на независимост на Косово не нарушава международното право. Проектът на Сърбия призовава за нови преговори между Белград и Прищина, без да се споменава статута на Косово. Сръбски представители ще посетят Брюксел, за да обсъдят "възможни промени в проекторезолюцията, които ще я направят приемлива както за Белград, така и за западните страни", каза Тадич. Той също потвърди, че Сърбия никога няма да признае независимостта на Косово. 
						В петък сръбският министър за Косово Оливер Иванович отхвърли обмена на територии, предложен от Международната кризизна група (МКГ) като начин за решаване на косовския проблем. В доклад в четвъртък, МКГ призова Прищина и Белград да започнат преговори по нерешените проблеми, като предложи три различни решения за доминираното от сърби Северно Косово - планът "Ахтисаари", разширена автономия и териториален обмен. Косово вече "де факто и де юре контролира сръбската общност и няма причина да се обмисля някакъв обмен", заяви Иванович за Радио "Свободна Европа". Прищина също отхвърли подобна сделка. (AФП, Taнюг, Дойче Веле - 28/08/10; Радио "Свободна Европа" - 27/08/10)

Протестите в Атина взеха жертви
					05/05/2010
					 
						АТИНА, Гърция -- Двудневните протести взеха жертви в сряда (5 май), когато "коктейл Молотов" избухна и причини пожар в банка в Атина, което доведе до смъртта на най-малко трима души. Между полицията и протестиращите избухнаха и сблъсъци, когато група от около 50 души се опита да нападне сградата на парламента за втори пореден ден. Полицията отново използва сълзотворен газ, за да ги разпръсне. Протестната демонстрация в сряда в столицата привлече около 20 000 души, разгневени от мерките за строги икономии на правителството. В демонстрация в Солун участваха 14 000 души.
						Междувременно в сряда общонационалната стачка срещу мерките за строги икономии навлезе във втория си ден. В нея участват няколко профсъюза, като работа спряха министерства, транспортът -- включително въздушният -- училища, болници и много компании от частния сектор. В понеделник около 200 поддръжници на Комунистическата партия организираха блокада на Акропола, опаковайки древната забележителност с огромен плакат, на който беше изписано: „Народи на Европа, вдигайте се!”. (АФП, Ройтерс, Би Би Си, АП - 05/05/10; АП, АФП - 04/05/10)

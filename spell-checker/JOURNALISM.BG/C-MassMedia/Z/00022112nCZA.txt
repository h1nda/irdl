Де Хоп Схефер: "Съветът за сигурност ще приеме "справедливо решение" за Косово"
					03/04/2007
					Генералният секретар на НАТО и членовете на Северноатлантическия съвет бяха в Косово в понеделник, един ден преди първите официални дискусии в Съвета за сигурност относно бъдещия статут на провинцията.
					От Беким Грейчевчи за Southeast European Times от Прищина -- 03/04/07
 
					 
						
Ръководителят на НАТО Яп де Хоп Схефер разговаря с представители на пресата в понеделник (2 април) в Прищина. [Лаура Хасани]
						Генералният секретар на НАТО Яп де Хоп Схефер каза по време на посещение в Косово, че Съветът за сигурност на ООН ще достигне до справедливо решение по въпроса за статута. Той предупреди, че никой не трябва да си въобразява, че насилието или заплахите с насилие могат да доведат до решение. 
						"Сигурен съм, че Съветът за сигурност ще приеме справедливо решение. Без да бърза, но и без ненужно да се бави," каза той пред репортери в понеделник (2 април), след разговори с косовски лидери, представители на ЮНМИК и командващия на КФОР генерал-лейтенант Роланд Катер. 
						"Всеки, който смята да прибегне до насилие, не само греши, но и вреди на процеса, независимо коя страна на косовското общество представлява, е казал Де Хоп Схефер. "Спокойствието е от основно значение … нека отговорността да остане там, където й е мястото -- в ръцете на Съвета за сигурност на Обединените нации." 
						Ръководителят на НАТО посети Косово заедно със Северноатлантическия съвет (САС), който се състои от 26-те постоянни представители на НАТО. Те посетиха провинцията един ден преди първите официални дискусии в Съвета за сигурност относно бъдещия статут на провинцията. 
						След разговорите в Прищина посланиците от САС посетиха различни части на Косово, за да направят оценка на ситуацията на място. Една група посети сръбския православен манастир в Дечани, който бе частично повреден от обстрел с минохвъргачка в петък. След инцидента КФОР и полицията засилиха мерките на сигурност и обещаха пълно разследване. 
						В същото време високопоставен американски дипломат призова ЕС и международната общност да постигнат консенсус за бъдещето на Косово, тъй като статуквото в провинцията вече не може да се поддържа. 
						"Не можем да продължаваме така, да оставим Косово в неустановено положение. След осемгодишно управление на ООН хората заслужават повече яснота за бъдещето си и всяко по-нататъшно забавяне ще дестабилизира ситуацията," каза пред журналисти в Берлин в понеделник американският помощник държавен секретар Даниел Фрийд. 
						Той добави, че Вашингтон подкрепя идеята за независимо Косово под международен надзор, както предлага планът на пратеника на ООН Марти Ахтисаари. 
						Генералният секретар на ООН Бан Ки Мун изцяло подкрепи препоръките на Ахтисаари. "Надявам се, че членовете на Съвета за сигурност ще участват в конструктивен диалог по въпроса," каза той в понеделник.

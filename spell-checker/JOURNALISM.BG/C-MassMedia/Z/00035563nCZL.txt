Косовската полиция ще охранява манастира в Грачаница 
					06/08/2010
					 
						ПРИЩИНА, Косово -- Мироопазващите сили на НАТО ще прехвърлят отговорността за охраната на сръбския православен манастир в Грачаница на косовската полиция. Командващият на КФОР Маркус Бентлер каза в четвъртък (5 август), че ходът е в резултат на подобреното положение със сигурността в Косово. Медиите цитираха митрополита на Липлян Теодосие, който е казал, че това решение не е било взето със съгласието на Сръбската православна църква и ще заплаши сигурността на осем манастира в Косово. 
						Други новини -- Служители на косовската полиция и на ЮЛЕКС бяха нападнати при два отделни инцидента в северната част на страната. Патрул на ЮЛЕКС е бил замерван с камъни, когато се е връщал от ГКПП "Бърняк", а автобус на косовската полиция е бил замерван с камъни близо до село Ибърска Слатина в Лепосавич. И при двата инцидента няма ранени. Местните медии съобщават, че нападенията са били извършени от сръбски екстремисти. (Зери, Косова Сот, Коха Диторе, Експрес, Лайм - 06/08/10; Гласът на Америка, Клан Косова, Кохавижън, РТК - 05/08/10)

ЕП обсъжда либерализирането на визовия режим със Западните Балкани
					01/10/2009
					 
						СТРАСБУРГ, Франция -- Докладчикът на ЕП по либерализацията на визовия режим за Западните Балкани Таня Файон разпали в сряда (30 септември) дебат в Европейския парламент (ЕП), като поиска Албания и Босна и Херцеговина (БиХ) да бъдат включени в процеса. Ако Брюксел включи всичките пет държави от Западните Балкани в процеса на либерализация на визите, това ще изпрати положителен сигнал и ще ги принуди да поемат отговорности, аргументира се Файон. Но Дафне Гогу от службата на Жак Баро, заместник-председателя на Европейската комисия, отговарящ за правосъдието, свободите и сигурността, заяви пред депутатите от ЕП, че променянето на плана би забавило процеса, който вече включва Македония, Сърбия и Черна гора. Албания и БиХ бяха изключени, защото не изпълниха технически изисквания.
						Междувременно в Тирана министър-председателят Сали Бериша каза в сряда, че албанците ще пътуват без визи в Европа до една година. Той призова всички граждани да подадат заявления за биометрични паспорти, което е едно от условията, поставени от Брюксел, за да бъде включена Албания в безвизовия режим. (Старт, Нюз 24, Алсат, Топ Ченъл, Шекули - 30/09/09)

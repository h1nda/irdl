Румънските законодатели блокират проверките за корупция на бивши висши държавни служители
					13/08/2008
					Отделът за борба с корупцията на Румъния не успя да спечели в сряда одобрението на парламента за започване на разследване срещу двама бивши високопоставени държавни служители, включително бившия премиер Адриан Нъстасе.
					(Медиафакс, Найн О’клок, Агерпрес - 13/08/08; AП, Найн О’клок, Адевърул - 12/08/08; AФП, Ройтерс, АП, Медиафакс - 11/08/08)
 
					 
						
В понеделник (11 август) министърът на правосъдието на Румъния отстрани от длъжност главния прокурор за борба с корупцията Даниел Морар. [AФП]
						Долната камара на румънския парламент отхвърли в сряда (13 август) искането на Националната дирекция за борба с корупцията (ДНА) да започне разследване срещу бившия премиер Адриан Нъстасе и бившия транспортен министър Мирон Митря. Според твърденията двамата са извършили редица закононарушения, включително приемане на подкупи. 
						Само 120 депутати от Камарата на депутатите подкрепиха искането на ДНА за разследване на Нъстасе, много под изискуемия праг от 218 гласа, а 150 депутати го отхвърлиха, като шест вота бяха обявени за невалидни, предаде информационната агенция „Медиафакс”. В отделно гласуване по случая с Митря 160 депутати гласуваха „за” разследването, а 108 -- „против”, като един глас бе обявен за недействителен. 
						Решението бе взето ден, след като лидерите на основните политически партии се договориха по време на консултации с президента Траян Бъсеску, че Румъния трябва да гарантира спиране на мониторинга от страна на Европейската комисия (ЕК) до юли 2009 г. 
						В последния си мониторингов доклад за Румъния, публикуван на 23 юли, комисията критикува Букурещ за бавния напредък в борбата с корупцията на високо равнище. От друга страна обаче, тя похвали ДНА, че е започнала да разследва важни фигури по-рано през годината. Нъстасе и Митря бяха начело в списъка от осем бивши и сегашни представители на властта, които ръководителят на ДНА Даниел Морар подозираше в корупция и други предполагаеми нарушения. 
						Някои политици от Националлибералната партия на премиера Калин Попеску Търичану, както и някои опозиционни лидери, твърдяха обаче, че Морар има политически мотиви. 
						"Борбата срещу корупцията трябва да се деполитизира, а Румъния трябва да потвърди недвусмислено ангажимента си да се бори с корупцията на високо равнище,” посочи ЕК в своя доклад от миналия месец. 
						Изказвайки подкрепата си към Морар, чийто тригодишен мандат бе прекратен в понеделник, представители на Брюксел отправиха ясен сигнал, че желаят той да остане в ДНА. 
						"Възстановяването на ръководителя на ДНА на длъжността му ще бъде тест за ангажимента на румънските власти” да се борят с корупцията, каза неотдавна говорителят на ЕК Марк Грей. 
						В понеделник обаче министърът на правосъдието Каталин Предою отстрани Морар и номинира прокурора по наказателни дела Моника Сербанеску за негов заместник в ДНА. 
						"Нашата цел е получаване на положителен доклад за нашата съдебна система от Брюксел през декември 2008 г. и вдигане на мониторинговите механизми през юли 2009 г.”, каза пред репортери министърът при обявяването на своето решение. „Ще предложа г-н Морар да стане или върховен представител на министерството на правосъдието в Европейската комисия, или номер две в ДНА,” заяви той пред репортерите. 
						В отговор ДНА публикува изявление, в което се казва, че нейният ръководител „не обмисля” нито едно от предложенията на министъра. 
						По-късно в понеделник главният прокурор Лаура Кодруца Ковеси назначи Морар за изпълняващ длъжността ръководител на ДНА за още три месеца, предаде румънският всекидневник, излизащ на английски език, "Найн О'клок". 
						Сербанеску, на 47 г., бе съветник на бившия главен прокурор Илие Ботош, а сега е съветник в министерството на правосъдието. Бъсеску ще трябва да потвърди назначението й в ДНА.

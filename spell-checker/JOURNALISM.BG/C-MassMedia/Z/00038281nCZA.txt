Турска група планира нова хуманитарна мисия за Газа
					25/04/2011
					И без това обтегнатите турско-израелски отношения може да се окажат пред ново предизвикателство.
					От Алина Лехтинен за Southeast European Times от Истанбул – 25/04/11
 
					 
						
Миналогодишния инцидент с флотилията причини смъртта на девет цивилни граждани и предизвика дипломатически скандал между Турция и Израел [Ройтерс]
						Турската хуманитарна група ИХХ, която организира предизвикалата спорове флотилия за Газа миналата година, планира подобна инициатива през следващия месец. Представители на правителството потвърдиха на 14 април, че Израел е призовал Анкара да спре предстоящата мисия. Турция обаче настоява, че няма право да попречи на корабите да отплават. 
						Осем турци и един американски гражданин от турски произход загинаха по време на предишната хуманитарна мисия след проверка на корабите от израелски командоси. Флотилията на ИХХ наруши наложената от Израел блокада на ивицата Газа, като заяви, че е действала в съответствие с международното право. 
						Според анализаторите, макар че Турция и преди да е критикувала политиката на Израел към палестинците, тонът се е втвърдил след идването на власт на министър-председателя Реджеп Тайип Ердоган и неговата Партия на справедливостта и развитието (ПСР). 
						„Хората в Турция винаги ги е било грижа за палестинците, но по-рано лицата, които определяха външната политика, не обръщаха особено внимание на общественото мнение”, казва Кемал Киришджи от Босфорския университет. „Нещата вече са различни. ПСР е много добра в популизма”, каза той. 
						През последните години Турция има голямо желание да играе ролята на посредник между различни групи в Близкия изток и Северна Африка. По-рано този месец Турция заяви, че може да бъде домакин на среща между двете съперничещи си палестински групировки „Фатах” и „Хамас”. 
						„Неотдавна Турция заяви, че има специална мисия като страна, която е стратегически разположена между Близкия изток и Европа. Турция се вижда като фактор за установяването на ред и модел за останалата част от региона”, каза за SETimes преподавателят от Университета „Билкент” Тарък Огузлу. 
						Според Яир Хиршфелд от Университета в Хайфа обаче Турция действа в ущърб на официалните власти в Палестина, като разговаря с „Хамас”. 
						„Ще бъде много важно Турция да признае официалното палестинско ръководство. Игрите около това и подкопаването на авторитета на официалните власти не е много конструктивно”, заяви Хиршфелд. 
						След кризата с флотилията през миналата година в Турция имаше вълна от антиизраелски настроения. В показания през януари и получил известност филм „Долината на вълците: Палестина” израелците са изобразени като кръвожадни злодеи. 
						Рядък момент на сътрудничество имаше през декември миналата година, когато Турция изпрати помощ за Израел по време на горски пожар в планината Кармел, при който загинаха най-малко 44 души. 
						Въпреки множеството проблеми, които трябва да бъдат решени, за да се подобрят отношенията, някои експерти са обнадеждени. 
						„Турската страна трябва да признае, че заобикалянето на Израел не обслужва интересите на Турция”, обясни Киришджи. „Турция трябва да си възвърне доверието на Израел. Това, разбира се, трудно може да бъде направено, ако израелската вътрешна политика продължава да се измества все по-надясно и ако израелското правителство продължава да вреди на хората в Газа.” 
						„Това, което трябва да направим, е да седнем спокойно заедно и да предотвратим предприемането на глупави действия и от двете страни, за да видим как можем да впишем реалния общ стратегически интерес в региона и в нашата политика на сътрудничество”, посочи Хиршфелд. „Израел има много приятели в Турция и Турция има много приятели в Израел. Намирането на решение е в интерес и на двете страни.”

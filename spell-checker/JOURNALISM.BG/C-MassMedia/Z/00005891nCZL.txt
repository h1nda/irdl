Създадена е новата държава Сърбия и Черна гора
05/02/2003
 
БЕЛГРАД, Сърбия и Черна гора -- От вторник (4 февруари) името Югославия вече е история, след като двете камари на федералния парламент в Белград приеха конституцията на новата държава Сърбия и Черна гора. Новата конституция влиза в сила веднага, но създаването на институциите на новия съюз вероятно ще отнеме повече от месец. Парламентите на Сърбия и Черна гора скоро ще приемат закон за избирането на членовете на новия законодателен орган. "Новата държава има реален шанс да стане модерна и просперираща страна", заяви напускащият поста си югославски премиер Драгиша Пешич.
Общата реакция на новината беше положителна, тъй като създаването на федералната държава се възприема като средство за постигане на целта за интеграция в евроатлантическите структури. Върховният представител на ЕС по външната политика Хавиер Солана оцени високо приемането на конституцията, но предупреди, че предстои да се направи още много, за да заработи новият съюз като държава. (Ройтерс, АП, АФП, СиЕнЕн, Танюг, Б92, ФоНет, Блиц, БиБиСи - 04/02/03)

Брамерц бе одобрен за нов главен прокурор на МНСБЮ 
					29/11/2007
					Белгийски адвокат, бивш ръководител на комисия, разследваща политически убийства в Ливан, бе избран да наследи Карла дел Понте.
					(АФП, ДПА, Синхуа, ООН, МНСБЮ - 28/11/07; АП, Ройтерс - 13/11/07)
 
					 
						
Серж Брамерц може да освободи екипа си предсрочно, ако целите на стратегията за приключване на дейността на МНСБЮ бъдат изпълнени. [Гети Имиджис]
						Съветът за сигурност на ООН одобри в сряда (28 ноември) назначението на Серж Брамерц за нов главен прокурор на Международния наказателен съд за бивша Югославия (МНСБЮ). 
						Белгийският адвокат, предложен от генералния секретар на ООН Бан Ки Мун по-рано този месец, ще замести Карла дел Понте от 1 януари, като така ще стане петият главен прокурор на трибунала. 
						Той поема поста, след като почти две години ръководи международна комисия, имаща за задача да разследва убийства в Ливан, включително атентата срещу бившия министър-председател Рафик Харири. При избирането му на длъжността той заемаше поста заместник-прокурор в Международния наказателен съд в Хага. Преди това той бе федерален прокурор на Белгия. 
						С прието с единодушие решение Съветът за сигурност назначи Брамерц с четиригодишен мандат. Съветът обаче посочи, че той може да бъде освободен от поста предсрочно, ако целите на стратегията за приключване на дейността на МНСБЮ бъдат изпълнени. 
						През август 2003 г. 15-членният орган прие Резолюция 1503, с която настойчиво прикани Трибунала на ООН да завърши всички съдопроизводства на първа инстанция до края на 2008 г. и да приключи цялата си работа през 2010 г. 
						Той също така призова държавите, участвали в конфликтите на Балканите през 90-те години, да засилят сътрудничеството си със Съда, така че всички негови обвиняеми - по-специално бившият босненски сръбски политически лидер Радован Караджич и неговият военен командир Ратко Младич - да бъдат предадени на съда. Срещу двамата са повдигнати обвинения за геноцид във връзка с клането в Сребреница през 1995 г. и 43-месечната обсада на Сараево. 
						Бившият босненски сръбски полицейски началник Стоян Жуплянин и военновременният лидер на сръбските сепаратисти в Хърватия Горан Хаджич също се издирват от прокуратурата на ООН. 
						Дел Понте, чийто втори мандат изтича на 31 декември, уведоми Бан по-рано тази година, че възнамерява да напусне поста. Според съобщения в медиите след това тя ще поеме поста на посланик на Швейцария в Аржентина. 
						МНСБЮ бе създаден през 1993 г., като негов първи главен прокурор бе Рамон Есковар-Салом от Венецуела. Той бе наследен от южноафриканеца Ричард Голдстоун, Луиз Арбур от Канада и Дел Понте.

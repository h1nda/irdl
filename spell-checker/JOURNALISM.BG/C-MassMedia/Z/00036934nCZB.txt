Мюсюлманите с нетърпение очакват строежа на джамия в Атина
		03/01/2011
		През новата година ще бъде построен дългоочаквания молитвен дом за богослужения.
		От Нефели Политис за Southeast European Times в Атина - 03/01/11
 
		 
			
Към пейзажа на града тази година ще бъде добавена джамия. [Ройтерс]
			Мюсюлманите приветстваха неотдавнашното изявление на гръцкия премиер Георгиос Папандреу, че плановете за построяването на първата джамия в Атина са в пълен ход. 
			Сред тях са роденият в Египат Наим Елгандур, председател на Асоциацията на мюсюлманите в Гърция (АМГ). Той емигрира в Гърция през 1972 г. на 18-годишна възраст. Ролята му като ръководител на АМГ, създадена през 2003 г., не му оставя много свободно време. 
			"Работили сме много упорито, за да дадем на хората възможност да осъзнаят проблемите, свързани с мюсюлманите, да покажем, че сме умерени, че не сме терористи и че никой не трябва да се страхува от нас", каза той за SETimes. 
			
Председателят на Асоциацията на мюсюлманите в Гърция Наим Елгандур. [Карло Рачити/SETimes]
			Въпреки че медиите често повтарят, че мюсюлманите в Атина чакат в продължение на десетилетие да бъде построена джамия в столицата, Елгандур каза, че АМГ е внесла официално предожение в Министерството на образованието и религиозните въпроси през 2006 г. То било одобрено и през същата година е гласуван съответният закон. 
			Папандреу съобщи в парламента на 10 декември, че се ускоряват процедурите за строежа на джамията, защото правото на място за богослужения е фундаментално, съобщи информационната агенция АНА. Строежът в район Вотаникос близо до центъра на града, ще се финансира от правителството. 
			Въпреки че няма официални данни, Елгандур смята, че в Гърция има почти един милион мюсюлмани, главно от Азия, Близкия изток и Африка. Според данните за броя издадени разрешения за местоживеене на имигранти, в района на голяма Атина има регистрирани около 500 000 мюсюлмани, много от които според Елгандур се преместват към земеделските райони, за да си намерят работа там. 
			Има около 250 000 мюсюлмани, които искат убежище, около 120 000 мюсюлмани в Тракия, както и десетки хиляди нерегистрирани имигранти и деца на имигранти мюсюлмани. 
			
Елгандур със съпругата си Анна Стаму. [Карло Рачити/SETimes]
			Мюсюлманите в Атина наемат офиси, магазини, мазета и гаражи, които използват като места за богослужения. Елгандур похвали решението на правителството за проекта. "Изпитвам едновременно радост и нетърпение. Очаквам този проект да се придвижи", каза той. 
			Съпругата на Елгандур, Анна Стаму е гъркиня и също активно участва в Асоциациата на мюсюлманите в Гърция. Двамата се запознават през 2003 г., докато работят като доброволци за оказване на хуманитарна помощ за неправителствената организация "Лекари на света" по време на войната в Ирак. 
			Стаму решава да приеме мюсюлманската религия две години, след като се омъжва за Елгандур. "За това не се оказва натиск. Коранът ни забранява да притискаме когото и да било да стане мюсюлманин", посочва той. Стаму е сред повече от 500 мюсюлмани, които участват в молитвата на открито за ислямския религиозно празник Ейд ал-Адха, организирана от АМГ и проведена пред университета в Атина. 
			Честването на религиозния празник в сърцето на бизнес квартал в Атина се оказа необикновена гледка за страна, където повече от 90% от населението изповядва гръцка православна религия. 
			
Религиозният празник Ейд ал-Адха на 16 ноември. [Ройтерс]
			Държавен служител, на възраст малко над четирийсет, който никога не е виждал мюсюлмански молитвен празник преди, каза, че той го е направил "щастлив", тъй като той смята, че всеки трябва да има правото свободно да изповядва религията си. 
			Около 13 000 мюсюлмани присъстваха на честването на Ейд, проведено на 12 места в голяма Атина. 
			На другa молитва за отбелязване на Ейд, проведена на площад Атики, членове на крайно дясната групировка "Хриси Авги" и някои жители на квартала, се опитаха да попречат на празника, като пуснаха силна музика и хвърляха яйца по коленичилите върху молитвени килимчета правоверни. 
			Елгандур каза, че не е бил съгласен с отбелязването на празника на площад Атики, тъй като е смятал, че това ще увеличи напрежението, възникнало между жителите там и мигрантите, които пристигнаха в атинския район Агиос Панделеймонос през последната година. 
			"Днешната демонстрация на сила от страна на африканските и азиатски мюсюлмани в Атина по случай техния религиозен празник е проблем, по който новият кмет на Атина [Георгиос] Каминис трябва да бъде искрено загрижен", съобщиха гръцките медии, цитирайки говорителя на ултранационалистическата Партия "Народен православен събор" (ЛАОС) Костис Авилалиотис. 
			Атмосферата бе съвсем различна пред университета, казва Елгандур, където много гърци изразиха желанията си към молещете сe. "Имаше един свещеник, който живее в Йерусалим от 40 години, който ме прегърна и ... ми каза, че ни подкрепя. Сега, когато хора като него, които са образовани и цивилизовани, действат по този начин по отношение на нас, ние не се тревожим заради малък брой десни екстремисти", каза той. 
			Той отбеляза, че гръцкият народ "ни прие". 
			
Председателят на ЛАОС Георгиос Карацаферис [Ройтерс]
			Елгандур заяви, че някои политици и екстремистки групи насаждат страхове и расистки нагласи, за да получат политическо преимущество "в опит да убедят някой отчаян младеж, че мигрантите трябва да бъдат обвинявани за [икономическата] криза, която преживява Гърция". 
			"Грък с гимназиално образование няма да отиде да работи като бояджия, пекар, рибар или строителен работник... Всички семейства искат децата им да учат и да си намерят работа в офис. Следователно на практика 90% от преселниците не са отнели нито едно работно място на гърците", обяснява той.. 
			В реч в парламента в деня, в който Папандреу направи съобщението за плановете за строежа на джамията, председателят на ЛАОС Георгиос Карацаферис спомена, онова, което той определи като "шокиращ" доклад за ислямистки екстремизъм в Гърция, според който мнозинството мюсюлмански преселници в страната очевидно не са терористи", "и въпреки това те [фанатичните ислямисти] използват тази разрастваща се общност, за да проникват в обществата", съобщи АНА. 
			Отговаряйки на въпрос, поставен в парламента от Карацаферис, който цитира съобщения в пресата за предполагаема "мобилизация на мюсюлмански екстремистки кръгове в Атина", Папандреу заяви, че "отсъствието на места за богослужения води до създаването на полузаконни места или принуждава вярващите да упражняват религията си навън, което придава на онова, което би трябвало да бъде нормално събитие, вид на бунт или протест", съобщава АНА. 
			 Елгандур каза, че ако Карацаферис или някой друг има информация, свързана с мюсюлмани, трябва да я предаде на полицията. 
			"Ако той обаче не е сигурен, тогава трябва да мълчи, защото е срамно за лидер на политическа партия чрез популизъм да влияе на гърците на улицата, които може да не са добре информирани", каза Елгандур. 
			Той вярва, че Гърция е смятана за различна в сравнение с други западни страни, тъй като никога не е била "окупатор" на други нации. "Гърците, които живеят в различни части на света, живеят в разбирателство с местните хора", обясни той. 
			Той обаче каза, че десни елементи в Гърция се опитват да "създадат климат на омраза, за да внушат на мюсюлманите зад граница, че Гърция малтретира мюсюлманите". 
			"Знаем за техните планове, които бяха осуетени, тъй като ние сме тук. Имиджът на Гърция и нейното население от 11 милиона няма да бъде помрачен от двеста-триста души, които се занимават с този вид дейност", каза Елгандур. 
			Колкото до подкрепата на Папандреу за местата за богослужения за всички хора в Гърция, Елгандур каза, че "това е въпрос на култура. В една цивилизована страна трябва да има места за богослужения за всички вярващи, за всички религии."

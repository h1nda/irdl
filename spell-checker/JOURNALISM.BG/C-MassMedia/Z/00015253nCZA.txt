Децентрализацията в Македония започна
					14/07/2005
					В рамките на процеса на децентрализация в Македония, който официално започна на 1 юли, общинските власти поемат широк спектър от функции, които по-рано бяха възложени на държавата. 
					От Марина Стояновска за Southeast European Times от Скопие -- 14/07/05
 
					 
						
"[Децентрализацията] определено ще бъде всестранен и труден процес, но аз съм убеден, че ще успеем да го осъществим," каза македонският премиер Владо Бучковски. [АФП]
						Децентрализацията в Македония официално започна на 1 юли, когато премиерът Владо Бучковски обеща сътрудничество между централната и местните власти. В резултат на този процес общините ще получат широки компетенции, които по-рано бяха в прерогативите на държавата. 
						Децентрализирана власт означава, че местните кметове и техните екипи ще поемат отговорност за почти всички функции, които преди се изпълняваха от министерствата на финансите, транспорта, труда, образованието и културата. Освен всичко останало, сега местните власти ще издават разрешителни за строеж, ще събират данъци и ще избират директори на основните училища и началници на полицията. 
						"Ние сме изправени пред голям и сериозен процес на реформа, който обхваща не само прехвърлянето на важни компетенции от централно на местно ниво, но и прехвърлянето на около 540 обекта, които преди принадлежаха на държавата, както и на около 30,000 правителствени служители, от централната власт на местните управи," каза Бучковски пред управителния съвет на Сдружението за местно самоуправление (ЗЕЛС) на 1 юли. "Това определено ще бъде всестранен и труден процес, но аз съм убеден, че ще успеем да го осъществим," добави той. 
						Премиерът обеща, че правителството ще предостави помощ за решаване на най-сериозните проблеми, пред които са изправени общините -- бремето на финансовите им дългове. "Знаем, че джиро сметките на много общини са блокирани заради дълговете им, главно към фирми, предоставящи комунални услуги. Заедно с лихвите дългът само към енергийната компания ЕСМ е около 6,72 млн. евро. Надявам се, че ще успеем да освободим общините от бремето на лихвите и ще преструктурираме главницата," каза Бучковски. 
						Председателят на ЗЕЛС Андрей Петров смята, че правителството трябва да помогне на общините, главно за да се справят с финансовите си проблеми, ако иска те да станат ефективни ръководни единици. "Доволен съм от обещанието на правителството да помогне на общините при приемането на първите служители на централното правителство от министрството на транспорта и съобщенията," каза Петров. "Също така постигнахме споразумение с правителството, че една по-справедлива част от ДДС ще отива за общините." 
						Министърът на местното самоуправление Ризван Сулеймани каза, че правителството вече е готово за началото на децентрализацията. "От 42 приети закона 36 са пряко свързани с началната фаза на децентрализацията и остава да се приемат още само две наредби, свързани с прехвърлянето на служители от министерството на транспорта и разпределянето на ДДС," каза Сулеймани. 
						Международните представители в страната приветстваха началото на децентрализацията. "Първата фаза … означава, че започва един нов процес, водещ до по-достъпна местна власт, укрепване на местната демокрация и засилено участие на гражданите в местното управление," се казва в съвместно изявление, подписано от специалния представител на ЕС Михаел Салин, ръководителя на делегацията на ЕС Донато Киарини, изпълняващия длъжността посланик на САЩ в Македония Пол Уолърс, посланика на ОССЕ Карлос Паис и върховния представител на НАТО Денис Блийс.

Осъществява се проект за подобряване на образованието в Албания
					11/07/2006
					Международните финансови институции подпомагат финансирането на проект на стойност 75 млн. щатски долара, предназначен да повиши качеството и ефективността на албанската образователна система.
					От Ерлис Селимай за Southeast European Times от Тирана -- 11/07/06
 
					 
						
Крайният недостиг на учебници и помагала имаше унищожителен ефект върху образованието в Албания, което накара Италия и други страни да предоставят материална помощ. [ПРООН]
						Световната банка подписа миналата седмица споразумение за 15 млн. щатски долара с албанското правителство за финансиране на образователен проект в страната. 20-годишният заем, който ще бъде отпуснат от агенцията за заеми при облекчени условия IDA към Световната банка, ще съфинансира изпълнението на Проекта за качествено и справедливо образование (EEE-P) на стойност 75 млн. щатски долара.
						Другите донори на проекта са Европейската инвестиционна банка и Банката за развитие към Съвета на Европа, които предоставят по 15 млн. щатски долара, както и албанското правителство, което участва с 30 млн. щатски долара. 
						Като част от Националната образователна стратегия на Албания за 2004-2015 г. EEE-P ще служи като пътна карта за стабилизиране на сектора, заявиха от офиса на Световната банка в Албания. "Предвид стремежите на Албания да запази своя растеж, да намали регионалните несъответствия и да се присъедини към ЕС, основното предизвикателство в образователния сектор е да се развият система и институции, които да подготвят завършилите училище да бъдат ефективни на трудовия пазар, да станат активни граждани и да допринесат за засилването на конкурентоспособността на Албания, заяви Банката. 
						EEE-P има четири приоритетни области. Близо 10 млн. щатски долара са предназначени за засилване на лидерството, ръководството и управлението в образователната система. Други 26 млн. щатски долара ще бъдат насочени за подобряване на условията за учене и преподаване, докато за подобряване на образователната инфраструктура са определени 32 млн. щатски долара. Четвъртата област -- подготовката на реформата във висшето образование -- ще получи 7 млн. щатски долара. 
						Усилията за реорганизация на албанското образование започнаха през 1990 г. с предложение за удължаване на задължителното образование от осем на десет години. През следващата година обаче сериозната икономическа и политическа криза в Албания, както и последвалият упадък на обществения ред, потопиха в хаос образователната система. Крайният недостиг на учебници и помагала имаше уищожителен ефект върху работата на училищата, което накара Италия и други страни да осигурят материална помощ.
						През годините много учители се преместиха от селските в градските райони, оставяйки селските училища без персонал и същевременно увеличвайки редиците на безработните в градовете -- общо 2000 учители избягаха от селата. Към края на 90-те години много училища бяха ремонтирани за подобряване на условията на обучение. Повечето подобрения бяха осъществени в големите градове, като Тирана, която страда от пренаселени класни стаи. 
						Обществените и частните училища започнаха да въвеждат компютри, но в много училища все още липсват елементарни материали за лабораторните упражнения. С цел подобряване на системата УНИЦЕФ подкрепя нови стратегии за обучение и преподаване, като интерактивната методика и методиката, ориентирана към детето. Около 200 учители са обучени в тези стратегии, което води до по-добри резултати по математика и четене при 1500 деца с умствени затруднения.

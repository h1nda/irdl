Среща в Брюксел на външните министри от ЕС 
					07/12/2009
					 
						БРЮКСЕЛ, Белгия -- Външните министри от ЕС започват в понеделник (7 декември) среща, на която ще обсъдят предстоящия Европейски съвет и евентуалното разширяване на 27-членния блок. Сърбия се надява да получи решение за размразяване на своето временно търговско споразумение с ЕС след положителния доклад от главния прокурор на Хагския трибунал за военни престъпления, Серж Брамерц. Решението на ЕС зависи от Холандия, която се противопоставя на по-нататъшния интеграционен процес на Сърбия, освен ако тя не докаже, че сътрудничи изцяло по въпросите на военните престъпления. Външните министри също така ще дискутират препоръката на ЕК за започване на присъединителни преговори с Македония и ще обсъдят кандидатурата на Турция за членство в ЕС. Относно Косово се очаква те да насърчат Прищина да засили сътрудничеството си с ЮЛЕКС и да подкрепи усилията на мисията в областта на върховенството на закона и борбата с корупцията и организираната престъпност. (Коха Диторе, Телеграфи, Коха Нет - 07/12/09; Б92, РТС, А1 - 06/12/09)

Външният министър на Сърбия и Черна гора Драшкович каза, че Контактната група не е взела решение за бъдещето на Косово
		10/02/2006
		 
			БЕРЛИН, Германия -- Контактната група не е взела окончателно решение относно бъдещия статут на Косово, каза външният министър на Сърбия и Черна гора Вук Драшкович в четвъртък (9 февруари) след среща с германския си колега Франк-Валтер Щайнмайер. Драшкович каза, че е получил уверения, че решението няма да бъде взето, преди процесът на преговори да приключи по-късно през годината. 
			Други новини -- Сръбският президент Борис Тадич се срещна в четвъртък със специалния пратеник на ЕС Щефан Лене. Тадич отново подчерта, че подкрепя преките преговори като средство за постигане на компромис, който удовлетворява законните интереси на сърбите и албанците, живеещи в Косово.
			Междувременно вътрешният министър на България Румен Петков посети в четвъртък Прищина, където отново потвърди, че страната му подкрепя дългосрочно решение на въпроса за статута, което да укрепи регионалната стабилност. Петков се срещна поотделно с ръководителя на ЮНМИК Сьорен Йесен-Петерсен и със заместник-премиера на Косово Адем Салихай. (Политика, Данас, Победа, Сега - 10/02/06; Б92, Бета, РТС, Уеб сайт на българското правителство, KosovaLive - 09/02/06)

Сърбия разкрива още подробности около убийството на Джинджич
22/04/2003
 
БЕЛГРАД, Сърбия-Черна Гора -- В понеделник (21 април) правителството публикува допълнителна информация около убийсвото на премиера Зоран Джинджич, в която се посочва, че група от 12 души е извършила убийството с логистичната подкрепа на шестима други, включително представители на специалните служби и полицията. Официални представители заявиха, че Милорад Лукович, главатарят на мафиотския клан "Земун", е командвал операцията от Белград. Те добавиха, че двамата представители на специалните служби, Бранислав Безаревич и Тони Гаврич, са били в сградата на правителството малко преди стрелбата, наблюдавайки движението на министър-председателя. Твърди се ,че няколко други екипи са били разположени в района, за да осигурят логистична подкрепа на убийците.
Някои от конспираторите, включително Звездан Йованович, човекът, който призна, че е натиснал спусъка, са принадлежали към полицейския отряд за специални операции, който Лукович е командвал по време на режима на Слободан Милошевич. Според правителството съществуват доказателства, които показват, че са били направени четири неуспешни опита за убийството на Джинджич преди фаталното покушение на 12 март.(АФП- 21/04/03)

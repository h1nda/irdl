Сръбското правителство атакува империята на Карич
					10/03/2006
					Сръбското правителство се подготвя за обявяване на международен търг за продажба на "Мобтел" и неговия лиценз след години на спорове с магната, който бе съосновател на първия мобилен оператор в Сърбия.
					От Душан Косанович за Southeast European Times от Белград - 10/03/06
 
					 
						
Политическата партия на Боголюб Карич спечели подкрепа със своята популистка риторика. [Гети Имиджис]
						След едномесечни преговори сръбското правителство и австрийски консорциум се договориха да основат съвместно дружество на мястото на доставчика на мобилни телефонни услуги "Мобтел". Държавата ще контролира 70 %, а консорциумът, ръководен от Мартин Шлаф, 30 %. 
						Сделката стана след години на спорове около първия мобилен оператор в Сърбия, чиито съоснователи през 1990 г. бяха държавата и магнатът Боголюб Карич, с благословията на бившия югославски президент Слободан Милошевич. 
						След демократичните промени през 2000 г. новото правителство прие закон за данък върху свъхпечалбите, който бе насочен срещу фирмите, близки до режима на Милошевич. По-нататъшни стъпки за търсене на отговорност от магнатите обаче не бяха предприети, докато Карич не основа движението "Силата на Сърбия", политическа партия, чиято популистка риторика бързо спечели силна подкрепа.
						Към края на 2005 г. сръбската съдебна система в крайна сметка започна проверка на злоупотребите, с помоща на които се предполага, че е изградена империята на Карич. Разследването доведе до повдигане на обвинения срещу магната за предполагаемо укриване на данъци на стойност близо 7,7 млн. германски марки между 1999 и 2001 г., финансова измама във връзка с доставките на оборудване от "Ериксон" през 1994 г. и опит за предлагане на подкупи на членове на съпернически партии. 
						Преди разследването Карич и държавата се съдеха в Арбитражния съд в Цюрих, за да уредят спора си по структурата на собствеността на "Мобтел". Усложнявайки нещата още повече, Карич продаде дела си в "Мобтел" на австрийски консорциум. В резултат на това, след като държавата отне лиценза на "Мобтел", решението заплаши да развали отношенията между Белград и Виена. 
						След едномесечни преговори, които Шлаф окачестви като "трудни, но честни", съвместна сръбско-австрийска комисия обяви, че е постигнато споразумение и договореност за оттегляне на всички съдебни искове. 
						"Водещият принцип бе да се избегнат щети за австрийските инвеститори и същевременно да бъдат опазени, доколкото е възможно, интересите на Сърбия," каза сръбският министър на икономиката Предраг Бубало. 
						Сръбското правителство твърди, че търгът за продажбата на "Мобтел" би трябвало да покрие загубите, изчислявани на 700 млн. евро, причинени на държавата от фамилията Карич, докато тя е управлявала мобилния оператор. Заклетият враг на Карич -- финансовият министър Малджан Динкич -- предлага постъпленията от продажбата да се използват за особено необходимите инвестиции в сръбската икономика. 
						"Мобтел" и неговият лиценз ще бъдат обявени за продажба през април. Като основни потенциални кандидати се разглеждат британската "Водафон", испанската "Телефоника", немската "Дойче Телеком" и гръцката компания ОТЕ. 
						Срещу Карич, който избяга от страната, е издадена заповед за арест от Интерпол. От време на време магнатът прави изялвения чрез адвокатите си, твърдейки, че е жертва на политическо преследване, започнато срещу него заради това, че се е превърнал в "най-опасният опонент на управляващата коалиция". Смята се, че той е в Москва -- любимо място за укриващите се от правосъдието сърби. 
						Карич твърди, че ще се завърне в страната, щом събере доказателства за невинността си. Междувременно данъчната администрация започна конфискация на имотите на семейство Карич, които включват 13 вили и 33 апартамента само в Белград.

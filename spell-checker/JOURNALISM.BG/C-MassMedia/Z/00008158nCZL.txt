Луксозни хотели променят облика на гръцката туристическа индустрия
29/08/2003
В атмосфера на несигурност, отразяваща се зле върху повечето икономически отрасли на Гърция, секторът на туризма, изглежда, се развива добре. Тази година бележи спад в приходите на малките хотели на островите, но големите луксозни комплекси процъфтяват.
От Джордж Анагностопулос за Southeast European Times в Атина - 29/08/03
 
 
Големите хотелски вериги се радват на значителен успех в резултат от изграждането на нови блокове на места извън пренаселената Атина, въпреки че по-голямата част от приходите от тези хотели идват само през лятото. Нетърпеливи да скочат на гребена на туристическата вълна, хотелите, които все още не са изградили вериги, бързат сега да го сторят. Почти всички вериги се целят в най-платежоспособните клиенти на пазара.
Грекотел, който оперира с повече от 30 хотела, води колоната. Компанията е инвестирала в четири нови обекта, включително Грекотел Кос Империал Таласо в източната част на остров Кос. Изграждането на хотела струва 40 млн. евро. Той разполага с 328 луксозни стаи, модерен балнеоцентър, басейни на открито с обща площ 4 кв.км., отопляван басейн на закрито, развлекателен басейн за деца с пиратски кораб, ресторанти, барове, конферентен център за 400 души, тенис кортове, фитнес салон и съоръжения за водни спортове. Всички апартаменти и бунгала гледат към Егейско море.
В Сунио, недалеч от Атина, Грекотел е инвестирала в амфитеатрален хотел, който предлага 164 стаи и 22 апартамента, бар във фоайето, снек бар край басейна и "интернет кът". Също край столицата е новият хотел на Дивани, Аполон Палас и Спа в Кавури. В него се намира най-големият минерално-балнеоложки център на Гърция с общо тридесет рехабилитационни дейности, където клиентите могат да се наслаждават на масажи и джет душове, както и да практикуват аеробика. Грекотел Олимпия Ривиера в Килини междувременно предлага 1300 легла на място, известно със своите естествени лечебни извори.
Още един луксозен хотел бе току що реконструиран за 29 млн.евро в Елунда, Крит. На площ от 75 кв.км. Блу Палас има собствен плаж с широчина повече от 200 м., като 80 от неговите 165 стаи имат собствен басейн. Освен пет ресторанта, три бара, тенис кортове и обширни съоръжения за водни спортове, хотелът предлага панорамен лифт за отвеждане на гостите директно до плажа, като и електромобили за движение в района.
Туристическата индустрия се разраства и в Халкидики, където се изграждат два нови хотела. Егеан Мелатрон е разположен край Калитеа и има 153 стаи с всички очаквани удобства. Астериас Суитс, комплекс, изграден в нискоетажен вилообразен стил, предлага апартаменти с джакузи, сателитна телевизия и ДВД/ компакт-диск плейър.
Макар че строителството на хотели се извършва извън градските райони, нови луксозни хотели изникват и в големите градове. Например Грекотел току-що започна строителството на нов хотел на стойност 13 млн евро. в Лариса, столицата на Тесалия. Солун ще се сдобие с нова луксозен комплекс на площ 25 кв.км. близо до летището.
Най-скъпият отделен хотел е Лайф Галери, хотел за бизнесмени, собственост на компанията Мамидакис. Изграден в северния атински квартал Екали на стойност 4 млрд. евро, той предлага ниво на услуги, съответстващо на цените на стаите, започващи от 600 евро нагоре на нощ.

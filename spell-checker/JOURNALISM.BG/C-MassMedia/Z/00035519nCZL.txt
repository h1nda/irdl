Външният министър на Косово Хюсени: „Променете Резолюция 1244 на Съвета за сигурност на ООН”
					03/08/2010
					 
						НЮ ЙОРК, Съединени щати -- Външният министър на Косово Скендер Хюсени призова Съвета за сигурност на ООН да промени Резолюция 1244 за Косово. „Искането ни се основава на огромните промени в ситуацията, настъпили след обявяването на независимостта и мнението на Международния съд (МС)”, каза Хюсени след среща с генералния секретар на ООН Бан Ки Мун в понеделник (2 август). Бан каза, че резолюцията трябва да бъде обсъдена в Съвета за сигурност на ООН, който ще се събере във вторник, за да разгледа редовния тримесечен доклад за Косово. Очаква се дебатът да се фокусира върху решението на МС. 
						Други новини -- На заседание в понеделник в Мека, Саудитска Арабия, Организацията Ислямска конференция (ОИК) призова всички държави да признаят Косово. ОИК призова и за подкрепа за икономическото възстановяване на страната. Косовският шарже д'афер в Саудитска Арабия, Реджеп Боя, каза, че участниците единодушно са подкрепили искането на външното министерство на Косово за признаване на страната. (Зери, Коха Диторе, Експрес - 03/08/10; Koha.Net, РТК, Кохавижън - 02/08/10)

На фона на протестите гръцкият премиер Папандреу ще поиска вот на доверие за новия кабинет
					16/06/2011
					В допълнение към проблемите, произтичащи от огромния дълг, Гърция изглежда върви и към политическа криза.
					(Ройтерс, АП, Блумбърг, ЮПИ, Би Би Си, Индипендънт, eKathimerini - 16/06/11; AНA-MПA, eKathimerini, Ройтерс, АФП, Би Би Си, ДПА, Блумбърг, Гласът на Америка, РСЕ/РС - 15/06/11)
 
					 
						
Полицията усмирява протестиращите с помощта на сълзотворен газ пред сградата на парламента в Атина. [Ройтерс]
						Очаква се премиерът Георгиос Папандреу да представи в четвъртък (16 юни) новото правителство и да поиска вот на доверие за него през следващите дни, като същевременно се надява да получи подкрепа за план от мерки за строги икономии, целящ да предотврати изпадането на страната в неплатежоспособност. 
						Той обяви решението си за сформиране на нов кабинет в края на ден, изпълнен с догадки и бурни протести в сряда в Атина, и след провала на преговорите за коалиционно правителство между управляващата ПАСОК и основната опозиционна "Нова демокрация" (НД). 
						"Нашето правителство самоотвержено води борбата за спасяването на страната ни през последните 20 месеца," каза Папандреу. "Поехме чужди грехове на плещите си." 
						През май миналата година Гърция договори спасителен пакет от 110 милиарда евро от ЕС и МВФ, като в замяна прие да предприеме редица непопулярни реформи за предотвратяване на изпадането на страната в неплатежоспособност с дълг, който по онова време възлизаше на над 215 милиарда евро. 
						Държавният дълг на Гърция обаче оттогава нарасна на 340 милиарда евро. Нейният бюджетен дефицит неотдавна бе коригиран на 10,5 % от БВП, много над целевите 7,5 %, залегнали в спасителната програма. 
						МВФ, Европейската комисия (ЕК) и Европейската централна банка (ЕЦБ), които следят напредъка на страната в прилагането на предписаните реформи, заявиха в началото на юни, че ще са необходими по-нататъшни мерки за строги икономии за изпълнението на целите на спасителното споразумение. 
						Междувременно доходността по 10-годишните облигации на Гърция нарасна повече от два пъти от май 2010 г., достигайки рекордните 18,4 % в сряда, когато представители на еврозоната привършиха продължилите повече от шест часа преговори по втория спасителен план, без да постигнат консенсус. 
						За да гарантира новото споразумение за финансиране, което според съобщенията може да достигне 120 милиарда евро, правителството на Папандреу одобри нова средносрочна програма за мерки и реформи и я внесе за одобрение в парламента миналата седмица. 
						Мерките обхващат периода 2012-2015 г. и предвиждат значително съкращаване на работни места в публичния сектор, повишения на данъците и по-нататъшно свиване на разходите, както и приватизационен план за 50 милиарда евро. Правителството се надява, че програмата ще спомогне за запълване на недостига от около 30 милиарда евро за следващата година. 
						Много гърци, включително и някои членове на ПАСОК, се противопоставят ожесточено на новия план. Хиляди се включиха в общата стачка в сряда, а протестиращите в Атина се опитаха да барикадират парламента и да попречат на депутатите да влязат вътре. 
						Митингът прерасна в насилие, когато демонстрантите започнаха да хвърлят камъни и петролни бомби, да чупят прозорци и да влизат в стълкновения с полицията, която използва сълзотворен газ и зашеметяващи гранати срещу нарушителите на реда. Протестът остави близо 50 души ранени, между които 36 полицейски служители. 
						След съобщението на Папандреу за сформиране на нов кабинет двама депутати от неговата партия, включително бившият министър на обществения ред Йоргос Флоридис, подадоха оставки, нанасяйки нов удар срещу премиера.

Изглежда „Ал Кайда” стои зад престрелката пред американското консулство в Истанбул
					10/07/2008
					Въоръжени мъже нападнаха американското консулство в Истанбул, предизвиквайки смъртоносна престрелка, в която загинаха трима от нападателите и трима полицейски служители.
					От Ахмет Гьормез за Southeast European Times от Истанбул -- 10/07/08
 
					 
						
Турски съдебен експерт проучва местопроизшествието пред американското консулство в Истанбул след нападението в сряда (9 юли). [Гети Имиджис]
						Въоръжените нападатели, заподозрени във връзки с „Ал Кайда”, са открили огън около 11 ч. в сряда (9 юли) по полицейската будка пред американското консулство в Истанбул. Турските полицаи, охраняващи мисията, отвърнали на стрелбата, а на помощ им се притекли и двама пътни полицаи. Тези двама полицаи и един служител на охраната са загинали. Полицията е убила трима от въоръжените нападатели при престрелката, която според съобщенията е траяла към пет-шест минути. 
						Валията на Истанбул Муамер Гюлер заяви, че нападателите са били четирима. Ответният огън от страна на полицията е убил трима от тях, но четвъртият е успял да избяга в сив автомобил. Гюлер заяви, че двама от тримата убити нападатели са турски граждани, а самоличността на третия все още не е установена. 
						Гюлер уточни, че входът на сградата, който е бил взет на прицел, е бил за подаване на заявления за визи, и каза, че поради строгите мерки за сигурност терористите са нападнали със съзнанието, че няма да могат да влязат. 
						Турската полиция подозира, че „Ал Кайда” е замесена в нападението, предадоха турските медии. Според всекидневника „Сабах” тримата нападатели са имали връзка с афганистанския клон на „Ал Кайда”, който доби печална известност с взривяването на бомби във влакове в Мадрид през 2004 г. 
						Турският всекидневник „Милиет” предаде, че нападателите вероятно са възнамерявали да се измъкнат бързо, но двамата пътни полицаи са им препречили пътя на бягство и са предопределили края им, като са се притекли на помощ на охраната.
						Според кореспондента на информационната агенция „Доган” Гьокхан Данаджъ, който гледал видеозапис от камерата на охраната, терористите са се появили от паркинг близо до консулството. Те изскочили от автомобила си, стреляли по пътните полицаи и пробягали 50 м до полицейската будка. 
						Очевидецът Енис Йълмаз каза: „Видяхме една кола да се движи, след това чухме, че се стреля." Друг очевидец, Хюсеин Тюзмен, каза: "От страх скочих в един хладилник." 
						Турското външно министерство остро осъди нападението. Според съобщенията Анкара е засилила мерките за сигурност за мисиите на САЩ в страната и техния персонал. 
						Американският посланик в Турция Рос Уилсън заклейми „очевидния терористичен акт”, насочен срещу Съединените щати. 
						"Хората, които загубиха живота си, са турски граждани и ние сме много натъжени от това,” каза пред репортери Рос Уилсън в Анкара. „Ние няма да бъдем възпрени по никакъв начин от терористи, които целят да ударят нас и американо-турските отношения." 
						"Турската полиция реагира бързо и ефикасно. Ние сме й особено благодарни за работата, която тя върши, за да защити официалните американски правителствени учреждения тук,” каза Уилсън. „Разбира се, сега е неподходящо да спекулираме кой може да е бил извършителят и защо ... Нашите страни ще се изправят заедно срещу това, както сме правили в миналото.” 
						Очаква се държавният секретар на САЩ Кондолиза Райс да се срещне с турския външен министър Али Бабджан във връзка с нападението. 
						"Очевидно преди всичко Съединените щати дълбоко съжаляват за загубата на човешки живот и ние отправяме съболезнованията си към семействата на загиналите,” каза Райс в сряда. „Знам, че някои полицаи са сред загиналите, и ние оценяваме високо несъмнено много бързата и уместна реакция на правителството да се опита да се справи със ситуацията със сигурността пред нашето консулство." 
						Въпреки спекулациите турският премиер Реджеп Тайип Ердоган отпътува в сряда на официално посещение в Ирак. До последния момент не беше сигурно дали Ердоган ще отпътува – по-рано държавният министър Бешир Аталай обяви, че разследването на нападението и необходимостта от присъствието му на погребенията на полицаите ще възпрепятстват Ердоган от посещението му в Ирак. 
						В Багдат се очаква Ердоган да се срещне с висши иракски представители, включително с президента Джалал Талабани и премиера Нури ал Малики.

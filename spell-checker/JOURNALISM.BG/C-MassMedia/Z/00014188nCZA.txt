Анализатори очакват, че ще бъдат прехвърлени хора от екипа на Младич за решаването на загадката около Сребреница 
					11/04/2005
					Според някои анализатори предстоящите процеси срещу някои от най-близките съратници на Ратко Младич, които бяха прехвърлени в Хага през последните няколко месеца, могат да дадат отговори на някои важни въпроси, касаещи клането в Сребреница през 1995 г. 
					(Блич - 11/04/05; Би Би Си мониторинг, Фена, Радио Б92 - 10/04/05; АП - 09/04/05; Ройтерс, Би Би Си, Institute for War and Peace Reporting - 08/04/05)
 
					 
						
Укриващият се обвиняем във военни престъпления Ратко Младич вероятно се намира във военно поделение на север от Белград, твърди сараевски всекидевник. [AFP]
						Почти едно десетилетие след клането от юли 1995 г. на повече от 7 000 мъже и момчета мюсюлмани поне два въпроса - кой и кога е взел решението за клането, остават засега без отговор. Предстоящите процеси срещу няколко от най-близките съратници на военновременния босненско-сръбски командир Ратко Младич могат да помогнат за откриване на последните блокчета от "пъзела" Сребреница, съобщи в петък (8 април) &lt;I&gt;Institute for War and Peace Reporting (IWPR) &lt;/I&gt;. 
						Бившият началник на службата за сигурност на босненско-сръбската армия (VRS) Любиша Беара, за когото се твърди,че е бил дясната ръка на Младич, бе екстрадиран за Международния наказателен трибунал за бивша Югославия (МНТБЮ) през октомври 2004 г. Шестима други, обвинени във военни престъпления във връзка с клането в Сребреница, бяха също така екстрадирани в Хага: Милан Гверо, бивш политически офицер в VRS и неофициален говорител на Младич, както и трима бивши члена на бригадата "Зворник" от VRS -- Винко Пандурович, Драго Николич и Милорад Тръбич. Двама други - бившият офицер от главния щаб на VRS Радивое Милетич и бившият генерал от военната полиция Любомир Боровчанин, се намират вече в центъра за задържане към МНТБЮ.
						Сръбската полиция съобщи в петък, че Вуядин Попович, бивш помощник командир по сигурността на корпуса "Дрина" към VRS, ще бъде прехвърлен в Хага тази седмица. 
						В допълнение към другите пунктове на обвинението във военни престъпления, предявени срещу тях, Беара, Пандуревич, Николич и Попович са обвинени в геноцид и съучастие в геноцид. Боровчанин също така е обвинен в съучастие в геноцид. Подобно на Гверо и Милетич, срещу него са предявени обвинения по четири пункта в престъпления срещу човечеството, както и по един пункт за нарушение на законите или обичаите за водене на война. 
						Беара и Гверо пледираха невинни по всички предявени обвинения, докато онези, които вече се явиха пред съдиите от ООН, използваха правото си да отложат заявлението за своята вина или невинност с 30 дни. 
						Прехвърлянето на Боровчанин и Беара може да се окаже особено важно, заяви пред IWPR д-р Ян Вилем Хониг, старши преподавател по военни изследвания в лондонския Кингс Колидж. 
						"Те са ключовите играчи, котио осигуряват връзката между редовните армейски единици на VRS и може би, по подразбиране, с бившия босненско-сръбски президент Радован Караджич," заяви Хониг, който е и съавтор на книгата "Сребреница: хроника на едно военно престъпление."
						Цитирайки източник от разузнавателната агенция на Босна и Херцеговина (БиХ), сараевският всекидневник Dnevni Avaz съобщи в събота, че Младич понастоящем се намира във военното поделение Панчево, североизточно от Белград. Той е пристигнал там наскоро, след като се е крил в околностите на Никшич, Черна Гора. Според съобщението трима души, вкл. действащ армейски офицер, го охраняват. Източникът посочва, че именно пристигането на Младич в Панчево е накарало външният министър на Сърбия-Черна Гора Вук Драшкович да направи остри коментари миналата седмица, когато той обвини сръбската разузнавателна служба, че разперва чадър над Младич. 
						С наближаването на 10-та годишнина от клането в Сребреница, което често пъти се определя като най-ужасното зверство в европейската история след края на Втората световна война, Сърбия и сръбската автономна област в БиХ, Република Сръбска, са подложени на растящ международен натиск да арестуват и предадат укриващия се обвиняем.

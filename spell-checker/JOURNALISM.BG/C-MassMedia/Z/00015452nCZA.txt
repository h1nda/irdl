Нова въжена линия ще намали времето за пътуване и ще даде тласък на туризма
					02/08/2005
					Благодарение на нова въжена линия, която ще обслужва посетителите на националния парк "Дайти планина", те ще могат да стигнат до там от Тирана за 13 минути, наслаждавайки се на прекрасна панорамна гледка.
					От Ерлис Селимай за Southeast European Times от Тирана – 02/08/05
 
					 
						
Новата въжена линия свързва предградията на Тирана с планината Дайти. [Ерлис Селимай]
						Нова въжена линия, пусната в експлоатация в края на юли, свързва предградията на Тирана с планината Дайти, източно от столицата. Тринадесет минутното пътуване е алтернатива на автомобилния транспорт, който отнема средно около час. Освен това от лифта се разкрива поразително красив панорамен изглед на града и обграждащите го планини. 
						 Кметът на Тирана Еди Рама бе гост на церемонията по откриването на 28 юли, посетена и от високопоставеи представители на правителството и членове на дипломатическия корпус. Очаква се услугата, наречена "Дайти експрес", да повиши броя на туристите, особено през зимния сезон.
						Хоризонталната дължина на въжената линия е 4 182 м. Тя се движи със скорост от 0,3 до 6 м/сек и има капацитет за превоз на 360 пътници на час. Пасажерите се разпределят в 21 остъклени гондоли срещу билет от 4 евро.
						Изграждането на въжената линия, което е една от първите подобни инвестиции в Албания, започна през април 2003 г. Проектът бе изготвен съвместно от Института за проучвания и прогнози за развитие на горския фонд, австрийски партньори и "Италиано-албанската банка", а изпълнението е на австрийската компания "Допелмайер". Общата инвестиция достигна 6,5 млн. евро.
						 В миналото въжени лифтове в Албания се използваха само за превоз на товари и никога за туристи. Според специалистите услугата не само ще увеличи посещаемостта на планината Дайти заради по-краткто време за пътуване, но и ще спомогне за опазването й от замърсяване.
						Планината Дайти (висока 1612 м) е национален парк с два вида средиземноморска горска растителност и ясно очертани граници между дъбовите и буковите гори. Тя предлага многобройни възможности за целогодишен отдих и екскурзии. По склоновете на планината има големи райони с девствена природа, а също и специализриани услуги, като хотели, туристически комплекси и ресторанти.

САЩ планират стратегия за решаване на проблема около бъдещия статут на Косово 
					18/05/2005
					 
						ВАШИНГТОН, САЩ -- САЩ планират нова стратегия за определяне на бъдещия статут на Косово. Говорителят на Държавния департамент Ричард Баучър каза, че стратегията ще бъде "в съответствие с целите за засилване на регионалната стабилност и защитата на правата на всички граждани на Косово, вкл. на сръбското малцинство." Държавният подсекретар по политическите въпроси Никълъс Бърнс ще обсъди американския план в сряда (18 май) с Комитета на Камарата на представителите по международните отношения, допълни говорителят. ООН ще направи това лято преглед на напредъка на Косово при постигане на стандартите за демокрация и многоетнически характер на провинцията. "Ако този преглед е положителен, международната общност ще стартира дипломатически процес за определяне на бъдещия статут на Косово," каза Баучър. 
						Междувременно гостуващият испански външен министър Мигел Анхел Моратинос даде висока оценка на инициативата на сръбското правителство за диалог с Прищина. Той каза, че по време на среща със сръбския президент Борис Тадич, последният е изразил готовност да се срещне със своя албански колега Ибрахим Ругова. (Политика - 18/05/05; Бета, AП - 17/05/05)

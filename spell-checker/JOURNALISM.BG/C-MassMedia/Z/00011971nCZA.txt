Процесът за убийството на Джинджич може да се отложи 
					14/09/2004
					Техническа грешка от страна на сръбските власти може да доведе до отлагане на процеса срещу лицата, обвинени за убийството на премиера Зоран Джинджич.
					От Давор Коникушич за Southеast Europеan Times в Белград - 14/09/04
 
					 
						
Процесът във връзка с убийството на сръбския премиер Зоран Джинджич (на снимка от 2002 г.) може да се отложи. [Фото архив]
						Процесът във връзка с убийството през март 2003 г. на премиера Зоран Джинджич може би ще трябва да се отложи , за да се даде на един от заподозрените, Деян "Бъгси" Миленкович, време за подготовка на неговата защита. Неотдавна Миленкович бе прехвърлен от Гърция в Сърбия, но процедурата по екстрадирането бе забавена поради грешка, допусната от сръбските власти. Понастоящем Белградският окръжен съд изслушва показания на свидетели относно Милорад "Легия" Улемек, който се счита за главния заподозрян по случая.
						" Бяхме изненадани и допуснахме техническа грешка, тъй като не представихме доказателстгва, че статутът на ограниченията е все още в сила по отношение на престъпни деяния," каза министърът на правосъдието Зоран Стойкович. "По тази причина екстрадицията на "Бъгси" се проточи. Много е вероятно да бъде поискано отлагане на процеса с оглед подготовката на защитата. "
						Изпълнителният директор на Югославския комитет на адвокати за човешки права, Милан Симич бе сред първите, които реагираха на това развитие. 
						"Това ще има преди всичко директно въздействие, изразяващо се в допълнително забавяне на самия процес. Сега, след като приключи изложението на защитата на Улемек, Миленкович ще има възможност да отговори на обвиненията, т.е. да представи защитата си, след което председателят на съдебния състав ще може да вземе решение относно продължаването на процеса," посочи Симич в изявление за сръбските медии. 
						В същото време, добави Симич, появата на Миленкович може да хвърли още светлина върху предходни покушения срещу Джинджич. Седмици преди убийството колата на премиера едва не бе ударена от камион, вероятно управляван от Миленкович, който впоследствие бе арестуван и хвърлен в затвора. Четвърти общински съд обаче го пусна на свобода след два дни, постановявайки, че няма правно основание за по-натаъшното му задържане под стража. Седемнадесет месеца по-късно той бе арестуван в Солун. Полицейски документи сочат, че той е бил член на престъпния клан "Сърчин", свързван с кражби на автомобили, трафик на наркотици, цигари и петрол, както и с няколко въоръжени конфликта в подземния свят. 
						Арестът на Миленкович фокусира вниманието върху един продължаващ проблем, който спъва разследването на криминални мрежи в региона: липсата на ефективен паспортен контрол. Улемек, предполагаемият автор на заговора срещу Джинджич, е пътувал две години с неиздаден хърватски паспорт, един от стоте, които бяха откраднати през 1999 г. от хърватското консулство в Мостар, Босна и Херцеговина. Той е пътувал до шест различни страни, преминавайки през паспортен контрол цели 26 пъти, преди да бъде арестуван в Белград през май тази година. 
						След ареста на Миленкович Интерпол излезе с предупреждение относно нуждата от по-добър паспортен контрол, допълвайки , че това представлява едно от слабите звена на войната срещу тероризма. "Това, което ме шокира, е колко малко държави проверяват дали даден паспорт е откраднат," каза Генералният секретар на Интерпол Роналд Ноубъл.

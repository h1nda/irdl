ЮНМИК без повече гумени куршуми
					09/07/2007
					ЮНМИК забрани употребата на гумени куршуми от военнослужещите си, след като двама души загинаха при размирици по-рано тази година. 
					От Блерта Фоничи-Кабаши за Southeast European Times от Прищина – 09/07/07
 
					 
						
Служители на ЮНМИК ще се въздържат от използването на гумени куршуми при изпълнение на мироподдържащите си задължения. [Гети Имиджис] 
						Комисарят на полицията на ЮНМИК Ричард Монк каза миналата седмица, че гумени куршуми вече няма да се използват от полицейските служители на ЮНМИК. Забраната бе наложена, след като двама албанци от групата "Ветендосе" бяха убити при инцидент, в който миротворците от ООН стреляха с гумени куршуми. 
						"Полицията трябва да се въздържа, доколкото е възможно, от употребата на сила, когато е изправена пред опасност," каза Монк на 3 юли, докато обявяваше новия протокол. 
						Румънските служители, участвали във февруарския инцидент, няма да бъдат съдени и бяха изтеглени от мисията от своето правителство, с което предизвикаха критиката на правителството на провинцията. "Правителството споделя загрижеността на косовските граждани във връзка с напускането на ЮНМИК от румънските полицаи, но се чувства безпомощно да направи каквото и да било," каза говорител на косовския премиер Агим Чеку. 
						Според Монк румънското правителство трябва да реши какви действия да предприеме. "Но аз все пак смятам, че ще мине известно време, преди румънският полицейски отряд да си възвърне доверието, което имаше преди този инцидент." 
						Разследване на смъртните случаи от ООН заключи, че румънските полицаи, служещи в мисията на ООН, са отговорни за "ненужните и предотвратими" жертви, когато са стреляли от близко разстояние с гумени куршуми, италианско производство. Куршумите са били произведени през 1991 г. и са имали срок на годност три години. В полицейския доклад по случая се казва, че с годините те "вероятно са се втвърдили". 
						Смъртните случаи станаха причина за оставките на косовския вътрешен министър и на полицейския комисар на ООН в провинцията. Монк пое длъжността в началото на март. 
						Независимо от констатациите на разследването забраната може да постави полицията на ЮНМИК в трудно положение. Усилията на ООН да овладее насилието и беззаконието посредством програми за доброволно предаване на оръжие не се увенчаха с успех. В една от тези програми миналата година бяха предадени едва 1 200 оръжия, повечето от които стари и негодни за употреба. Сега ще възникне парадоксът, че международната полиция, която има за задача да опазва реда, ще е невъоръжена, а фанатизирани и полувоенни елементи пазят своето оръжие. 
						По време на бунтовете през март 2004 г. "5 000 - 6 000 нарушители на обществения ред се бяха заредили с големи количества "коктейли Молотов", подготвени предварително. [Те имаха] AK-47, тежки картечници, ръчни гранати, пистолети, ловни пушки, селскостопански инструменти, ножове, камъни, каквото си помислите. На нас ни беше наредено да не стреляме," каза пред местната преса един войник от ЮНМИК. "Командирът на операцията смяташе, че ще можем да респектираме тълпата само с присъствието си." 
						Запитан какво ще стане, ако страните, които имат контингенти в Косово, не премахнат гумените куршуми от полицейското си въоръжение, Монк каза, че "може да е проблем на съответната страна дали ще ги премахне, или не, но аз имам правомощията да забраня използването или носенето им. Тези оръжия няма да се използват в Косово." 
						Монк изрази увереност, че ЕС ще подкрепи позицията му по въпроса. "Много от препоръките, които направих, [са] стандартизирани в рамките на ЕС."

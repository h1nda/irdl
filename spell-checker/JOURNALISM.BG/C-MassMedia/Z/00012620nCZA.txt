ЕК представи стратегията за присъединяване на Хърватия 
					12/11/2004
					Напредъкът на Хърватия в преговорите за присъединяване зависи от продължаването на реформите и изпълнението на международните задължения, се казва в документ, публикуван неотдавна от Европейската комисия.
					От Миранда Новак за Southeast European Times от Загреб – 12/11/04
 
					 
						
Председателят на Европейската комисия Романо Проди (вдясно) посреща хърватския премиер Иво Санадер в Брюксел. [АФП]
						След положителния доклад, който даде зелена светлина на Хърватия за започване на преговори за присъединяване към ЕС, Европейската комисия публикува Стратегия за присъединяването на страната. 
						Документът, представен миналия месец в Брюксел от председателя на Европейската комисия (EК) Романо Проди, посочва, че напредъкът на преговорите за присъединяване -- които се очаква да започнат догодина -- ще зависи изключително от "продължаването на политическите реформи в страната и изпълнението на международните й задължения". 
						Стратегията за Хърватия много прилича на стратегиите, изготвени за най-новите членове на ЕС, но тя включва и нещо съвсем ново -- а именно условие, позволяващо преговорите да бъдат преустановени, ако Хърватия "редовно и сериозно нарушава принципите на свобода, демокрация, спазване на човешките права и основни свободи, както и на върховенството на закона, на които се основава съюзът". 
						Подобна клауза бе включена и в други документи, публикувани от ЕК относно напредъка на Румъния и България към членство в ЕС. 
						Новият документ предизвика предположения относно датата на започване на преговорите. "Очакваме [преговорите да започнат] през първите месеци на годината, макар все още да нямаме точна дата", каза хърватският премиер Иво Санадер. 
						Жак Вюненбюрже, ръководител на представителството на ЕК в Загреб, се съгласи, че най-вероятно преговорите ще започнат в началото на 2005 г., като добави, че формално те няма да се водят с ЕК, а със страните членки на съюза. 
						Стратегията за присъединяване включва три основни елемента: сътрудничество с Трибунала на ООН за военни престъпления, права на малцинствата и завръщане на бежанците, и съдебна реформа и борба с корупцията. "Към Хърватия ще се прилагат същите критерии от Копенхаген, които се прилагаха и към другите страни кандидатки", каза Вюненбюрже. 
						В началото на следващата есен ЕК ще започне да публикува редовни годишни доклади за напредъка на Хърватия, както се правеше и за бившите страни кандидатки. 
						"Периодът на преговори с ЕС ще бъде изключително важен, тъй като той до голяма степен ще определи бъдещето на Хърватия и на нейното международно положение", каза Санадер. "Затова сме заинтересувани да постигнем възможно най-добрите резултати от преговорите за Хърватия, за нашите граждани, за нашите деца и за бъдещите поколения, които ще се радват на всички облаги от пълноправното членство в ЕС." 
						Заедно със статута на официална страна кандидатка Хърватия получи и достъп до предприсъединителните фондове на ЕС. През следващите две години по предложение на ЕК Хърватия трябва да получи 245 млн. евро по три програми -- ФАР, ИСПА и САПАРД. Догодина ще бъдат предоставени 105 млн. евро. През 2006 г. Хърватия ще има достъп до 140 млн. евро от фондовете.

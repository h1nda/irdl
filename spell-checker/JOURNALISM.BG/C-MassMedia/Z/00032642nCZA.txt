Лидерите на САЩ и Турция обсъдиха ядрената програма на Иран 
					08/12/2009
					Иранската ядрена програма, Афганистан и борбата срещу тероризма бяха сред темите, засегнати от двамата лидери.
					(AП, Блумбърг, Заман, РСЕ/РС, Фамагуста Газет - 08/12/09; Ройтерс, АФП, ДПА, Уошингтън Поуст, Уол Стрийт Джърнъл, Би Би Си, РСЕ/РС, Гласът на Америка - 07/12/09) 
 
					 
						
Президентът на САЩ, Барак Обама (вдясно) се срещна в понеделник (7 декември) с турския премиер Реджеп Тайип Ердоган във Вашингтон. [Гети Имиджис]
						Президентът на САЩ, Барак Обама и турският премиер Реджеп Тайип Ердоган бяха единодушни в понеделник (7 декември), че иранската ядрена програма е един от най-важните въпроси в дневния им ред, но бяха на различни мнения за това как трябва да се подходи към проблема. 
						По време на разговори с шест от най-големите световни сили на 1 октомври Иран прие по принцип споразумение, в което страната се призовава да изпраща слабообогатен уран в чужбина за преработката му в ядрено гориво, но след това се отметна от договореността. 
						Иранският президент Махмуд Ахмадинеджад каза неотдавна, че няма да води повече преговори със Запада по този въпрос и че Техеран възнамерява да построи още десет завода за обогатяване на уран. Иран бе предупреден да приеме споразумението, сключено с посредничеството на Международната агенция по атомна енергия до края на годината, или да очаква допълнителни санкции от ООН. 
						"Посочих на премиера колко е важно да се реши въпросът за ядрения потенциал на Иран по начин, който да позволява на Иран да преследва добиването на ядрена енергия за мирни цели, но и да дава гаранции, че страната ще се придържа към международните правила и норми," каза Обама след срещата си с Ердоган. "Турция може да изиграе важна роля в опитите да се насочи Иран в тази посока." 
						Турция е готова да направи всичко по силите си за постигане на "дипломатическо решение" на спора по ядрената програма на Иран, каза Ердоган. 
						Той заяви по-късно пред репортери, че страната му, която понастоящем има място в 15-членния Съвет за сигурност на ООН, "може да играе ролята на преговарящ или на посредник," но отхвърли необходимостта от нови санкции срещу Иран. 
						"Докато Иран желае да увеличава ядрения си потенциал за граждански цели или за мирни цели, ние никога няма да подходим негативно към такова искане," каза Ердоган. Но той подчерта също така, че Турция "не иска да има страна в региона, която притежава ядрени оръжия, и искаме страните в нашия регион, които притежават ядрени оръжия, да ги унищожат". 
						Усилията на НАТО в Афганистан бяха друг въпрос от взаимен интерес. 
						"Благодарих на премиера Ердоган и на турския народ за техния изключителен принос към стабилизирането на Афганистан," каза Обама. Турция, която е изпратила 1 700 военнослужещи от небойни части в международните сили под командването на НАТО, пое миналия месец командването на мироподдържащите операции в Кабул. Ердоган каза, че страната му би могла да обучава годишно по 12 батальона на афганистанската армия и че ще предостави финансови ресурси за възстановителни работи. 
						Борбата срещу тероризма, включително начините за засилване на сътрудничеството между Вашингтон и Анкара в техните съвместни усилия срещу сепаратистката Кюрдска работническа партия (ПКК), също бе тема на разговорите. 
						"Отново потвърдихме общия си ангажимент за унищожаване на терористичната дейност, независимо къде се случва тя," каза Обама. "Аз изказах съболезнования на премиера и на турския народ за неотдавнашното терористично нападение, извършено там, и обещах подкрепата на САЩ в усилията за изправяне на виновниците за това насилие пред съда." 
						При нападение в понеделник загинаха седем турски войници, патрулиращи в източния регион Токат, където действат както ПКК, така и леви екстремисти.

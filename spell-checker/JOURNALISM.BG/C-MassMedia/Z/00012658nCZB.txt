Баскетболът събира заедно бившите югославски републики
					14/11/2004
					Босна и Херцеговина (БиХ), Хърватия, Сърбия-Черна гора и Словения обмислят въпроса дали да не кандидатстват за съвместно домакинство на Световното първенство по баскетбол през 2010 г. Инициативата, предложена от сръбския президент Борис Тадич, привлича широк интерес и много хора смятат, че това може да засили отношенията между бившите югославски републики и да подобри международния имидж на региона. Въпреки, че бивша Югославия бе международна баскетболна сила, наследилите я независимите страни бяха затруднени от липсата на средства. Привържениците на предложението казват, че работейки заедно, четирите страни могат да постигнат резултати, каквито не биха могли да постигнат поотдeлно. 
					От Душан Косанович за Southeast European Times от Белград - 15/11/04
 
					 
						
[Фото илюстрация на SETimes]
						Предложението за съвместно домакинство на световното първенство по баскетбол през 2010 г. от Босна и Херцеговина (БиХ), Хърватия, Сърбия-Черна гора и Словения привлича широк интерес. Канцеларията на сръбския президент Борис Тадич издигна тази инициатива, след като стана ясно, че Белград, който през септември официално представи кандидатурата си за домакинство на събитието, има малки шансове при съперници като Франция и Турция, чиито предложения са финансово по-силни. 
						Пропагандатор на идеята е съветникът на Тадич по въпросите на спорта Борислав Станкович - бивш генерален секретар на Международната баскетболна асоциация (ФИБА) и дългогодишна знаменитост на организацията. Реакцията на сръбската общественост е масово положителна. Много хора смятат, че инициативата ще бъде привлекателна за администрациите в Брюксел и Вашингтон, поради потенциала й да подобри двустранните отношения между бившите югославски републики. 
						През октомври президентите на баскетболните асоциации на четирите страни проведоха първа среща в Белград. Според съобщение в белградския всекидневник Политика, не е имало разногласия между представителите на отделните страни, които са изразили общото мнение, че всяка една от страните ще получи право на участие в шампионата, ако издигнат съвместна кандидатура. Това ще бъде голям успех за Словения и БиХ, които никога не са участвали в това съревнование, а Хърватия за последен път участва преди десет години. 
						
Съветникът на президента по въпросите на спорта Борислав Станкович, бивш генерален секретар на Международната баскетболна асоциация (ФИБА) и дългогодишна знаменитост на организацията пропагандира идеята за съвместна кандидатура за домакинство на шампионата през 2010 г. [АФП] 
						От самото начало бе очевидно, че политическите фактори ще играят решаваща роля. "Повечето политици в четирите страни подкрепят идеята. В Словения и БиХ тя има 100 процента подкрепа, докато в Хърватия съществува известно съпротивление. Аз очаквам, че политиците ще дадат зелена светлина на петицията", каза след срещата генералният директор на баскетболната асоциация на Сърбия-Черна гора Предраг Боич. 
						Душан Шесок, президент на словенската баскетболна асоциация, не криеше възторга си. "Страните трябва да установяват нови връзки и спортът е идеално средство за тази цел. Надявам се, че всички ние скоро ще бъдем заедно в ЕС". Той добави, че съвместната кандидатура би била логична, тъй като нито една от четирите страни, не би могла да спечели проекта самостоятелно. 
						Тадич потвърди, че е имал консултации със словенския президент Янез Дърновшек, хърватския президент Стипе Месич и върховния представител в БиХ Пади Ашдаун и е било постигнато политическо съгласие. 
						"За да подобрим нашия изключително лош международен рейтинг, трябва да покажем способността да постигнем върхови резултати в науката, културата, политиката и спорта. Ние трябва да внесем своя принос в живота на Европа и общите ценности, които споделяме с континента и останалия свят", каза Тадич, като обеща пълна подкрепа за инициативата. 
						Според министъра на финансите Младян Динкич, сръбското правителство е готово да окаже финансова помощ. "Това е отлична, брилянтна идея и правителството естествено е готово да я подкрепи. Ако проектът бъде одобрен, ние ще го включим в бюджета", каза Динкич. 
						Месич също потвърди подкрепата си за инициативата в коментар за хърватските медии. Същото направи и известният баскетболист Дино Радя, който казва, че инициативата е в интерес на баскетбола. 
						
ФИБА ще обяви през декември домакина на световното първенство по баскетбол през 2010 г. [ФИБА]
						"Все повече страни обединяват силите си, за да организират съревнования. Защо световният шампионат да не бъде проведен на територията на бивша Югославия?", каза Радя. 
						Потенциална ябълка на раздора може да стане въпросът за разпределянето между четирите страни на турнирните срещи. Сегашните правила на ФИБА изискват не само финалните мачове да се провеждат в един и същи град, но и на стадион с 15000 места. Само сръбската столица разполага с такъв. Белградската арена, която отговаря на стандартите на НБА и има капацитет 20000 места, бе открита това лято за турнира Диамантена топка преди Олимпиадата в Атина. В нея ще се проведе европейският шампионат по баскетбол през 2005 г. 
						Така че, началните състезания ще се състоят в Загреб, Любляна, Сараево и Нови Сад, а по-късните, най-популярните мачове ще се проведат в столицата на Сърбия-Черна гора. Загреб даде да се разбере, че желае да бъде домакин на един полуфинален мач, а така също и на срещата за бронзовите медали, но това не се разрешава от сегашните правила. 
						Инициативата за световния шампионат е не само пример за това как спортът създава връзка между бившите югославски републики. Регионалната адриатическа лига "Гудиър", която събира 16-те най-добри баскетболни отбори от четирите страни, се проведе тази година за четвърти пореден път. Въпреки първоначалния скептицизъм, лигата оправда очакванията. Игрите бяха отлични и стадионите бяха както винага пълни с ентусиазирани запалянковци. 
						Баскетболът бе една от отличителните търговски марки на бивша Югославия - клубните отбори често печелеха европейски титли, а националният отбор винаги е бил в челните места на олимпийските игри и световните шампионати. Когато Югославия се разпадна обаче, същата съдба сполетя и баскетбола в сегашните независими републики. Междувременно икономическите съображения станаха по-важния движещ фактор в спорта - тенденция, която още повече илюстрира необходимостта от сътрудничество в региона. 
						Въпреки, че крайният срок за подаване на кандидатурите бе 15 октомври, ФИБА даде знак, че ще прояви гъвкавост. Комисиите на ФИБА планират да започнат посещения в страните-кандидатки този месец и окончателното решение ще бъде взето на среща на организацията в Куала Лумпур, Малайзия, в първата седмица на декември.

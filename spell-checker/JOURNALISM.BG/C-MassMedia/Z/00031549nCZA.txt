Институтът “Алб-Сайънс” проведе годишна конференция
					07/09/2009
					ИАС е домакин на среща за "укрепване на сътрудничеството между албанските учени по цял свят".
					(Различни източници)
 
					 
						
Представители на ИАС с президента на Албания Бамир Топи (в средата отдясно). [Архив]
						Четвъртата годишна конференция на института “Алб-Сайънс” (ИАС) се проведе от 30 август до 2 септември в Тетовския университет в Скопие. Във фокуса на конференцията "Албански учени в световната наука" беше опитът на научните институции в Албания, Македония и Косово, които търсят начини да координират по-добре дейността си, както и да повишат своята ефективност и продуктивност. 
						Конференцията беше разделена на секции, като албанология, правни науки, селскостопански и екологични науки, икономически науки, естествени науки, медицина и здравеопазване, инженерни науки и информационни технологии (ИТ), социални науки и международни проекти. 
						ИАС провежда годишни срещи, които имат за цел "представяне и популяризиране на последните открития на негови членове и на неалбански изследователи, учени и експерти, както и засилване на сътрудничеството между албанските учени от цял свят", се казва в интернет страницата на института. 
						До момента са се провеждали три други годишни конференции на ИАС в Прищина и две в Тирана, веднъж през 2006 г. и отново две години по-късно. 
						Организацията е основана през 2002 г. от д-р Никола Чафоку, настоящ директор на ИАС. 
						"През периода януари 2005 г. - ноември 2006 г. група албански учени, живеещи в чужбина [членове на форума “Алб-Сайънс”], работи усилено за разработването на платформа и за създаването на института “Алб-Сайънс”, се посочва на сайта на групата. 
						ИАС се състои от учени от албанската диаспора, предимно получили образованието си в чужбина, които доброволно обединяват усилията си с колеги, живеещи в Албания, Македония и Косово, за да "допринесат за социалното и икономическото развитие” на региона. 
						Според уебсайта някои от целите на института са да "подкрепи развитието и усъвършенстването на образователната система на университетско и следуниверситетско равнище". 
						Групата издава три публикации: "Навън - последни научни постижения", "Актове - протоколи от годишната среща на Международния институт “Алб-сайънс” и "Албанско юридическо списание".

Tурция отбелязва 60-тата годишнина от присъединяването си към НАТО, а Македония е на път да стане членка на Алианса
					27/02/2012
					Докато Турция отбелязва повече от половин век членство в НАТО, има благоприятни признаци за членството на Македония и Черна гора. 
					
					 
						
Турският външен министър Ахмет Давутоглу и генералният секретар на НАТО Андерс Фог Расмусен се срещнаха миналия месец в щаб квартирата на Алианса в Брюксел. [Ройтерс]
						Откакто Турция се присъедини към НАТО на 18 февруари 1952 г., организацията е главна опора на политиката за сигурност на страната, като я защитава от вътрешни и външни заплахи и същевременно представлява крайъгълен камък на евроатлантическата интеграция и сътрудничество. 
						Макар че взаимоотношенията не са безпроблемни - най-вече по отношение на Кипър - те стимулират мира и стабилността. В периода след Студената война ролята на НАТО и позицията на Турция в организацията се промениха, тъй като и двете страни трябваше да се приспособят към новите предизвикателства пред сигурността и да поддържат актуалния и ефективен характер на Алианса. 
						Освен традиционните заплахи пред сигурността, несигурността и нетрадиционните заплахи - включително тероризмът, организираната престъпност, наркотрафикът, разпространението на оръжия, миграцията и пиратството - промениха положението със сигурността и характера на Алианса. 
						Присъединили се балкански страни – през 2004 г. България, Румъния, Словакия и Словения, след което Хърватия и Албания през 2009 г.
						На прага на Алианса сега е Македония. Макар че Гърция работи активно за блокиране на кандидатурата на Скопие – най-вече на срещата на върха в Букурещ през 2008 г., заради спора с Македония за името – перспективите, изглежда, се подобряват.
						Tози месец влиятелната членка на НАТО Германия изпрати ясен сигнал за подкрепа, когато канцлерът Ангела Меркел се срещна в продължение на един час с македонския премиер Никола Груевски в Берлин. 
						На съвместна пресконференция по-късно Меркел призова за премахване на пречките.
						
Министър-председателят Никола Груевски осигури подкрепата на германския канцлер Ангела Меркел в Берлин на 14 февруари. [Ройтерс]
						"Правилата са ясни – несъмнено Международният съд (МС) е отсъдил [срещу Гърция], което е успех за македонското правителство. Аз лично вярвам, че присъединяването на НАТО е от решаващо значение и че преговорите за името с Гърция трябва да продължат, за да се намери решение”, каза Меркел. 
						Съобщения в средствата за информация също отбелязаха, че тя неколкократно е споменала Македония с конституционното й име. Отношенията между Гърция и Германия се обтегнаха през последните седмици заради последния спасителен заем, който си осигури Атина.
						От своя страна Груевски потвърди, че Македония е изпълнила всички критерии за членство в НАТО.
						"Като страна Македония дава своя принос, когато НАТО е искало това от нас. Нашите войници участват в мисии, ръководени от НАТО и нашите законодатели никога не са гласували срещу това. Македония е петата страна, която дава своя принос според броя на войниците, изпратени в Афганистан и половината от бюджета на страната се изразходва за усилията ни в Афганистан. И въпреки това съществуват пречки за членството ни в резултат на спор със съседна Гърция заради името ни, идентичността и езика ни”, заяви Груевски, цитиран от МИА. 
						Очаквайки срещата на върха на НАТО в Чикаго, той каза, че Македония има "разумни очаквания", имайки предвид приноса на страната в Афганистан и решението на Международния съд в полза на Македония. 
						Даниъл Съруър, професор в Института за международни изследвания "Джонс Хопкинс" каза за SETimes, че "Македония е готова за членство, но Гърция все още я блокира, както постъпи и в Букурещ. Това е несправедливост, която трябва да се отстрани в Чикаго в съответствие с решението на Международния съд." 
						Подгорица, добави Съруър, също има повод за оптимизъм. "Черна гора не е съвсем готова - тя трябва да приключи своя план за действие, но трябва и да получи позитивни сигнали в Чикаго." 
						Турция показа готовност за присъединяване към НАТО като включи почти 5000 младеж в операциите на ООН по време на Корейската война. Резултатът бе 700 жертви и спечелване на доверието и уважението на съюзническите армии. Присъединяването й даде началото на модернизирането на турските военни в съответствие със западните стандарти. 
						
Афганистански войници участват във военни учения в турския тренировъчен център за командоси в Испарта. [Ройтерс]
						По време на Студената война Турция изигра решаваща роля за възспирането на Съветския съюз и членството й в НАТО бе опора, стимулираща западната ориентация на Турция. 
						"Членството в НАТО осигури на Турция западна идентичност и възможност да изразява мнението си по въпросите на европейската сигурност. На свой ред Турция пое защитата на югоизточната част на НАТО срещу уязвимото място на Съветите", казва Сади Ергувенч, геренал-лейтенант в оставка, който е служил като турски военен представител в НАТО. 
						От турска гледна точка разширяването на НАТО, независимо дали това ще стане чрез приемането на нови страни членки или чрез създаването на партньорства в Средиземноморския регион, държавите от Персийския залив и държавите от бившия Съветски съюз, допринася за укрепването на стабилността и сигурността в евроатлантическата общност и извън нея. 
						"От гледна точка на международната сигурност от изключителна важност е да не бъде оставена нито една страна или "мъртъв район" извън чадъра на сигурността и отбраната на Алианса", обяснява професор Хасрет Чомак, заместник-ректор на Коджаелийския университет и експерт по въпросите за разширяването на НАТО в Центъра за стратегически изследвания "съвет на мъдреците" (БИЛГЕСАМ). 
						"Фактът, че има страни, които желаят да бъдат членки на НАТО, доказва, че той все още е важен алианс, който удовлетворява потребностите от сигурност и отбрана на страните, каза Ергувенч.

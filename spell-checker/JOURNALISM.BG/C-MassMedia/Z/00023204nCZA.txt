Отбелязана бе годишнина от клането в Сребреница
					12/07/2007
					След завземането на Сребреница, обявена от ООН за защитена зона, босненските сръбски сили плениха и екзекутираха хиляди босненски мъже и момчета през юли 1995 г. 
					От Влатко Вукотич за Southeast European Times от Баня Лука -- 12/07/07
 
					 
						
Върховният представител в Босна и Херцеговина (БиХ) Мирослав Лайчак (вляво) и американският полсаник в БиХ Дъглас Макелхъни присъстваха в сряда (11 юли) на погребението на 465 босненски мюсюлмани в Поточари край Сребреница. [Гети Имиджис]
						Клането на хиляди босненци в Сребреница преди 12 години бе отбелязано с церемония в Мемориалния център в Поточари в сряда (12 юли). След церемонията бяха погребани останките на 465 жертви, идентифицирани през последната година. 
						През февруари Международният съд постанови, че босненските сръбски сили са извършили геноцид след завземането на Сребреница през юли 1995 г., когато са пленили близо 8 000 мъже и момчета и са ги екзекутирали. Съдът постанови, че Сърбия не е направила необходимото да предотврати събитията, нито да накаже и екстрадира отговорните за тях лица -- включително бившия босненски сръбски генерал Ратко Младич. 
						Възпоменателната церемония в сряда, на която присъстваха 30 000 души, се проведе в атмосфера на достойнство и премина без инциденти. За охраната й се грижиха над 1 000 полицаи от Република Сръбска в сътрудничество с Държавната агенция за разследване и охрана, европейската полицейска мисия и други правоохранителни институции от Босна и Херцеговина (БиХ). 
						Главният прокурор за военни престъпления Карла дел Понте отдаде почит на жертвите от Сребреница и обеща, че виновните ще бъдат изправени пред съда, преди мандатът й да изтече. В израз на неудовлетворение от работата й обаче Асоциацията на майките от Сребреница бойкотира появата на Дел Понте. 
						Харис Силайджич, член на държавното председателство, заяви в речта си, че би искал да види БиХ като държава, която е добра за всички живеещи в нея хора. "Светът ще ни помогне да изградим такава БиХ и ще направи така, че престъпността няма да се възнаграждава. Така ще отдадем дължимото на тези невинни жертви," каза Силайджич. 
						Досега в Мемориалния център са погребани 2 907 жертви. Други 1 000 са ексхумирани, но още не са идентифицирани. Центърът за изследване и документация, НПО със седалище в Сараево, който събира данни за военновременните зверства, съобщи в неотдавнашен свой доклад, че броят на убитите в Сребреница е най-малко 6 886. 
						В деня преди годишнината от клането върховният представител в БиХ Мирослав Лайчак наложи пет законодателни промени, предназначени да улеснят съдебното преследване на военни престъпления. Той нареди също така да бъдат иззети личните карти и паспортите на 93 лица, които са следствени. 
						"Имаме сериозни основания да смятаме, че някои от тези лица са участвали в мрежата за подпомагане на обвинени във военни престъпления. Тридесет и пет от тези 93 лица са служители на полицията на РС, отстранени от длъжност," каза Лайчак. 
						По искане на Трибунала на ООН за военни престъпления Лайчак отстрани бившия директор на полицията на РС Драгомир Андан от поста заместник-директор на полицията по обучението. Той каза, че решението е имало за цел да попречи на Андан да използва поста си за оказване на съдействие на мрежите, подпомагащи обвиняеми във военни престъпления. 
						В отговор на това Андан каза, че е бил лишен от човешките си права. Той призова властите да го задържат, докато разследването завърши, тъй като вече нямал от какво да се прехранва. Властите в РС изказаха съжаление, че върховният представител е решил да използва своите широки Бонски пълномощия на такъв ранен етап от своя мандат.

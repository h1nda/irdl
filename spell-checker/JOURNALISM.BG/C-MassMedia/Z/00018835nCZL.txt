Според доклад на ЕС темповете на реформите в Турция са се забавили през последните 12 месеца
					06/06/2006
					 
						БРЮКСЕЛ, Белгия -- Вътрешен доклад на Европейската комисия твърди, че темповете на реформите в Турция са се забавили значително през последната година, съобщи "Файненшъл Таймс". В статия, публикувана във вторник (6 юни), вестникът пише, че в проектодоклада се посочва, че Турция не е постигнала по-нататъшен напредък в гарантирането на свободата на религията, като някои хора все още биват преследвани, когато свободно изразяват мнението си с мирни средства, и продължават да се получават сведения за измъчване и малтретиране на затворници. Посочва се, че докладът изразява и тревога заради неотдавнашното влошаване на положението в Югоизточна Турция, където са се засилили сблъсъците с кюрдски бунтовници. Документът на ЕС бе изготвен за официалното откриване на присъединителните преговори на Анкара със Съюза следващата седмица. 
						След заседание на кабинета говорителят на турското правителство Джемил Чичек отрече твърденията, че Анкара е забавила реформите или че темповете на присъединителните преговори с ЕС са се забавили. Подобни твърдения се базират на непълна информация, каза той. Той добави, че е нужно време за прилагане на необходимото законодателство и че парламентът осъществява процеса, без да се бави.
						Други новини -- Във вторник турският президент Ахмет Недждет Сезер започва обиколка в Близкия Изток, като ще посети първо Израел, откъдето ще отпътува за Рамала, за да се срещне с палестински лидери. (FT.com, Анадолска агенция, НТВ, Джумхюриет, Turkishpress.com, Решет Далет - 06/06/06)

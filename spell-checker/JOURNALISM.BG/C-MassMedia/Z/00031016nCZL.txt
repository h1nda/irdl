Въоръжени мъже убиха шестима души в турско село
					22/07/2009
					 
						АНКАРА, Турция -- Във вторник (21 юли) трима души, идентифицирани като баща и двамата му синове, са открили огън по свои съседи в село Караали в Източна Турция, при което са убили шестима души и са ранили седем други, съобщиха медиите. Нападателите, Хасим Юкселен и синовете му, са нападнали дома на брата на Юкселен, Мехмет, застреляли са съпругата му, а него са го оставили, мислейки го за мъртъв. По-късно нападателите преминали през селото, стреляйки напосоки по жителите, съобщи местният областен управител Муамер Мусма. Нападателите са избягали след нападението. Мусма заяви, че и тримата са имали "психологически проблеми" и по-рано са заплашвали жители на селото.
						Други новини -- Един войник е бил убит при експлозия на мина в югоизточната провинция Шърнак, се казва в изявление на генералния щаб от вторник. Мината, за която се предполага, че е била поставена от членове на терористичната Кюрдска работническа партия (ПКК), е експлодирала по време на патрулирането на войскова единица в планински район в планината Купели, между градовете Шърнак и Джизре.
						Междувременно във вторник започна разкопаването на предполагаем масов гроб в армейски обект в югоизточната провинция Хакари. Прокуратурата разпореди разкопаването след получаването на информация, че 12 кюрди, изчезнали през 1994 г., може би са били екзекутирани и погребани там. Кюрдите са били членове на така наречената селска стража, местна милиция на правителствена издръжка, подпомагаща армията в борбата й срещу ПКК. (Хюриет - 22/07/09; НТВ, Информационна агенция Доган, Йени Шафак, Хюриет, Би Би Си, АП, АФП, ДПА, Синхуа, Анадолска информационна агенция - 21/07/09)

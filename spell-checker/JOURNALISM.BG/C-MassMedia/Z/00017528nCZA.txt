Македонските политици готвят нови изборни правила
					09/02/2006
					Поради риска от отлагане на започването на преговорите за членство с ЕС Македония предприема мерки за гарантиране на провеждането на честни и безпроблемни парламентарни избори по-късно през годината.
					От Марина Стояновска за Southeast European Times от Скопие -- 09/02/06
 
					 
						
Парламентарните избори в Македония ще се проведат по-късно тази година. [AФП]
						Управляващите и опозционните партии в Македония постигнаха напредък в изготвянето на правилата за следващите парламентарни избори на страната независимо от продължаващите разногласия по някои основни въпроси. През януари те се споразумяха, че основната опозиционна партия ще номинира председателя на държавната избирателна комисия. Кандидатът трябва да е приемлив за управляващата коалиция, да не е обвързан с никоя определена партия и да е юрист. 
						"Правителството представи проект за избирателен кодекс, а ВМРО-ДПМНЕ имаше 12 възражения по него," каза премиерът Владо Бучковски след четиричасова среща миналия месец. "Ние се съгласихме с девет от тях." 
						Политическите партии в страната се опитват да постигнат консенсус по избирателния кодекс преди изборите тази година, които се разглеждат като сериозен тест за готовността на Македония да се придвижи напред по пътя към членство в ЕС. Брюксел посочи, че залогът е започването на преговорите за членство. 
						Гарантирането на честност и избягването на нередности са сред основните съображния. Предложените нови изменения в наказателния кодекс предвиждат лишаване от свобода до пет години за всеки, който фалшифицира бюлетини или извърши друг вид изборна измама. Процесът на актуализиране на избирателните списъци -- смятани за основен източник на проблемите -- е в ход с цел хармонизирането му със статистическите данни от преброяването на населението. С тази задача е натоварена специална многопартийна комисия. 
						Според политици от опозицията е възможно броят на несъществуващите избиратели, включени в списъците, да е от порядъка на 100 000 души. 
						Лидерът на ВМРО-ДПМНЕ Никола Груевски заяви, че опозицията и правителството все още имат разногласия по включването на членове на държавната администрация в избирателните комисии. "Ние разглеждаме това като опит за извършване на измама," каза той. 
						Бучковски твърди, че участието им е основателно. "Разполагаме с море от държавни служители, които реално могат да бъдат членове на избирателните комисии. Става дума за хора от системите на образованието и здравеопазването, които са уважавани в своите среди, и аз не виждам причини те да не бъдат включени в комисиите," казва той. 
						Нововъведение в предстоящите избори ще бъде проверката на партийните изборни екипи от ОССЕ. "Партийните лидери носят отговорност местните организации на партиите им да са наясно, че провеждането на изборите трябва да стане в съответствие със стандартите," каза представителят на ЕС за Македония Ъруан Фуер, обяснявайки необходимостта от процедурата.

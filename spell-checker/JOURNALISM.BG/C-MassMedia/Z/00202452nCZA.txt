Повишава се броят на трудовите злополуки в региона
					20/03/2012
					Трудовите злополуки се увеличават в много страни от Югоизточна Европа въпреки законодателството, целящо ограничаването им.
					От Биляна Лаймановска за Southeast European Times от Скопие -- 20/03/12
 
					 
						
Повечето от трудовите злополуки стават по строителните обекти. [Ройтерс]
						Трима работници бяха сериозно ранени миналия месец, докато поправяли асансьор в Психиатричната клиника в Скопие. При инспекция след злополуката бе установено, че фирмата работодател на работниците не е взела необходимите мерки за тяхната защита. 
						Четиридесет и четирима са загиналите, а други 85 са пострадали на работното си място през 2010 г. в Македония, по последни данни от Организацията за безопасност на труда. 
						Числата, изнесени от македонското министерство на труда и социалната политика, изглеждат по-ниски, но и те потвърждават, че в много случаи властите констатират, че фирмата не е спазила законите за безопасност на работното място в страната. 
						Преди пет години парламентът прие закон за безопасността на работното място съгласно европейските стандарти, но в много фирми работниците продължават да работят, без да спазват задължителните критерии за безопасност съгласно закона. 
						Злополуките стават най-често в секторите на строителството, минното дело и текстилната промишленост. 
						Строителният профсъюз отправя призиви към правителството от известно време. Не е достатъчно да имаме европейски закони за трудова безопасност в Македония, казват те, фирмите трябва също и да ги прилагат. 
						В страната има близо 4 000 строителни фирми и много от тях - особено по-малките - не се съобразяват с правилниците, каза за SETimes Павел Трендафилов, председател на Строителния профсъюз.
						"Работодателят трябва да проявява грижа за защита на работника не само защото се страхува от инспекции и наказания. Ако работникът е добре защитен, ще имаме многобройни ползи. Първо, той ще е здрав и работоспособен. Второ, има полза за компанията, защото работникът може да работи и да изпълнява поетите от фирмата ангажименти. Трето, за държавата също има полза, защото трудовите травми обикновено причиняват и загуби на държавния бюджет," каза Трендафилов. 
						Работодателите също са съгласни, че е важно да се прилагат и допълнително усъвършенстват стандартите за безопасност на работното място. Но прилагането на тези стандарти, които са по-високи от тези в някои европейски страни, се явява прекалено голям разход за много македонски компании, каза за SETimes Димитър Стояновски, председател на Организацията на работодателите.
						"Разноските за оценка на риска са едни и същи за всички, независимо за коя индустрия става дума. Мерките за безопасност на труда са едни и същи за всички работни длъжности, независимо от специфичния риск при някои от тях. От една страна, трябва да имаме подробно разработени мерки дори когато няма реална необходимост от това. От друга страна, имаме примери, където се допускат пропуски дори и на най-уязвимите места," каза Стояновски. 
						В центъра на вниманието за безопасността на труда трябва да бъдат най-опасните професии, които носят реален рисков потенциал, каза той. 
						Трендафилов не е съгласен, че мерките може да са прекалено скъпи за работодателите. "Има ли нещо по-ценно от човешкия живот? Ако стандартите са прекалено скъпи за някого, може би той трябва да се замисли дали изобщо да започва този бизнес." 
						Рисковете обаче не се ограничават само до Македония. 
						Строителството е най-опасната професия и в Сърбия. Всяка година приблизително 40 души загубват живота си, а други 25 000 претърпяват травми на строителни обекти. Една от причините за това се крие в лошото обучение на работниците. 
						"Почти на всеки строителен обект имаме хора, които са загубили предишната си работа и дори не знаят как да вървят по скелето," каза за SETimes Звездан Марчета, строителен работник от Земун.
						"Работниците не са обучени в безопасност на работното място и не разполагат с необходимото оборудване," каза за SETimes председателят на Сръбския независим строителен профсъюз Душко Вукович.
						Сръбската дирекция по трудова безопасност и здраве прие миналата година специален указ за безопасност на строителните обекти, въвеждайки изискване за инвеститорите да поставят координатори по безопасност на труда на тези места. Наказанието за неспазване на строгите правила варира от 8 000 до 10 000 евро. 
						Поради липсата на опит работниците на възраст под 25 години попадат в групата с най-голям риск за травми на работното място в Босна и Херцеговина. Работниците на възраст над 55 г. носят най-малък риск. 
						Лекарите обикновено водят на отчет травмите, вместо да ги предотвратяват. 
						"Невъзможно е да се постигне абсолютна безопасност на труда. Изключително важно е да се предотврати всяка травма, но просто не се отделя достатъчно внимание на това," каза за SETimes д-р Ясенка Куртович от Здравния център в Тузла.
						България е една от редките страни в региона, които регистрират тенденция на спад в трудовите злополуки. През 2011 г. в България са регистрирани общо 2 752 трудови злополуки, по-малко в сравнение с 3 025 година по-рано, според Националния осигурителен институт в София. Броят на фаталните травми на работното място също е намалял - от 94 през 2010 г. на 86 миналата година. 
						Европейската агенция за безопасност и здраве на работното място предупреждава, че 35 % от работниците в европейските страни смятат, че работата, която вършат, има отрицателен ефект върху тяхното здраве. Нещо повече, новите технологии, биологичните рискове и работата със сложни машини увеличават рисковете на работното място и изискват още по-високи стандарти на безопасност на труда. 
						
						Кореспондентите на SETimes в Белград, Биляна Пекушич, Сараево, Бедрана Калетович, и София, Светла Димитрова, участваха в изготвянето на тази статия. 
					
					
				
			
					 
					
 
 

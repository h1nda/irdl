Турция: неуязвима за размириците в Близкия изток?
					14/03/2011
					Анализатори се опитват да преценят колко уязвима е турската икономика от близкоизточните безредици
					От Алина Лехтинен за Southeast European Times в Истанбул - 14/03/11
 
					 
						
Растящите цени на петрола предизвикват опасения за по-висока инфлация. [Ройтерс]
						Tурция бе похвалена през последните седмици за това, че представлява модел, който страните в Близкия изток и Северна Африка могат да следват по пътя си към демокрация. 
						Турция обаче може да не се окаже неуязвима за безредиците, както бе съобщено преди. Растящата цена на петрола, предизвикана от кризата, може да се окаже лоша новина за икономиката на страната, която вече се готви за по-висока инфлация към края на годината. 
						 "С дефицит на текущата сметка, който вече е близо 7% от БВП, ново повишаване на глобалните цени на петрола е последното нещо, от което Турция има нужда", каза за SETimes Нийл Шиъринг, старши икономист за развиващите се пазари от "Кепитъл Икономикс". 
						В политическо отношение Турция е относително стабилна страна. Никой не очаква масови протести по улиците на Анкара с искания за оставка на управляващата Партия на справедливостта и развитието на фона на наближаващите избори, насрочени през юни. 
						Икономическата стабилност на Турция обаче вече е засегната от безредиците в региона. Приходите от облигации за 22-месечен период се повиши до 8,98% през февруари, а главният индекс на страната IMKB-100 на фондовата борса в Истанбул се понижи със 7,5%. 
						 "Задълбочаването на кризата в Близкия изток предизвика спад на турските акции със 7% [преди две седмици], докато курсът на турската лира спрямо американския долар се понижи с близо 2%," отбелязва Шиъринг. 
						 "При един негативен сценарий, при който безредиците се разпространят в останалата част от региона и чувството за риск стане крайно негативно, Турция остава сред уязвимите страни с високия дефицит на текущата си сметка", каза Селим Чакир, икономист от банка "ТЕВ". 
						Турция внася голяма част от необходимата й енергия от Близкия изток. Иран е вторият най-голям доставчик на газ на Турция след Русия. Според Тимъти Аш от Роял банк ъф Скотланд разходите за енергия на Турция възлизат на 20 милиарда долара годишно. 
						
Анализаторите са разделени по въпроса дали регионалните безредици ще засегнат износа на Турция. [Ройтерс]
						Равнищата на инфлацията в Турция понастоящем са рекордно ниски - 5%. Растящите цени на петрола обаче могат да допринесат за бързото нарастване на инфлацията. Централната банка на Турция прогнозира, че инфлацията ще достигне 5,9% до края на годината. Банката, която намали лихвения си процент до 6,25% на 20 януари, ще преосмисли данните за годишната инфлация през април. 
						Миналата година делът на Близкия изток в износа на Турция бе 20,3%. Това е повишение в сравнение с 9,6% през 2002 г. Страната също инвестира интензивно в региона през последното десетилетие. Турският бизнес в тези региони може да пострада в резултат на сегашните безредици. 
						"При икономики като Египет и Либия, разтърсвани от политически безредици, правителствата там вероятно ще вложат повече пари в собствените си страни, като ще отделят по-малко внимание върху проекти за чужди инвестиции, напр. в Турция", казва Аш. 
						Но Никълъс Данфорт, научен сътрудник от организацията с нестопанска цел "Проект за близкоизточна демокрация" или ПОМЕД, не се безпокои за икономическото бъдеще на Турция на фона на вълненията в региона. 
						"Макар че в краткосрочен план нестабилността може да намали печалбите на турските компании в Близкия изток и Северна Африка, няма причина да смятаме, че в дългосрочен план появата на нови правителства ще промени икономическата динамика или ще намали търсенето на турски стоки и услуги", каза той за SETimes. 
						 Макар че има признаци, че Турция изпитва икономически трудности, нестабилността на региона едва ли ще има дългосрочен ефект върху икономиката на страната. След банковата криза през 2000-2001 г. турският банков сектор е добре подготвен за глобална финансова криза. Някои експерти обаче са обезпокоени от факта, че турските банки отпускат заеми прекалено щедро тази година. 
						"Няколко турски банки отпуснаха твърде много кредити през първите два месеца на годината и секторът, или отделни банки, може би ще вземат допълнителни мерки, за да намалят отпускането на заеми, ако това положение продължи", казва министърът на икономиката Али Бабакан. 
						Въпреки вълненията в региона турската икономика все още е най-бързо развиващата се в региона. Макар че инвестициите на Турция в Близкия изток и Северна Ахрика са относително големи, най-големият търговски партньор на Турция все още е ЕС. Миналата година износът на Турция за Западна Европа възлизаше на 46,3%. 
						 "Макар че търговските връзки на Турция с Близкия изток са много по-силни от тези с другите страни в Европа, Западна Европа остава най-важният й пазар за износ", каза Шиъринг. 
						Турция има много компании, които действат в Близкия изток и Северна Африка. Само в Либия има около 25 000 турски граждани и повече от 200 компании. 
						
Турската строителна компания "TAВ", която е клон на "Акфен Холдинг" сега строи ново летище в Триполи. [Ройтерс] 
						Турските строителни проекти в страната са на стойност 15 милиарда долара. Турската строителна компания "TAВ", която е клон на "Акфен Холдинг" сега строи ново летище в Триполи. От началото на вълненията в Либия, акциите на "Акфен" се понижиха с 4 %. 
						Според икономиста на "TEB" Чакир, макар че около една трета от износа на Турция е предназначена за Близкия изток и Северна Африка, малко вероятно е Турция да изпадне в голяма икономическа нестабилност, тъй като едва 5% от общия износ на Турция е предназначен за страните, в които сега има безредици, като Либия и Египет. 
						 "Дори в краен случай, ако допуснем, че износът на Турция за епицентъра на безредиците бъде спрян, това ще застраши относителна малка част от приходите й от износа", каза Чакир. 
						Може също така да има и положителни последици. На фона на вълненията Турция изглежда безопасно място за инвестиции. Повече инвестиции, които иначе биха отишли в други страни в Близкия изток, могат сега да дойдат в Турция - страна, смятана за най-стабилната в региона. 
						 "При положението в Тунис, германска автомобилна компания, която произвежда най-вече за Източна Европа, планира да прехвърли инвестициите си в Турция", каза за "Хюриет Дейли Нюз" на 1 март изпълнителният акционер на IEG Щефан Хилман. Той добави, че други компании също са изразили интерес от прехвърляне на средствата си от Северна Африка в Турция. 
						Данфорт от ПОМЕД е съгласен: "Вълненията могат да увеличат привлекателността на Турция като дестинация за чуждестранни преки инвестиции заради стабилността й в сравнение с другите страни в региона."

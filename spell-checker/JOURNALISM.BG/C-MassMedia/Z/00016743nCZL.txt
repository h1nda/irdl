Ахтисари: Международната общност трябва да остане в Косово
		27/11/2005
		 
			ПОДГОРИЦА, Сърбия и Черна гора -- Международната общност няма да изостави Косово и ще остане в провинцията още известно време, независимо от изхода на преговорите по статута, заяви в събота (26 ноември) специалният пратеник на ООН Марти Ахтисари. Той направи това изявление след среща с лидери на Черна гора в Подгорица. Финландският дипломат отново потвърди, че очаква преоворите между Белград и Прищина да започнат в началото на 2006 г. и добави, че участието на косовските сърби е от изключително значение. По-късно в събота Ахтисари замина за Тирана, където проведе разговори с албанските лидери. В неделя той трябва да посети Скопие в Македония. 
			В други новини се съобщава, че сръбските власти са върнали в Косово останките на 41 етнически албанци, убити от сръбските войски по време на конфликта през 1999 г. Телата им са били извадени от масов гроб в Батайница. (Макфакс - 27/11/05; Танюг, Уеб-сайт на албанския президент - 26/11/05; KoсоваЛайв, Танюг, Б92- 25/11/05)

Дипломатически дневник: „Големи предизвикателства” пред прехода в БиХ
					01/07/2008
					Върховният представител Мирослав Лайчак бе в Брюксел миналата седмица. Още в дипломатическите новини: кипърският външен министър Маркос Киприану е в Китай; хърватският президент Стипе Месич е в Испания.
					 
						
Върховният представител в БиХ Мирослав Лайчак (вляво) се срещна с еврокомисаря по разширяването Оли Рен в Брюксел в петък (27 юни). [EК]
						След среща с еврокомисаря по разширяването Оли Рен в Брюксел в петък (27 юни) върховният представител в Босна и Херцеговина Мирослав Лайчак заяви, че независимо от значителния напредък, постигнат през миналия месец в БиХ, „големи предизвикателства стоят пред осъществяването на пълния преход от СВП към СПЕС [специален представител на ЕС]." Лайчак запозна още Комитета по политика и сигурност, органа на ЕС за външната политика, със ситуацията в БиХ.
						*** 
						
						Кипърският външен министър Маркос Киприяну отпътува в събота (28 юни) на тридневно посещение в Китай. Той ще обсъди двустранните отношения и усилията за обединяване на острова с китайския си колега Янг Джиечи. 
						*** 
						
						Хърватският президент Стипе Месич замина в събота (28 юни) на тридневно посещение в Испания. В неделя той откри Деня на Хърватия на световното изложение "Експо 2008" в Сарагоса. 
						 *** 
						Членовете на председателството на Босна и Херцеговина (БиХ) Харис Силайджич, Небойша Радманович и Желко Комшич отпътуваха в неделя (29 юни) на петдневно официално посещение в Малйзия. Очаква се там те да се срещнат с крал Янг ди-Пертуан Агонг и с премиера Абдула Ахмад Бадави.
						*** 
						Министърът на сигурността на Босна и Херцеговина (БиХ) Тарик Садович и заместник генералният секретар на НАТО за операциите Мартин Хауърд подписаха в четвъртък (26 юни) в Брюксел меморандум за разбирателство между Сараево и Алианса, имащ за цел да улесни гражданския транспорт през границата. В документа се предвижда сътрудничество при управление на последиците от използването или злополуки при използване на химични, биологични, радиоактивни и ядрени средства. 
						*** 
						Гръцкият премиер Костас Караманлис обеща подкрепата на страната си за процеса на интеграция на Черна гора в ЕС по време на среща с черногорския си колега Мило Джуканович в понеделник (30 юни) в Атина. Посещението бе в контекста на намерението на страната да кандидатства за статут на кандидат-член на ЕС по-късно през годината. 
						*** 
						Председателят на гръцкия парламент Димитрис Сиуфас се срещна с руския премиер Владимир Путин, външния министър Сергей Лавров и председателя на руската Дума Борис Гризлов в понеделник (30 юни) в Москва. Обсъдени бяха двустранните икономичекси отношения, особено напредъка в изграждането на нефтопровода Бургас-Александруполис (Дедеагач) и газопровода „Южен поток”. 
						 *** 
						Генералният секретар на НАТО Яп де Хоп Схефер и румънският президент Траян Бъсеску обсъдиха политиките на отбрана на НАТО и ЕС по време на среща в понеделник (30 юни) в Брюксел. Те обсъдиха още и военната мисия в Афганистан, ситуацията в Западните Балкани и региона на Черно море и разширяването на НАТО. 
						
						(Различни източници 24/06/08-01/07/08)

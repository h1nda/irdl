Албания се стреми да създаде професионален пазар на труда
11/08/2004
Икономическият и социален напредък в Албания зависи от развитието на човешките ресурси в страната, казват официални представители. Ново, финансирано от ЕС проучване цели да идентифицира тенденциите и да подготви работната сила за глобалния пазар.
От Арди Пулай за Southeast European Times в Тирана - 11/08/04
 
 
Педесет и осем процента от интервюираните при социологическа анкета посочват бедността като своя най-сериозен проблем. [АФП]
Албания се готви да проведе проучване на своя пазар на труда, който се определя като нестабилен от много анализатори. Министерството на труда, Националната служба по заетостта, както и звена към местната администрация из страната ще осъществят проучването, което се подкрепя финансово от Европейската комисия като част от програмата КАРДС.
"Албанското икономическо и социално развитие е невъзможно без развитие на човешките ресурси," каза министърът на труда Енджел Бейтай, лансирайки инициативата по-рано тази година. "Това изследване върху действителните нужди и бъдещето е много важно. Ще бъдем в състояние да създадем система за професионално обучение, ориентирана към пазара на труда. Опознавайки тенденциите, проблемите и предизвикателствата, ще сме в състояние да предложим сигурна и постоянна работна заетост."
В резултат на интеграционния процес, свободното движение на хора и свободната търговия, албанската работна сила е изправена пред необходимостта да се конкурира с тази на други държави. Една от целите на изследването е да подпомогне адаптацията на албанския пазар на труда към тези в държавите от ЕС, създавайки възможност за наемане в чужбина на албанска работна ръка. Междувременно работодателите в Албания също така проявяват интерес към изводите в изследването, касаещи потенциала на човешките ресурси в страната.
Според статистиката близо 8 000 младежи са участвали в специални курсове и програми за обучение през 2003 г. Мнозина очакват, че в Тирана и други големи градове ще бъдат стартирани още програми за стимулиране на работната заетост през тази година.
Безработицата и липсата на финансова стабилност са ключовите фактори, влияещи отрицателно върху сигурността на албанците, се казва в изследване, поръчано от ПРООН, което бе публикувано през юни. Педесет и осем процента от анкетираните в рамките на изследването посочват бедността като своя най-сериозен проблем.

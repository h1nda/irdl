Лидери на босненските сърби отхвърлиха колективната отговорност за геноцида в Сребреница
					08/03/2007
					 
						БАНЯ ЛУКА, Босна и Херцеговина (БиХ) -- Водещи босненски сръбски политици подписаха в сряда (7 март) декларация, отхвърляща колективната отговорност на Република Сръбска (РС) и на сръбския народ за геноцида в Сребреница през 1995 г. Сред подписалите декларацията са премиерът на БиХ Никола Спирич, сръбският член и сегашен председател на Председателството на БиХ Небойша Раманович, президентът на РС Милан Йелич, премиерът на РС Милорад Додик и председателят на парламента на РС Игор Радоничич. Те изразиха тревога от потенциални нежелателни последици след решението на Международния съд от миналата седмица, в което се признава, че в Сребреница е бил извършен геноцид от силите на босненските сърби, но се освобождава Сърбия от директна отговорност за клането. 
						По-късно в сряда лидерите на двете основни босненски партии в БиХ, Сюлейман Тихич от Партията за демократично действие и Харис Силайджич от Партията за БиХ, който е и босненският член на Председателството на БиХ, излязоха със своя собствена декларация. Те казаха, че да се отрича геноцидът и отговорността за извършването му представлява последната фаза на геноцида. Те добавиха, че решението на Международния съд изисква ревизия на конституцията на БиХ, включително и на административно-териториалните области, тъй като сегашните са пряк резултат от геноцида. (Дневни аваз, Независне новине - 08/03/07; РТРС - 07/03/07)

Ахтисаари: "Преговорите за статута на Косово скоро ще преминат в по-напреднал етап"
					14/07/2006
					 
						НЮ ЙОРК, Съединени щати -- Специалният пратеник на ООН за преговорите за статута на Косово, Марти Ахтисаари, каза пред Съвета за сигурност на ООН в четвъртък (13 юли), че преговорите скоро ще преминат в по-напреднал етап, се казва в съобщение за пресата на ООН. В изказване на закрито заседание Ахтисаари запозна членовете на Съвета с напредъка, постигнат в преговорите между Белград и Прищина с посредничеството на ООН от февруари насам, и потвърди, че преговорите трябва да преминат от техническо ниво на висше политическо ниво. Първата подобна среща се очаква до края на месеца. 
						В реч пред Съвета за сигурност в пълен състав сръбският премиер Воислав Кощуница подчерта, че Белград е готов да приеме компромисно решение, но ще отхвърли всяко наложено решение, каквото би било независимостта. Той обвини също международната общност, че пренебрегва стандартите на ООН, определени за провинцията. (Блиц, Политика - 14/07/06; Уеб сайт на ООН, РТС, Танюг - 13/07/06)

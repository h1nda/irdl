Пушенето е голям здравословен проблем за Хърватия 
					17/08/2006
					Хърватия започва да се съобразява с тенденциите в ЕС, така че нейните граждани могат да очакват по-строго прилагане на законите, забраняващи пушенето на обществени места.
					От Кристина Чук за Southeast European Times от Загреб – 17/08/06
 
					 
						
Пушенето все още е разрешено в повечето заведения в Загреб. [Давор Коникушич]
						Близо 27,4 % от хърватските граждани са пушачи, факт, който има сериозни последици за здравето. Страната е на трето място в Европа по брой на смъртните случаи от белодробен рак, според данни на Международната агенция за изследване на рака. 
						Двете водещи причини за смъртните случаи в Хърватия са тясно свързани с пушенето, твърди председателят на хърватския Институт за обществено здраве Власта Храбак-Зербаич. "Сърдечно-съдовите заболявания, отговорни за 53,6 % от смъртността в Хърватия като цяло за 2001 г., са на първо място. Втори по ред са туморите с 23,8 %, а заболяванията на дихателната система с 4,1 % са на пето място," пише Храбак-Зербаич в доклад за СЗО. 
						Изследванията на института показват, че мнозинството от хърватите запалват първата си цигара на 13-годишна възраст, а почти 43 % от учениците в средните училища са вече пристрастени. Близо 35 % от студентите в медицински, стоматологични или фармацевтични учебни заведения признават, че са пушачи. 
						Настоящият закон в Хърватия ограничава пушенето на работните места. Глобите за нарушителите са 14 евро. Освен това отговорниците за съответното работно място също заплащат 69 евро. Всеки работодател, който не обозначи надлежно работното място с табела за забрана на тютюнопушенето, може да бъде глобен от 138 до 413 евро. 
						Този закон обаче не се е прилагал стриктно досега. Като се има предвид, че пушачите в Хърватия са един милион, много хървати не възприемат закона сериозно. Една от причините за това е в манталитета им: много хървати просто не разбират или не се тревожат, че пушенето е нездравословно. Освен това законът е нов, а на хората им е необходимо време да се нагодят. 
						По-рано този месец здравното министерство обяви, че ще прокара нов законопроект срещу пушенето на всички обществени места без изключение, включително в баровете и кафенетата. Веднага след това обаче правителството даде заден ход и заяви, че такъв закон не е необходим. Сега министерството акцентира върху прилагането на наказанията, предвидени в съществуващите закони за ограничаване на пушенето на обществени места, и върху повишаването на информираността на обществото за вредните последици от тютюнопушенето. 
						В повечето европейски страни законите против пушенето вече се прилагат на всички обществени места: кафенета, ресторанти, театри, дискотеки, офиси и болници. Тези закони се прилагат успешно чрез глобите. В Съединените щати налагането на глоби за нарушения на законите против пушенето направиха това, което 30 години кампании против тютюнопушенето не можаха да постигнат. 
						Разбираемо е, че пушачите в Хърватия силно се противопоставят на новия закон, докато непушачите ревностно поддържат въвеждането му. Ситуацията не е проста, тъй като страната извлича големи печалби от тютюневата промишленост. Независимо от това, ако Хървтаия иска да бъде в крак с другите, по-развити страни в Европа, и особено с членките на ЕС, бъдещата забрана на пушенето на обществени места е неминуема.

Лидерите на ЕС определиха края на годината като краен срок за договаряне на пакета от мерки срещу изменението на климата 
					14/03/2008
					Преговорите по мерките за борба срещу изменението на климата трябва да приключат до края на тази година, решиха лидерите на ЕС на двудневната среща на високо равнище, която завърши в Брюксел в петък. Те одобриха също план за създаването на съюз, който да засили връзките между блока и средиземноморските държави.
					(АФП, Ройтерс, Би Би Си, Euobserver, Евронюз - 14/03/08; АФП, Ройтерс, ДПА - 13/03/08)
 
					 
						
(От ляво на дясно) Гръцкият външен министър Дора Бакоянис, словенският външен министър Димитрий Рупел, гръцкият премиер Костас Караманлис и словенският премиер Янез Янша позират за снимка в четвъртък (13 март) пред Европейския съвет в Брюксел. 
						Мерките за справяне с предизвикателствата на глобалното затопляне и отношенията със средиземноморските държави бяха някои от основните въпроси, които лидерите на ЕС обсъдиха в четвъртък (13 март) в началото на двудневната си среща на високо равнище в Брюксел. 
						Те се договориха, че преговорите по пакета от мерки за борба срещу изменението на климата трябва да приключат до края на 2008 г. Миналата година държавите членки дадоха своята принципна подкрепа за плана за действие, предложен от Европейската комисия (ЕК), в който се определя пакет от цели за емисиите на парникови газове и възобновяемата енергия и мерки за създаването на вътрешен енергиен пазар на ЕС. 
						Мерките, които се предвиждат в предложението на ЕК, включват намаляване на емисиите на парникови газове с най-малко 20 % до 2020 г. спрямо нивата от 1990 г. и същевременно увеличаване на дела на енергията, добивана от слънцето, вятъря, водата и приливите и отливите в общото потребление на енергия на блока до 20 %, като сегашното ниво от около 7 %. В предложението се определя също задължителна минимална цел от 10 % за използването на биогорива в пътническите автомобили до 2020 г. 
						"Внесеното от Европейската комисия предложение е много амбициозно. Това е много добро предложение и аз вярвам, че утре ще можем да го подкрепим със заключения на Съвета", каза на пресконференция в четвъртък словенският премиер Янез Янша, чиято държава в момента заема ротационното председателство на ЕС. "Трябва да постигнем споразумение най-късно до първите месеци на 2009 г." 
						Очаква се обаче преговорите да бъдат тежки, като се имат предвид изразените от държавите членки тревоги относно икономическото въздействие от постигането на целите и потенциалната опасност някои от европейските индустрии да се преместят в държави с по-ниски стандарти в областта на околната среда. 
						Лидерите на ЕС одобриха в четвъртък и съвместно предложение на Франция и Германия за създаването на Средиземноморски съюз, простиращ се от Мароко до Турция, който да засили сътрудничеството между блока и неговите южни съседки. 
						"Европейският съвет одобри принципа за Съюз за Средиземноморието, в който ще участват държавите, членки на ЕС, и държавите от Средиземноморското крайбрежие, които не са членки на ЕС, и ще представлява продължение на Барселонския процес", се казва в проектозаключенията, цитирани от “Ройтерс”. 
						Барселонският процес засяга евро-средиземноморското партньорство, започнало през 1995 г. като механизъм за регулиране на отношенията между ЕС и десет държави -- Алжир, Египет, Израел, Йордания, Ливан, Мароко, палестинските територии, Сирия, Тунис и Турция. 
						 Първоначалният вариант на плана, предложен за първи път от френския президент Никола Саркози миналата година, предвиждаше само някои от 27-те държави членки да вземат участие във финансираната от ЕС инициатива, което предизвика критики. 
						"Ясно е, че това е нещо, в което трябва да участват всички държави, членки на Европейски съюз," каза говорителят на британския премиер Гордън Браун. 
						В крайна сметка лидерите на ЕС решиха да одобрят проекта, след като Франция се съгласи с по-мек вариант, включващ всички държави. 
						Подробностите по плана, който предвижда един секретариат, съвместно председателство на Севера и Юга и периодични срещи на най-високо равнище, се очаква да бъдат завършени до юни. На 13 юли Париж ще бъде домакин на среща на високо равнище на ЕС, като на 1 юли Франция ще поеме председателството на Съюза от Словения.

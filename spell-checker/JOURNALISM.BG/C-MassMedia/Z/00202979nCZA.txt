Македония разглежда Косово и Албания като газови пазари
					11/07/2012
					Македония има поддържаща роля в потенциално огромния газопровод "Южен поток", която може да повлияе на съседните Косово и Албания.
					От Биляна Лаймановска за Southeast European Times от Скопие -- 11/07/12
 
					 
						
Газопровод като този може да намали високата цена на природния газ в Македония. [Ройтерс]
						Скопие и Москва подписаха предварителен договор, даващ на Македония разклонение от планирания газопровод "Южен поток", който ще пренася руски природен газ под Черно море през територията на България до Гърция, Италия и Австрия. 
						Въпреки че остава извън основното трасе на газопровода, с този договор Македония ще има разклонение, минаващо през територията й. 
						"Южен поток" ще минава през много държави и ще има само едно разклонение, което отива до Македония и което не е било предварително планирано. След многото контакти, които установихме, обаче руската страна реши да включи Македония. Това ще даде на страната необходимата енергийна сигурност", заяви македонският министър-председател Никола Груевски. 
						Това изглежда е стимулът, от който Македония се нуждае, за да се опита да се позиционира не само като клиент, а също и като транзитна страна за руския газ, и по този начин да увеличи влиянието си на балканската енергийна карта. Засега обаче това са само планове. 
						За Константин Димитров, пенсиониран преподавател във Факултета по механика в Скопие и експерт по въпроси, свързани с енергетиката, Косово и Албания ще бъдат потенциални пазари за газа, идващ от Русия през разклонението на "Южен поток". 
						"Убеден съм, че Косово и Албания скоро ще усетят нуждата от увеличено предлагане на газ. Въпросът е кой ще го достави. Съмнявам се те да решат да купуват от Сърбия", каза Димитров за SETimes. 
						Удължаването на разклонението до Албания и Косово ще донесе ползи и за македонските клиенти, защото ще намали цената на природния газ в страната. Заради лошото използване на газопреносната мрежа Македония в момента плаща най-високи цени за газ в почти целия регион - 490 евро за 1 000 куб. м. Цените в Хърватия, Сърбия и България са доста по-ниски - от 300 до 390 евро за 1 000 куб. м. 
						"Това е проста математика, колкото повече газ се използва, толкова по-рентабилен е транспортът му и цената му е по-ниска", обясни Димитров. 
						Засега едва около 30 компании от Скопие и Куманово, свързани към малък газопровод от България, използват това сравнително по-евтино гориво. Увеличаването на употребата на природен газ за сметка на по-скъпите изкопаеми горива или електричество ще увеличи конкурентоспособността на македонската икономика в региона, каза македонският бизнесмен Ристо Гущеров. 
						Той добави обаче, че за да усети страната истинска икономическа изгода, е доста по-добре за Македония да увеличи броя на потребителите на газ от разклонението на "Южен поток" извън границите си. 
						"Подписването на меморандума показва единствено добри намерения, и то преди всичко от македонска страна, да се включи в газопровода "Южен поток" като клиент. Засега няма да бъдем транзитна страна, която ще има директна печалба от преноса на газ за трети държави", каза Гущеров за SETimes. 
						Македонските власти очакват проектът да намали зависимостта на страната от вноса на енергия, да намали енергийните разходи и може би дори да донесе допълнителни приходи от транзита в бюджета. 
						Изграждането на газопровода "Южен поток" е планирано да започне до края на тази година и да завърши през 2015 г. Цената му се изчислява на 20 млрд. евро, а преносният капацитет на газопровода ще бъде близо 60 млрд. куб. м газ на година. 
						Руският газ ще минава през България, Италия, Сърбия, Унгария, Хърватия, Словения и Австрия. Газопроводът ще има две разклонения - южно, минаващо през Гърция, и северно, минаващо през Сърбия. Все още не е решено коя от тези две държави ще предложи разклонение, отиващо до Македония. 
					
				
			
					 
					
 
 

Гърция, Кипър и България получиха високи оценки за качеството на водите
					15/06/2010
					Гърция, следвана от Кипър и четири други членки на ЕС, са страните с най-висок процент на чистота на водите за къпане сред 27-членния блок, според проучване на Европейската комисия.
					(AФП, Euobserver, EurActiv - 11/06/10; Ройтерс, Euroalert.net, Европейска комисия - 10/06/10)
 
					 
						
Средно 99,8 % от водите за къпане в Гърция отговарят на препоръчителните стойности на ЕС. [Гети Имиджис]
						Почти всички крайбрежни и вътрешни зони за плуване, които бяха наблюдавани миналата година, отговарят на най-високите стандарти за качество на ЕС, писа Европейската комисия (ЕК) в годишен доклад, публикуван миналата седмица. 
						Според проучването с обем от 36 страници само три от 1273 морски обекта в Гърция, обхванати в проучването, не са отговаряли на строгите "препоръчителни стойности" на 27-членния блок и само един е бил под минималните изисквания, т.е. задължителните стойности. 
						Установено е, че четирите сладководни зони за къпане в страната, които също са били проверени миналата година спрямо редица физико-химични и микробиолигични параметри, напълно отговарят на по-строгите стандарти за качество. Въз основа на тези констатации ЕК е заключила, че средно 99,8 % от "водите за къпане" в Гърция отговарят на препоръчителните стойности. 
						Тя обаче е отбелязала също, че други 830 зони за къпане в Гърция не са били включени в изследването поради непълни проби, причинени от закъснения при възлагането на задачите от програмата за мониторинг. 
						Проучването за Доклада на ЕК за качеството на водите за къпане, който бе публикуван на 10 юни, е било проведено през сезон 2009 г. и е обхванало общо над 20 000 морски, езерни и речни зони в страни, членки на ЕС. 
						Изследването показва, че миналата година 96 % от крайбрежните води в Европа и 90 % от нейните вътрешни зони за къпане са отговаряли на минималните стандарти за качество на водите на ЕС. Макар че и двете стойности са малко по-ниски от показанията за 2008 г., те илюстрират значителното подобрение, постигнато след 1990 г., когато 80 % от европейските крайбрежни плувни зони и едва 52 % от сладководните такива са били в нормите. 
						 „Качеството на водите за къпане в Европа се е подобрило значително през последните тридесет години благодарение на законодателството на ЕС и на националните законодателства, но нашата работа не приключва с това," заяви европейският комисар за околната среда Янез Поточник при публикуването на доклада. "Въпреки дългогодишните отлични резултати по отношение на качеството, ние трябва да продължим да полагаме усилия както за подобряване, така и за поддържане на постигнатото.“ 
						Освен Гърция, други страни, в които най-малко 90 % от всички води за къпане през 2009 г. са отговаряли на строгите препоръчителни стойности на ЕС, включват: Кипър (99,1 %), Франция (95,7 %), Малта (93,1 %), България (90,3 %) и Португалия (90 %). 
						 В България, чиито черноморски курорти всяко лято привличат хиляди местни и чуждестранни туристи, има 89 крайбрежни и четири сладководни зони за къпане. Изпълнението на стандартите за качество на водите на ЕС от страната постепенно се подобрява, откакто тя започна да докладва за състоянието им след присъединяването си към блока през 2007 г. Миналата година 98,9 % от българските черноморски плажове са отговаряли на задължителните стойности, повишение спрямо 93,3 % през 2008 г. 
						"Равнището на спазване на препоръчителните стойности [за крайбрежните води] се е увеличило значително от 78,7 % на 91 %," писа ЕК в отделен доклад за страната. 
						Румъния, една от трите членки на ЕС заедно с Кипър и Малта, които са докладвали данни само за крайбрежните си зони, изглежда че изостава от южната си съседка. Макар че всичките 49 крайбрежни обекта в страната, включени в изследването, са отговаряли на минималните стандарти за качество, едва четири, или 8,2 % от всички, са отговаряли на препоръчителните стойности през 2009 г.

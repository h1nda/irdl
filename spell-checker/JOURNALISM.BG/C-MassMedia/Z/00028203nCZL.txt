Бившата говорителка Артман отказа да се произнесе по обвиненията, повдигнати срещу нея в Хагския трибунал 
					28/10/2008
					 
						ХАГА, Холандия -- В понеделник (27 октомври) бившата говорителка на Трибунала за военни престъпления Флоранс Артман отказа да се произнесе по обвиненията в обида на съда. На 27 август Трибуналът я привлече под отговорност за разкриването на поверителна информация по процеса срещу бившия сръбски лидер Слободан Милошевич. Според обвинението в своята книга, излязла през 2007 г., "Мир и наказание", както и в труда й "Укрити важни документи за геноцида", публикуван в Босна и Херцеговина през януари, Артман е разкрила две поверителни решения на Апелативния съд, взети по делото на Милошевич на 20 септември 2005 г. и на 6 април 2006 г. Прокуратурата твърди, че Артман е знаела, че нарушава закона чрез разгласяването на тези решения, които са носели гриф "Поверително". (Курир, Данас, Политика, Вечерне Новости, Ню Йорк Таймс - 28/10/08; Ройтерс, Б92, Блиц, РТВ, МИА - 27/10/08)

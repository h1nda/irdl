Рен: "Сърбия има бъдеще в Европа"
					13/02/2009
					Според еврокомисаря по разширяването Оли Рен Сърбия със сигурност има европейски перспективи, но страната трябва да изпълни предварителните условия по пътя си към ЕС.
					От Игор Йованович за Southeast European Times от Белград -- 13/02/09
 
					 
						
Еврокомисарят по разширяването Оли Рен (вляво) поднася подарък на сръбския президент Борис Тадич в четвъртък (12 февруари) в Белград. [Гети Имиджис]
						По време на посещението си в Белград в четвъртък (12 февруари) еврокомисарят по разширяването Оли Рен изрази задоволство от процеса на реформи в Сърбия, но добави, че Белград трябва да изпълни всички изисквания по пътя към членство в ЕС - сътрудничество с Трибунала в Хага, овладяване на организираната престъпност и корупцията, както и приемане на проевропейски закони. 
						След среща със сръбския президент Борис Тадич Рен обеща, че ЕС ще се ускори либерализирането на визовия режим със Сърбия и включването на страната в “белия” шенгенски списък. 
						Три дни, преди да пристигне в Белград, Рен заяви, че не препоръчва на Сърбия да кандидатства за членство в ЕС тази година, както правителството планира да направи. Рен поясни по-късно в Белград, че са необходими "убедителни доказателства" за успешното прилагане на Временното търговско споразумение и Споразумението за стабилизация и асоцииране (ССА). 
						Той даде висока оценка на сътрудничеството, оказвано от Сърбия на Трибунала за военни престъпления в Хага, но заяви, че страната трябва да направи повече, за да убеди Трибунала, както и някои скептично настроени държави, членки на ЕС, в своето пълно сътрудничество. 
						"Целта на моето посещение е да предам посланието на Европейската комисия, да подчертая значението на решимостта и важността, която ЕС отдава на европейското бъдеще на Сърбия, и да дам тласък на необходимите реформи в Сърбия," заяви Рен. 
						Според Тадич неговата страна прави всичко възможно, за да получи положителна реакция от ЕС. Той обяви, че Белград възнамерява да приключи скоро сътрудничеството с Трибунала в Хага и да приеме законите, които са необходими за асоциирането към ЕС. 
						Една от ключовите теми, които Рен обсъди със своите домакини, бе статутът на Косово, което обяви независимост на 17 февруари 2008 г. Рен подчерта, че интегрирането на Сърбия в Европа и определянето на статута на Косово не са свързани. 
						Тадич отрече твърденията, че Белград иска да попречи на присъединяването на Косово към някои финансови институции. 
						Рен разговаря също с премиера Мирко Цветкович и с председателя на парламента Славица Джукич-Деянович за възможностите на ЕС да подобри финансовата стабилност на Сърбия. 
						В сряда заместник-премиерът Божидар Джелич съобщи, че Сърбия е поискала 400 млн. евро макроикономическа помощ от Европейската комисия и друг заем от 233,2 млн. евро от Световната банка. Той заяви, че банката трябва да одобри кредита през април.

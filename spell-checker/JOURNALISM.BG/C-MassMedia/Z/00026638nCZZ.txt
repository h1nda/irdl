Наука и технологии: Компютрите влизат в албанските начални училища
					02/06/2008
					До края на годината всички албански начални училища ще получат компютри и центрове по информатика. Още новини: Сърбия подписа споразумение за сътрудничество с Индия; “Солар Интегрейтид Текнолоджис” спечели своя първи договор в Гърция.
					 
						
[Гети Имиджис]
						До края на годината всички начални училища в Албания ще имат компютри и центрове по информатика, съобщи в неделя (25 май) министерството на образованието. До момента около 44 % от 600 000 ученици в началните училища в Албания се ползват от проекта под надслов "Училища с информационни технологии и комуникации".
						*** 
						
						Сръбският външен министър Вук Йеремич и посланикът на Индия в Белград Аджай Сваруп подписаха на 23 май споразумение за сътрудничество в областта на науката и технологиите. Документът определя като приоритетно сътрудничеството между двете държави при провеждането на изследвания в областта на информационните технологии, агро- и биотехнологиите, нанотехнологиите, енергийната ефективност, управлението на водните ресурси и строителството на центрове за иновации. 
						*** 
						“Солар Интегрейтид Текнолоджис” (СИТ), доставчик на соларни решения, заяви в сряда (28 май), че е спечелил своя първи договор в Гърция. “Ю Пи Си Енерджи Мениджмънт” са брокери по сделката, която бележи важна първа стъпка за СИТ на растящия пазар на слънчеви технологии в Европа, заяви фирмата в свое изявление.
						*** 
						Според доклад на “Интърнешънъл Дейта Корпорейшън” от понеделник (26 май) през 2007 г. Румъния е загубила 97 млн. евро заради софтуерно пиратство, с 32 % повече от 2006 г. Загуби са понесли всички браншове, включително софтуерния, музикалния и на компютърните игри. 
						 *** 
						В Баня Лука, Република Сръбска, на 23 май бе открит “Нов образователен център за семейна медицина”. Стойността на неговото изграждане е 500 000 евро. Центърът ще обслужва 30 000 пациенти годишно.
						 *** 
						
						Българинът Александър Коларски спечели наградата за най-добър специалист в сферата на информационните технологии на Световната олимпиада по информатика в Грузия, която завърши на 25 май. 18-годишният Коларски се съревноваваше с ученици от повече от 40 държави, включително САЩ, Обединеното кралство и Германия. Той получи първа награда, като реши 1 100 задачи по информатика, за 600 от които бе необходимо решение на два програмни езика.
						*** 
						Студенти по медицина представиха своите научни открития на Първия международен студентски конгрес по медицина, който се проведе в Прищина в четвъртък (29 май) и петък. Организаторите показаха също четири студентски презентации от университети от цял свят посредством конферентна връзка.
						
						(Различни източници – 26/05/08-02/06/08)

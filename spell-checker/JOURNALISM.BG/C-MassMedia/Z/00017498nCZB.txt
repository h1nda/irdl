За да откриете последните философи на Белград, спрете някое такси
		06/02/2006
		Ако спрете такси в Белград, не само ще си осигурите евтин превоз, но и пълен и подробен анализ на политиката, икономиката и всяка друга страна от живота на сръбското общество. Шофьорите на таксита в града осигуряват всякаква информация - от практични съвети къде човек може да намери добро заведение за хранене и за забавление - до информация за политици и други обществени фигури, оцветена със собствените им аматьорски размишления. Само не очаквайте да получите всичко това без известно усилие от ваша страна, пише кореспондентката на SETimes Елена Тусуп. В Белград, пътуването с такси не е само бизнес сделка, но и взаимоотношения, основани на взаимно доверие.
		От Елена Тусуп за Southeast European Times в Белград – 06/02/06
 
		 
			
Една жена спира такси в Белград.[AFP]
			Ако искате да узнаете всичко за парливите проблеми в Сърбия, опитайте се да спрете едно от повече от 7000-те таксита в Белгард. Не само ще си осигурите евтин транспорт (приблизително 2 евро за пътуване в продължение на десет минути), но и сложна и подробна информация за политиката, икономиката и всяка друга страна от живота на сръбското общество. 
			Хората, които имат опит с шофьорите на таксита в Белград, ги смятат за приятелски настроени, умни и добре информирани. Това, което на пръв поглед може да изглежда безобидно бъбрене, може да се окаже източник на дотогава неподозирана, ценна информация по всякакви теми: къде може да обмените пари или да хапнете добре посред нощ, къде може да намерите някого или нещо, как да се държите с полицаите, къде и кога да потърсите забавления, кой път е най-късият (или най-дългият). 
			Може също да научите новини за политици и други известни фигури - кой е най-популярен, какво прави жена му тези дни, залага ли на футболни мачове, променил ли си е адреса и друга актуална информация. Разбира се, не може да вярвате на всичко, което чувате. Въпреки това, струва си да имате предвид, че "всеки, който е някой" в Белград, използва такси. Ако не самите политици, това са техните сътрудници, членове на семействата им, приятели и съседи. Благодарение на все още ниските тарифи на таксиметровите услуги, често може да научите едва ли не всичко, което желаете, когато се качите на такси. 
			 Освен като източници на информация, шофьорите също са смятани за най-талантливите любители философи, които сипят поговорки ("никога няма да пропуснете таксито, което ви е предопределено"), както и мъдри съвети. Те са отлични, макар и мрачни анализатори: общото положение винаги е "лошо", или, както казват някои по-оптимистично настроени, "може да бъде и по-лошо". Болшинството от тях не гласуват, разочаровани от предишните си фаворити, и смятат политиката за мръсен бизнес. 
			Във времето след Милошевич, вниманието им е съсредоточено не върху политиката, а върху жизненоважни всекидневни теми - прехода, заплатите, данъците, заемите, лихвите, цените, общинската политика и т.н. Често имат отговори за най-нерешимите проблеми в Сърбия. "Единственото решение за тази страна е младите хора да 'дръпнат шалтера на правителството', да ги изхвърлят и да повикат всички 'некорумпирани' от чужбина да се върнат и да помогнат нещата в тази страна наистина да потръгнат", казва един по-възрастен шофьор. 
			
Някои смятат, че през последните две години шофьорите на таксита са станали по-неразговорливи от преди. Може би това е отражение на промените в Сърбия, приближаване към западните ценности и загуба на тази очарователна балканска особеност. [AФП]
			Друг шофьор защитава още по-крайна гледна точка. "Всички млади хора, които са още тук, трябва да напуснат тази прогнила страна." 
			Нерядко шофьорите на таксита забавляват клиентите си с колоритни истории за "по-добрите времена" от комунистическата епоха, които те си спомнят с достойнство и тъга. Тогава малцина от тях са били шофьори на таксита. Повечето са имали някаква друга стабилна работа в производството, търговията или услугите. Те твърдят, че работата им не е била тежка, и че "са можели да си позволят всичко - ваканции, коли, апартаменти, облекло от Италия". Сред тях има хора с титли "доктор", цигулари от белградската филхармония, бивши професионални алпинисти. Съдбите им са взели странен обрат, осигурявайки им безкрайни теми за разговор. 
			Все пак известна предпазливост не е излишна. Никой автоматично не печели доверието на шофьора, макар че вие плащате. Трябва да се установи взаимно доверие. Затова много хора си избират "свой собствен" шофьор на такси - някой, който редовно да ги кара. Ако станете добри познати, всичко е възможно. Но когато се качите в такси за първи път, не се изненадвайте, нито разочаровайте, ако ви посрещне мълчание. Ако сте жена, усмихнете се и покажете, че нямате опит с такситата, но го направете искрено. Ако сте мъж, кажете някоя шега, за да разчупите леда. И не забравяйте бакшиша. 
			Някои смятат, че през последните две години, шофьорите на такси са станали по-неразговорливи отпреди. Може би това е отражение на промените в Сърбия, на приближаването към западните ценности и на загубата на тази очарователна балканска особеност. През годините на управлението на Милошевич, сърбите чувстваха, че имат един общ проблем, който всички обсъждаха неуморно. Днес чувството за всеобщ проблем е изчезнало, а с него и чувството за общност. Всеки се справя сам. 
			А сега нещо по-практично. Има няколко правила, които посетителите на Белград трябва винаги да имат предвид. Никога не взимайте такси от летището, ж.п. или автобусната гара. - със сигурност ще ви "оберат". Много по-добре е да се обадите по телефона за такси, така ще бъдете сигурни, че таксито е редовно и ще си осигурите и намаление. 
			Ако смятате, че са ви определили твърде висока тарифа, поискайте квитанция и запомнете номера на таксито. После се обадете в асоциацията. Имайте предвид обаче, че шофьорите на таксита са сплотена общност. Никога не започвайте скандал и не заплашвайте шофьора. За по-малко от минута други шофьори ще му се притекат на помощ. 
			Когато викате такси, може винаги да попитате дали шофьорът е пушач или непушач и дали говори английски. И накрая, непременно проверете дали в таксито има таксиметров апарат.

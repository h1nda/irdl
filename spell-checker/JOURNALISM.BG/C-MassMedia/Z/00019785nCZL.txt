Турция приветства назначаването на Ралстън за специален координатор за ПКК
					31/08/2006
					 
						АНКАРА, Турция -- В сряда (30 август) външното министерство приветства решението на Вашингтон да назначи генерала от ВВС в оставка Джоузеф Ралстън за специален координатор на действията срещу терористичната Кюрдска работническа партия (ПКК). Министерството каза, че това е важна възможност за координиране на усилията на Турция, САЩ и Ирак срещу ПКК. Очаква се Ралстън да посети Анкара за разговори следващата седмица. Също в сряда службите за сигурност в Югоизточна Турция заловиха 74 кг пластични експлозиви, каквито често се използват от кюрдските бунтовници. Смята се, че експлозивите, заедно с 15 ракетни установки, са прехвърлени през границата от Северен Ирак. 
						Също в сряда представители на правителството и профсъюзите на държавните служители отново разговаряха в опит да постигнат споразумение за увеличение на заплатите догодина. След като двете страни не успяха да се споразумеят по въпроса, профсъюзите заплашиха със стачка. (Turkishpress.com, AФП, Радикал, Заман - 30/08/06)

БиХ дава ход на антикорупционна инициатива
12/11/2003
Като част от борбата срещу един от най-сериозните проблеми в ЮИЕ Антикорупционната инициатива към Пакта за стабилност откри нов регионален офис.
От Антонио Пръленда за Southeast European Times в Сараево - 12/11/03
 
 
Премиерът на БиХ Аднан Терзич и Специалният координатор на пакта за Стабилност Ерхард Бусек официално откриха нов регионален офис на Антикорупционната инициатива към Пакта за стабилност (АИПС) в края на октомври в Сараево. Това създава нов механизъм за пренос на знания в борбата срещу корупцията.
"Регионалният офис следва да се превърне в депозитар на политически ангажименти, в международно признат форум за диалог по съответните политики, както и механизъм за пренос на знания в борбата срещу корупцията," каза Бусек. "В началния етап офисът ще се фокусира върху законодателството и обучението на представители на съдебната власт. Той ще действа както и на високо-политическо, така и на техническо ниво."
Според Бусек предложение, лансирано от правителството на БиХ, е направило възможно откриването на офиса в Сараево. Тази стъпка увеличава броя на свързаните с Пакта за стабилност институции и подсказва, че нараства "местната собственост" върху процеса, каза той.
Приетата през 2000 г. АИПС се превърна в координационен инструмент за националните антикорупционни мерки и в платформа за обмяна на опит и за съфинансиране на проекти на донори. Корупцията се възприема от мнозина като един от най-сериозните проблеми, пред които е изправен регионът, тъй като тя подкопава върховенството на закона и стабилността на демократичните институции, обезкуражава местните и чуждестранните инвестиции, прахосва средства и препятства икономическия растеж. Пактът за стабилност в ЮИЕ издига борбата срещу корупцията в свой висш приоритет от своето учредяване в Кьолн, Германия, през юни 1999 г.
"Създаването на Офис за свръзка към Регионалния секретариат на АИПС в Сараево ще придаде ново измерение на борбата срещу корупцията, създавайки по-здравословен климат и влияейки положително върху представата за инвестиционния потенциал в страната," заяви Терзич.
Офисът ще прилага приетата стратегия в рамките на АИПС, която се опира на пет стълба: придържане към и прилагане на европейските и международните антикорупционни инструменти; стимулиране на доброто управление и надеждните публични администрации; подобряване на законодателството и утвърждаване върховенството на закона; засилване на прозрачността и почтеността в деловите отношения, каткто и на борбата срещу подкупите на длъжностни лица; развитие на активно гражданско общество, вкл. медиите.
Старшият представител на АИПС за БиХ Йосип Бръкич, който е и началник на кабинета на заместник-външния министър, ще бъде първият изпълнителен секретар на регионалния офис. Корнел Виргилиу Калинеску, началник-управление за предотвратяване на престъпната дейност и корупцията към румънското Министерство на правосъдието и старши представител на АИПС, ще поеме поста на антикорупционен експерт.

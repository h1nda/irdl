Орхан Памук е първият турчин, носител на Нобелова награда 
					13/10/2006
					Тазгодишният нобелов лауреат - един от най-известните турски писатели - бе обвинен по-рано тази година в "обида на турската национална идентичност".
					(Ройтерс, Блумбърг, Файненшъл Таймс, Гардиън, Индипендънт - 13/10/06; AП, AФП, БиБиСи, Ню Йорк Таймс, БиБиСи, AКИ, РСЕ/РС, Шведска академия, Нобелова фондация - 12/10/06)
 
					 
						
Орхан Памук. [Гети Имиджис]
						Един от най-известните съвременни турски писатели, който по-рано тази година успя да избегне съдебно преследване, получи в четвъртък (12 октомври) най-престижната литературна награда в света. При обявяването на Нобеловата награда за литература за 2006 г. Шведската академия подчерта, че в "търсене на меланхоличната душа на своя роден град" Памук е "открил нови символи на сблъсъка и преплитането на културите". 
						Роден в Истанбул през 1952 г. в семейство на индустриалци, Памук отначало е искал да стане художник. След като три години учи архитектура в Техническия университет в Истанбул, той записва журналистика и завършва Истанбулския университет. 
						Той обаче така и не започва работа като журналист, а предпочита да стане писател и да се откаже от всичко останало. 
						През 1982 г. - седем години, след като се оттегля в апартамент, за да пише - излиза първият му роман, "Джевдет Бей и неговите синове", който поставя началото на литературната му кариера. Това е семейна сага, която описва прехода от традиционния отомански към по-западен начин на живот. 
						Година по-късно е публикувана "Къщата на мълчанието", а след нея през 1985 г. излиза "Белия замък". Пет години по-късно това става първата книга на Памук, преведена на английски език. 
						Чертвъртият роман на Памук, "Черната книга", излиза на турски език през 1990 г., а на английски през 1994 г., когато е публикувана и следващата му книга "Новият живот". С "Името ми е Червен", която е публикувана през 1998 г. и е преведена на английски три години по-късно, авторът пробива на международната литературна сцена. 
						Британският ежедневник "Индипендънт" я нарича "основна книга, която … категорично утвърждава Памук като един от най-добрите живи писатели в света". 
						Когато Шведската академия обяви наградата в четвъртък, Памук бе в Ню Йорк, където в момента е гост-изследовател в Колумбийския университет. Авторът, който е първият турски нобелов лауреат, каза, че приема наградата с радост. 
						За него наградата е едновременно "празник на турския език, на турската култура, от която аз съм част", както и "признание за тези 32 години, които смирено посветих на великото изкуство на романа," каза той пред британския ежедневник "Гардиън". 
						Новината бе посрещната със смесени реакции в родината му. 
						Някои изразиха гордостта си, че Памук, който бе първият мюсюлмански писател, публично заклеймил издадената през 1989 г. фетва срещу Салман Рушди, е получил Нобелова награда. 
						"За всички нас е голямо щастие, че турски писател печели такава престижна награда," каза външният министър Абдула Гюл. 
						Известният турски автор Яшар Кемал изпрати поздравително писмо до колегата си. "Толкова съм щастлив, че спечели тази заслужена награда. Убеден съм, че ще напишеш и нови романи със същата страст," каза той. "Не се съмнявам, че ще останеш верен на убежденията си." 
						Кемал Керинчсъз, който оглавяваше група адвокати националисти, искащи да дадат под съд Памук по обвинения в "обида на турската национална идентичност", обаче каза, че се срамува от решението на Шведската академия. Наградата е дадена на Памук, защото той "принизява" турските ценности и "признава (арменския) геноцид", каза Керинчсъз. 
						Адвокатите бяха разгневени от направените от писателя забележки в интервю за швейцарски вестник. Памук каза пред вестника, че никой друг в Турция не се осмелява да говори за избитите в страната му 30 000 кюрди и 1 млн. арменци. В крайна сметка обвиненията бяха свалени.

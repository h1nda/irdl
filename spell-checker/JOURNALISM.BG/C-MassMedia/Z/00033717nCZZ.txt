Дипломатически дневник: Балканите ще затегнат граничния контрол
					09/03/2010
					Западнобалканските страни си сътрудничат в граничния контрол с цел пресичане на контрабандните канали. Още в дипломатическите новини: Сараево ще бъде домакин на среща на върха на ЕС и Западните Балкани; Албания възнамерява да открие шест нови посолства.
					 
						
Ефективният граничен контрол е от основно значение за борбата срещу незаконния трафик и за гарантиране на безопасността на пътуванията. [Гети Имиджис]
						Вътрешните министри на западнобалканските страни приеха обща декларация по време на регионална конференция за граничната безопасност в петък (5 март) в Тирана. В документа се казва, че страните ще си сътрудничат за гарантиране на безопасността на движение на хора и стоки и ще се борят с корупцията и контрабандата. Участниците във форума призоваха ЕС да разреши безвизови пътувания на гражданите на Албания и БиХ възможно най-скоро. 
						*** 
						
						Словенският премиер Борут Пахор, колегата му от Хърватия Ядранка Косор и сръбският президент Борис Тадич се договориха в петък (5 март) да засилят сътрудничеството си по време на среща в словенския град Птуй. Балканските лидери обсъдиха основно предстоящата конференция на западнобалканските лидери, насрочена за 20 март в Бърдо, Словения. Тадич отново повтори, че Сърбия ще участва само ако Косово е представено с името "Косово-ЮНМИК". 
						 *** 
						
						Словашкият външен министър Мирослав Лайчак каза в понеделник (8 март), че е обезпокоен от липсата на напредък в Босна и Херцеговина. Лайчак, който е бивш върховен представител, бе на посещение в Сараево, където проведе разговори с местни политици и с настоящия върховен представител Валентин Инцко. 
						*** 
						Външните министри от ЕС се договориха на неофициална среща в събота (6 март) в Кордова, Испания, да организират среща на върха на ЕС и западнобалканските страни в Сараево, Босна и Херцеговина, през юни. Инициативата потвърждава европейската гледна точка за региона, че стабилността на Западните Балкани е определяща за кандидатстването за членство в ЕС. 
						*** 
						Загреб ще се присъедини към ЕС много скоро, каза хърватският президент Иво Йосипович след среща в четвъртък (4 март) с председателя на Европейския парламент Йержи Бузек в Брюксел. Бузек изрази увереност, че Хърватия ще стане член на блока. Това бе първото посещение на Йосипович в чужбина след встъпването му в длъжност през февруари. Той се срещна също с президента на ЕС Херман ван Ромпой и с председателя на Европейската комисия Жозе Барозу. 
						*** 
						
						Румънският президент Траян Бъсеску и представители на армията посетиха в четвъртък (4 март) контингента на страната в силите на НАТО в Афганистан. Пътуването бе предприето след експлозия миналата седмица на магистрала, свързваща Кандахар и Кабул, при която един румънски войник загина, а друг бе ранен. Посещението не бе предварително оповестено от съображения за сигурност. 
						 *** 
						
						Албанското правителство обяви откриването на шест нови посолства в Белгия, Словакия, Босна и Херцеговина, Катар, Кувейт и Обединените арабски емирства. Страната се нуждае от по-широко представителство и разполага с ресурсите за целта, каза премиерът Сали Бериша по време на заседание на кабинета на 3 март. Нови дипломатически мисии ще бъдат разкрити скоро в Мексико, ЮАР, Австралия, Норвегия, Естония и Пакистан. 
						*** 
						
						Сръбският външен министър Вук Йеремич предупреди за евентуалното обвързване на кандидатурата на Сърбия за членство в ЕС с въпроса за Косово, като заяви, че Белград не бива да бъде принуждаван да избира между двете. Изявлението бе направено след разговори на 3 март между Йеремич и унгарския му колега Петер Балаш в Будапеща. Балаш изрази също надежда, че ЕС няма да наложи такъв избор, и подчерта, че стабилизацията на Западните Балкани трябва да е първостепенна цел. 
						*** 
						
						Анкара е готова да изтегли войските си от Кипър, ако бъде постигнато споразумение в дългогодишния спор между гръцката и турската общност на острова, каза на 2 март турският премиер Реджеп Тайип Ердоган. Турция "трябва да пристъпи от думи към дела", заяви говорителят на кипърското правителство Стефанос Стефану, припомняйки, че Анкара не се е отзовала на призивите на ЕС да отвори своите пристанища и летища за кипърските гръцки кораби и самолети. 
						
						(Различни източници -- 02/03/10-09/03/10)

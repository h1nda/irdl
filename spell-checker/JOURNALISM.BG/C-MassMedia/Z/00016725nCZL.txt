Македонският външен министър обсъди визови въпроси с еврокомисаря по правосъдието 
					24/11/2005
					 
						БРЮКСЕЛ, Белгия -- Македонският външен министър Илинка Митрева отново повдигна въпроса за облекчаване на визовия режим на ЕС за македонските граждани по време на среща в сряда (23 ноември) с еврокомисаря по правосъдието Франко Фратини. Те се срещнаха по време на тридневното посещение на Митрева в белгийската столица. Според съобщения в скопските медии Фратини е казал, че в началото на следващата година Европейската комисия ще изготви план за действие за визовите режими за страните кандидатки за ЕС в зависимост от техния напредък по пътя към интеграцията. 
						В сряда македонският президент Бранко Цървенковски пристигна на двудневно посещение в Рим. Италианският премиер Силвио Берлускони го увери в подкрепата на страната си за кандидатурата на Македония за членство в ЕС.
						Също в сряда македонският депутат Тито Петковски обяви плановете си да създаде нова политическа формация - Социалдемократическа партия. Петковски е бивш висш функционер на управляващия Социалдемократически съюз за Македония. (МИА, Уеб-сайт на македонското правителство, Макфакс, Телма ТВ, A1 ТВ - 23/11/05)

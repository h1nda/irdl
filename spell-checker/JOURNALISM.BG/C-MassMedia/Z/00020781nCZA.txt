ООН затяга сигурността в Косово 
					28/11/2006
					Светът се взира в Косово и всеки акт на насилие би бил контрапродуктивен и само ще върне времето назад, предупреди ЮНМИК в понеделник след получаването на "достоверни заплахи". 
					От Блерта Фоничи-Кабаши за Southeast European Times от Прищина – 28/11/06
 
					 
						
От ЮНМИК обявиха, че са получили заплахи срещу техни служители и имущество в Косово. [Гети Имиджис]
						Мисията на ООН в Косово обяви в понеделник (27 ноември), че е повишила мерките за сигурност в цялата провинция и че полицията е предприела специални мерки след получаването на заплахи срещу мисията и нейния персонал. 
						"Полицията в Косово е получила в понеделник информация за достоверни заплахи срещу персонал и/или имущество на ООН," заяви пред Southeast European Times говорителят на косовската полиция Ветон Елшани. 
						Властите възприемат заплахата сериозно и гражданите ще станат свидетели на засилена полицейска активност и присъствие. "Умоляваме всички за съдействие и разбиране," каза Елшани. "Приканваме всеки гражданин, който има някаква информация, незабавно да се свърже с най-близкото местно полицейско управление на КПС или с международен полицейски служител." 
						Междувременно ЮНМИК обяви в съобщение за пресата, че всяко нападение над персонал или имущество на мисията би било деструктивно и контрапродуктивно, особено в този момент. 
						"Процесът на определяне на статута е в критична фаза и светът е обърнал взор към Косово," се казва в него. "Всеки акт на насилие само би върнал времето назад." 
						Косовският премиер Агим Чеку апелира за мир и демокрация, особено в този решителен момент. "Заедно с международната общност ние работихме и инвестирахме, за да покажем, че Косово е пример за успех. И Косово ще бъде такъв пример," каза той. 
						Поддръжници на независимостта, свързани с Лигата "Ветевендосе" ("Самоопределение"), обаче призоваха във вторник към демонстрации срещу международната общност и косовския преговарящ екип, усложнявайки обстановката допълнително. Групата редовно организираше подобни протести в миналото. 
						Друго значимо събитие в понеделник бе подадената оставка от министъра за бежанците и изселените лица Славиша Петкович, който заяви, че "не е успял да създаде добри отношения с ПРООН и Службата на ЮНМИК за бежанците и общностите". 
						Единственият сръбски представител в правителството на Косово Петкович бе обвинен в корупция и лошо управление от главната ревизионна служба. Говорител на премиера Чеку заяви, че настоящият секретар на министерството Бранислав Гърбич ще поеме поста като изпълняващ длъжността, докато бъде избран титуляр. 
						Оливер Иванович, лидер на Сръбската листа за Косово, заяви пред Southeast European Times, че Сръбската листа ще обсъди сериозно всяко предложение на Чеку да назначи някой от неговите кандидати за министерския пост. 
						Той не отхвърли възможността за собствената си кандидатура. "Няма да говоря за моята позиция, докато не получим официално предложение да бъдем част от правителството," каза Иванович.

Наука и технологии: Гърция ще предостави на учениците преносими компютри
					12/02/2007
					В рамките на нов проект близо 20 000 преносими компютъра ще бъдат разпространени в основните и средните училища. Още от седмицата: румънски учени планират мисия в Африка; Албания е домакин на конференция по таласемия.
					 
						
[Гети Имиджис]
						
Гръцкото министерство на образованието обяви, че през идните месеци ще проведе търгове за снабдяване на училищата с компютри. Министерството планира да осигури 20 000 лаптопа за учениците от шести клас в основните училища и за второкурсниците от средните училища. 
						*** 
						
Хърватската електроцентрала ХЕП пусна в експлоатация нов производствен агрегат, който работи с биодизел. Целта е да се подпомогне понижаването на емисиите на CO2 от топлоелектроцентралите на ХЕП и да се увеличи производството на енергия от възстановими източници. 
						*** 
						Изследователската фирма Ай Ди Си класира румънската фирма за софтуер "БитДифендър" (BitDefender) като най-бързоразвиващия се доставчик на антивирусен софтуер. Според фирмата приходите от антивирусен софтуер на "БитДефендър" в световен мащаб са нараснали със 123,7 % между 2004 и 2005 г. -- темп, който е по-бърз от този на всеки друг доставчик на глобалния пазар. Ръстът на корпоративните приходи на дружеството от антивирусни програми в световен мащаб между 2004 и 2005 г. оглавяваше списъка със 73 %. 
						*** 
						
Румънското Дружество за океанографски изследвания и защита на морската среда ще стартира първата румънска научна експедиция за прекосяване на Африка от север на юг от ноември т. г. до април 2008 г. Мисията, част от по-широка програма, наречена "Трансафрика", цели да проучи въздействието на климатичните промени върху биологичното разнообразие. 
						*** 
						
Турция ще започне проекта "Красива наука" на 19 февруари с цел да открие млади таланти сред изследователите, инженерите и учените. Конкурсът ще бъде излъчен на живо по турската телевизия "Канал Д". 
						*** 
						
Албански и чужди специалисти се събраха в Тирана на 1 февруари на конференция, посветена на лечението и превенцията на таласемията. Дискусията е част от триетапната стратегия на правителството за борба с болестта. 
						*** 
						Учени и експерти от Хърватия, Италия и Черна гора присъстваха на регионална конфереция "Технологиите в околната среда", провела се от 6 до 8 февруари в Милочер. Проявата, организирана съвместно от черногорското и хърватското правителство, се проведе в рамките на проекта за Югоизточна Европа ЕРА-НЕТ -- мрежов проект, целящ свързване на изследователските дейности със съществуващите национални, двустранни и регионални програми.
						 *** 
						"ХЕРМЕС Софтлаб", словенски доставчик на решения в областта на информационните технологии и на софтуерен инженеринг, съобщи, че открива втори свой клон в Баня Лука, Босна и Херцеговина. Решението е в рамките на плановете на фирмата за разширяване в Адриатическия регион.
						*** 
						Българската фирма "Фадата", която предлага софтуер и решения за застрахователната индустрия, възнамерява да създаде регионален център за обслужване на клиенти в София. Очаква се центърът да разкрие 100-120 нови работни места. Новината за центъра съвпадна с пускането на продукта на "Фадата" "Интегрирана система за застрахователна информация" на сръбския пазар. 
						
(Различни източници -- 05/02/07-12/02/07)

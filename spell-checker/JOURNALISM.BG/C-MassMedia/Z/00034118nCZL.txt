Еврозоната одобри пакет от помощи за Гърция
					12/04/2010
					 
						БРЮКСЕЛ, Белгия -- Финансовите министри от еврозоната се договориха в неделя (11 април) за пакет от помощи за Гърция в размер на 30 милиарда евро, но подчертаха, че Атина все още не е поискала активирането му. На пресконференция в Брюксел след видеоконференция с участието на министрите еврокомисарят по икономическите и валутните въпроси Оли Рен и председателят на еврогрупата Жан-Клод Юнкер обявиха, че планът е одобрен. Рен заяви, че тригодишните заеми от еврозоната ще бъдат с лихвен процент около 5 %, значително по-нисък от сегашните пазарни нива от около 7,3 %. Гърция иска да може да ползва заеми при лихви, по-близки до тези за другите членки на еврозоната. 
						"С днешното решение Европа изпраща ясно послание, че никой повече не може да си играе с нашата обща валута; никой не може да си играе с общата ни съдба," каза гръцкият премиер Георгиос Папандреу, коментирайки решението. Финансовият министър Георгиос Папаконстантину също приветства решението. Управителят на МВФ Доминик Строс-Кан каза, че Фондът е готов да предостави финансиране, "включително и чрез многогодишно стендбай споразумение". Екип на МВФ ще обсъди въпроса този понеделник с гръцки представители в Брюксел. (AФП, Ройтерс, Би Би Си, АП, АНА-МПА - 11/04/10)

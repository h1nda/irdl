СФОР отричат да са превишили правомощията си при ареста на босненско-сръбски жител
24/02/2003
 
САРАЕВО/БАНЯ ЛУКА, Босна и Херцеговина (БиХ) -- СФОР категорично отрекоха да са превишили властта си при арестуването на местния жител Милорад Билбия в Лескаре в Република Сръбска (РС) миналия петък (21 февруари). Билбия е бил задържан в дома си по време на акция на СФОР за незаконно оръжие в района на Приедор. Президентът на РС Драган Чавич е изпратил протестно писмо до командването на СФОР в БиХ, в което определя поведението на СФОР при този инцидент като "вандалско и грубо" и "унизително". В отговор, говорителят на СФОР Ив Вание заяви в неделя, че СФОР са действали в съответствие с техните заповеди и по никакъв начин не са превишили своите правомощия. (Източници на СВП - 24/02/03; СРНА, БиБиСи - 23/02/03; НТВ Хаят, РТРС - 22/02/03)

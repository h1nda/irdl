Трибуналът на ООН ще издаде до края на годината обвинителен акт, засягащ Македония
22/10/2003
 
СКОПИЕ, Македония -- Главният прокурор на Трибунала на ООН за военни престъпления Карла дел Понте заяви, че ще издаде до края на тази година обвинителен акт във връзка с един от двата разследвани случая, касаещи кризата в Македония от 2001 г. В изявлението си, направено в Лондон във вторник (21 октомври), тя отказа да сподели подробности. Прокуратурата на Македония също отклони всякакви коментари. Съобщения в пресата обаче подсказват, че първият случай се отнася за действия на полицията в село Люботен, при които са били убити десет етнически албанци. Предполага се, че вторият случай касае отвличането на 12 македонски цивилни от членове на сега несъществуващата Армия за национално освобождение.
Други новини: прокуратурата в Куманово повдигна официално обвинение в тероризъм срещу девет етнически албанци по повод две бомбени нападения от тази година. Сред обвиняемите е и укриващият се екстремистки лидер Якуп Авдил-Чакала. (Утрински вестник, АФП - 22/10/03; МИА, А1 ТВ - 21/10/03)

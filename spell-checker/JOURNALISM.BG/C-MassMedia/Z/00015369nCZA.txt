Бошковски и Тарчуловски ще останат в Хага
					25/07/2005
					Съдебният съвет на Хагския трибунал отхвърли исканията за освобождаване под гаранция на бившия вътрешен министър Любе Бошковски и бившия офицер от силите за сигурност Йохан Тарчуловски. Съветът заяви, че Бошковски е бягал от Македония в миналото, а Тарчуловски може да повлияе на свидетели.
					От Марина Стояновска за Southeast European Times от Скопие - 25/07/05
 
					 
						
Молбата на бившия вътрешен министър Любе Бошковски за освобождаване под гаранция бе отхвърлена от Съдебния съвет на Хагския трибунал. [Архив]
						Бившият вътрешен министър Любе Бошковски и офицерът от силите за сигурност Йохан Тарчуловски ще останат в ареста до започването на процеса срещу тях, гласи решение от 18 юли на Съдебния съвет на Хагския трибунал. Македония поиска на 4 юли съветът да освободи под гаранция двамата задържани. "Македонското правителство гарантира, че ответниците ще бъдат на разположение на Хагския трибунал, ако бъдат освободени под гаранция и им бъде разрешено да се върнат в Македония," каза министърът на правосъдието Мери Младеновска-Гьоргиевска.
						Според адвоката на Бошковски, Драган Годжо, бягството на клиента му от Македония при предходно дело е било решаващ фактор за отхвърлянето на молбата. Бошковски, който има двойно македонско и хърватско гражданство, трябва да отговаря по обвинения във връзка с убийството на шестима пакистанци и един индиец от македонската полиция в местността "Растански лозя" край Скопие на 2 март 2002 г. Бившият вътрешен министър избяга в Хърватия миналата година, но бе арестуван и задържан в Пула. 
						Освобождаването на Тарчуловски бе отхвърлено, защото "няма абсолютни гаранции, че той няма да окаже натиск върху потърпевши и свидетели," заяви съветът. 
						Адвокатът на Бошковски заяви, че ще обжалва решението на Съдебния съвет. "Бях оптимист за освобождаването на Бошковски, но очевидно съветът отдаде по-голямо значение на аргументите, представени от прокуратурата, каза Годжо.
						"Отговорът на жалбата ще зависи от Апелативната комисия," каза Катина Търнър, говорителка на Хагския трибунал. Тя заяви, че комисията ще се произнесе по жалбата в срок от две седмици до един месец след подаването й.
						Бошковски и Тарчуловски са единствените обвиняеми във военни престъпления от Македония. Съгласно общия обвинителен акт срещу тях, издаден на 15 март, всеки ще отговаря по три члена за нарушения на законите и обичаите за водене на война във връзка с междуетническия конфликт в Македония от 2001 г. Зверствата, в които са обвинени, са били извършени между 10 и 12 август 2001 г. по време на полицейска акция в с. Люботен.
						Тарчуловски бе екстрадиран в Хага на 16 март, а Бошковски - на 24 март. И двамата не се признават за виновни по обвиненията.

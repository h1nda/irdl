Сърбите – може би вслушали се в призива на Тадич (?) – премахват частично барикадите
					06/12/2011
					Някои възприемат хода като начало на премахването на всички барикади, а други твърдят, че това е само тактически ход заради предстоящата среща на върха на ЕС 
					От Игор Йованович за Southeast European Times от Белград -- 06/12/11 
 
					 
						
КФОР използва булдозер, за да премахне една от барикадите в Ягненица. [Ройтерс]
						Премахването на някои от барикадите, издигнати от сърбите в края на юли в Северно Косово с цел да се попречи на косовските власти да поемат контрола върху граничните пунктове по границата с Централна Сърбия, започна след постигането на споразумение между КФОР и жителите на село Ягненица. 
						Миналата седмица селото бе сцена на сериозни сблъсъци между сърбите и военнослужещи, когато КФОР направи опит да премахне част от барикадата. В резултат на инцидента 23 военнослужещи на КФОР и няколко десетки сърби бяха ранени. 
						В понеделник (5 декември) обаче председателят на община Зубин Поток Славица Ристич и един от командирите на КФОР се договориха да премахнат някои от барикадите в Ягненица. 
						Съгласно споразумението КФОР ще разположи контролен пункт на пътя, където ще работи съвместно със сръбски членове на косовската полиция. 
						Споразумението "облекчава живота на гражданите", каза Ристич, добавяйки, че останалите барикади ще останат на пътя заедно с хората, които ги охраняват. 
						Макар и да не бе предмет на споразумението, премахването на част от барикадите започна в понеделник и в община Лепосавич, близо до ГКПП "Ярине". 
						Председателите на няколко общини в Северно Косово, които бяха непреклонни в решението си да не премахват барикадите и да не приемат споразуменията между Белград и Прищина, отказаха коментар. 
						Един от охраняващите барикада сърби, Мица Й., каза, че това е "знак на добра воля и показател, че КФОР не е враг на сърбите". 
						"Но хората ще продължат да пазят отстрани на пътя и да проверяват как КФОР прилага споразумението," каза той за SETimes. 
						Сръбският държавен секретар в министерството за Косово и Метохия Оливер Иванович каза за SETimes, че това е "мъдър ход от страна на косовските сърби, който успокоява обстановката". 
						"След призивите на сръбския президент Борис Тадич за премахване на барикадите натискът върху сърбите в Северно Косово се увеличи. Също така в средите на КФОР се надигнаха все повече гласове в полза на радикално решаване на ситуацията с барикадите," добави Иванович. 
						Той отбеляза обаче, че сега е важно за КФОР също да се придържа към споразумението, и изтъкна, че мисията е загубила доверието на гражданите, след като няколко пъти "е заела страната на Прищина". 
						Решението на сърбите от Северно Косово бе посрещнато с облекчение в Белград. 
						"[Споразумението] е положителен ход, който бележи началото на премахването на барикадите. Това е добър знак и добро начало на нормализирането на ситуацията в Северно Косово," каза сръбският министър за Косово и Метохия Горан Богданович. 
						Част от европейската общественост също даде одобрението си. 
						"Премахването на барикадите в Северно Косово, което започна днес, създава условия страните, които досега бяха против кандидатурата на Сърбия, да променят мнението си преди срещата на върха на ЕС в петък," каза докладчикът на Европейския парламент за Сърбия Йелко Кацин. 
						КФОР също определи хода като "крачка напред", но подчерта, че все още няма пълна свобода на движението. 
						"КФОР не оценява участниците само по думите им, а по-скоро по делата им. Например на граничните пунктове в Бърняк (ГКПП 31) и Ярине (ГКПП 1), както и на сръбска територия, все още има купчини чакъл, което пречи на свободното придвижване на гражданите," заявиха от КФОР. 
						Преподавателят от Факултета по политология в Белградския университет Предраг Симич заяви за SETimes, че сърбите от Северно Косово се опитват да се освободят от отговорност в случай на евентуален отказ на кандидатски статут в петък и донякъде да се сближат отново с Белград. 
						"Трудно е да се каже дали това ще бъде достатъчно за кандидатурата, защото това вероятно е известно само на германския канцлер Ангела Меркел, чиято страна поставя най-много условия пред Сърбия," каза Симич.

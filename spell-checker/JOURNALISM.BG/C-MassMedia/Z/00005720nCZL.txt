Турция потвърждава провеждането на регионална среща за ситуацията в Ирак
21/01/2003
 
АНКАРА, Турция -- Във вторник (21 януари) външният министър Яшар Якъш съобщи за държавната новинарска агенция Анадола, че регионалната среща по въпроса за ситуацията в Ирак ще се проведе в четвъртък в Истанбул. Очаква се на нея да присъстват колегите му от Саудитска Арабия, Йордания, Египет, Иран и Сирия, които ще се опитат да намерят мирно решение на кризата с оръжейните инспекции. Турция е загрижена за икономическите последици от един потенциален конфликт в близост до нея. Завършвайки посещението си в Анкара в понеделник, председателят на Обединения комитет на началник-щабовете на САЩ ген. Ричард Майерс заяви пред репортери, че правителството на САЩ подкрепя усилията на Турция да предотврати конфликт в региона. Той даде и висока оценка на Турция като стратегически партньор. Междувременно НАТО обяви, че новият върховен главнокомандващ съюзническите сили в Европа, ген. Джеймс Джоунс, ще посети Турция в петък. (Ройтерс, Милиет, Хюриет - 21/01/03; АП, Ройтерс, Анадолска агенция, ТРТ, АФП, БиБиСи, Дюня - 20/01/03)

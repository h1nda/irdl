Кипърските гърци предлагат мерки за укрепване на доверието
19/07/2004
Атина приветства серията от мерки, предложени от кипърско-гръцките власти, посочвайки, че те ще укрепят сигурността и ще насърчат сътрудничеството между двете общности на разделения остров. Анкара остава предпазлива.
(Турската преса, Атинска информационна агенция - 18/07/04; Интърнешънъл Хералд Трибюн, Гласът на Америка - 17/07/04; AП, Ройтърс, Би Би Си , Гласът на Америка (ГА) - 16/07/04)
 
 
Предложението за изтегляне е опит да се промени дневният ред. Имаше план на Анан, те го отхвърлиха," заяви премиерът на кипърските турци Мехмет Али Талат. [АФП]
Атина приветства набор от мерки за укрепване на доверието, очертани от кипърско-гръцките власти, определяйки ги като полезни за двете общности върху разделения остров. Предлаганите стъпки включват частично изтегляне от охраняваната от ООН линия на прекратяване на огъня, откриване на осем нови КПП, както и прочистването на хиляди противопехотни мини в чертите на буферната зона на ООН.
Мерките ще помогнат за укрепване на усещането за сигурност и ще насърчат сътрудничеството, заяви в неделя (18 юли) говорителят на гръцкото МВнР Георгиос Кумуцакос.
Правителството на кипърските гърци обявиха предложенията в петък, посочвайки, че е готово да изтегли свои подразделения от оградената със стена част на кипърската столица Никозия, както и от два други района по линията на прекратяване на огъня, при положение че Турция стори същото. Кипърските гърци се стремят и към отваряне за съвместно ползване на Фамагуста, пристанищен град в източната част на острова, който понастоящем се намира под кипърско-турски контрол, както и към ограничаване на военните учения.
По време на пресконференция в Никозия в петък говорителят на правителството Кипрос Хрисостомидес изрази увереност, че инициативата ще допринесе за "стимулиране на доверието и сигурността" между кипърските турци и гърци.
Първоначалната реакция в Севернокипърската турска република(СКТР) бе скептична, а премиерът Али Мехмет Талат определи предлаганите мерки като опит да се отклони вниманието от отхвърлянето от страна на кипърските гърци на плана, лансиран от Генералния секретар на ООН Кофи Анан, за прекратяване на 30-годишното разделение на острова.
"Предложението за изтегляне е опит да се промени дневният ред. Имаше план на Анан, те го отхвърлиха," цитира АП думите на Талат от петък по време на интервю за телевизия СиЕнЕн - Търк. "Такива военни въпроси не са в дневния ред. Няма военно напрежение. Откъде дойдоха тези предложения?"
Лидерите на кипърските турци обаче изразиха по-късно положително становище по някои от предложенията. В неделя Талат изтъкна, че СКТР е готова да отвори втори КПП при Бостанджъ Капъшъ. Новият КПП ще улесни търговията с плодове и зеленчуци, тъй като съществуващият сега пункт е далеч от селскостопанските центрове в южната част на Кипър, посочват официални представители.
Анкара отговори предпазливо на кипърско-гръцката инициатива. "Нека разгледаме какво казват те. Ще оценим предложението заедно с нашите приятели, кипърските турци, и след това ще вземем решение, " посочи външният министър Абдулах Гюл.
Междувременно представител на ЕС заяви, че мерките за установяване на климат на доверие на острова биха били добре дошли и че Брюксел ще анализира инициативата.
Във Вашингтон говорителят на Държавния департамент Ричард Баучър посочи, че САЩ " ще приветстват всяка взаимно съгласувана стъпка, която може да намали военното напрежение в Кипър", но подчерта, че военните мерки за доверие "не могат да заменят" всеобхватното уреждане, предвидено в плана "Анан".

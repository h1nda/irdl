СВП свика спешна среща, за да подчертае подкрепата си за Сребреница 
					23/04/2007
					 
						САРАЕВО, Босна и Херцеговина (БиХ) -- Върховният представител Кристиан Шварц-Шилинг организира тази седмица среща на всички компетентни агенции на държавно ниво и на ниво автономна област, целяща подобряване на условията на живот в Сребреница и прилежащия район. В петък (20 април) Шварц-Шилинг настоя, че отхвърлянето от негова страна на инициативата на мюсюлманите, които искат специален статут за Сребреница извън юрисдикцията на Република Сръбска, не означава, че той се противопоставя на справедливостта. Той подчерта, че пострадалите от геноцида през юли 1995 г. имат правото да изискват от властите в държавата и областта да изпълнят своите задължения. 
						Други новини от петък -- Външният министър на БиХ Свен Алкалай официално откри реконструирания културен център на БиХ в Загреб. Центърът ще има за цел да стимулира културното партньорство между двете страни. (Дневни Аваз, Независне Новине, Фена - 21/04/07; Комюнике на СВП - 20/04/07)

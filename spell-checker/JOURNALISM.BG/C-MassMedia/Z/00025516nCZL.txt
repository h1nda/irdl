Призивите за отцепване се засилват в Република Сръбска
					19/02/2008
					 
						БАНЯ ЛУКА, Босна и Херцеговина (БиХ) - Призивите за отцепване се засилиха в Република Сръбска (РС) от понеделник (18 февруари), след като Косово обяви независимост. Директорът на Асоциацията на ветераните СПОНА Бранислав Дукич поиска от парламента на РС да обяви "самоопределение" на областта. Главната опозиционна Сръбска демократическа партия (СДП) също призова институциите в РС да предоставят на босненските сърби същите права, които сега се предоставят на косовските абанци. СДП настоява, че провеждането на референдум за бъдещето на РС би бил най-добрият начин да се отговори на волята на обществото. 
						Междувременно разгневени студенти протестираха в центъра на Баня Лука в понеделник, като хвърляха камъни по сградата, в която се помещават дипломатическите мисии на Франция и Германия. Демонстрантите настояваха Косово да остане част от Сърбия.
						Министър-председателят на РС Милорад Додик, който в миналото често заплашваше с референдум за отцепване, каза, че ще бъде трудно да се обясни на хората "защо косовският принцип не е приложим" за РС. В същото време обаче той заяви, че ще използва законни средства, като настоява за включването на правото на самоопределение в конституцията на БиХ. (Независне Новине, Дневни Аваз - 19/02/08; РТРС, ПБС, АФП, ДПА - 18/02/08)

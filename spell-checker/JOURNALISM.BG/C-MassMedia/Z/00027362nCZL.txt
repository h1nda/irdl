Съобщава се за деветима убити от крайпътна бомба в Турция 
					11/08/2008
					 
						АНКАРА, Турция -- В новинарски репортажи се съобщава за най-малко девет убити турски войници и двама ранени при взривяването на крайпътна бомба в провинция Ерзинджан, Източна Турция, рано в понеделник сутринта (11 август). Бомбата е засегнала автомобил, превозващ войниците, близо до мост в окръг Кемах. Продължават операциите за задържане на членове на терористичната Кюрдска работническа партия (ПКК), която се смята за отговорна за нападението. 
						В петък ПКК пое отговорността за взрив, причинил затварянето на нефтопровода Баку-Тбилиси-Джейхан (БТД) миналата седмица. Командирът от ПКК Бехроз Ердал предупреди, че групировката ще атакува и други икономически цели, ако турските сили за сигурност продължат военните си операции срещу кюрдските бойци в Турция и през границата в Северен Ирак. Турските власти обаче отхвърлиха възможността за саботаж, заявявайки, че още преди взрива е била открита повреда в нефтопровода. (Доган, Би Би Си, Заман, Ройтерс, Хюриет, Анадолска информационна агенция - 11/08/08; Хюриет, Търкиш Прес, Синхуа - 10/08/08; Анадолска информационна агенция, АФП, АП, Прес ТВ, Информационна агенция Фират, Хералд Трибюн - 09/08/08)

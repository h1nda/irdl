Гръцките митнически служители продължават стачката
					19/02/2010
					 
						АТИНА, Гърция -- Митническите служители решиха в четвъртък (18 февруари) да удължат стачката си до 24 февруари. Те напуснаха работните си места във вторник в знак на протест срещу заплануваното замразяване на заплатите им и намаляване на премиите. Протестиращите настояват, че мерките за икономии, които правителството обяви за преодоляване на сериозните финансови проблеми на страната, ще намалят месечните им заплати с 300 до 700 евро. Стачката се отрази на трансграничната търговия и особено на доставките на горива. За следващата сряда е запланувана обща стачка на служителите от публичния и частния сектор в знак на протест срещу ограниченията. 
						Междувременно Гърция ще трябва да предостави повече подробности на Европейската комисия относно споразумение за суапова операция с валута с американската инвестиционна банка "Голдман Сакс" от 2001 г. Атина ще изпрати писмо до Брюксел, обяснявайки как сделката се е отразила на размерите на националния дълг и дефицит. 
						В интервю за "Ройтерс" в четвъртък финансовият министър Георгиос Папаконстантину не отхвърли възможността да бъде поискана помощ от МВФ, призовавайки същевременно ЕС да бъде по-конкретен относно подкрепата си за Гърция. (AП, ДПА, Ройтерс - 18/02/10)

Американски дипломат заяви, че Сърбия може да залови Караджич и Младич 
					19/12/2007
					Сърбия не прави всичко възможно да залови двамата най-издирвани заподозрени във военни престъпления, смята главният заместник на върховния представител в БиХ Рафи Грегорян.
					(Блиц - 19/12/07; AП, ДПА, Ройтерс, БМРР - 18/12/07)
 
					 
						
"Сръбският премиер Воислав Кощуница може да реши проблема с техния арест само с едно телефонно обаждане," каза главният заместник върховен представител и международен наблюдател за Бръчко Рафи Грегорян. [СВП]
						Само едно телефонно обаждане от сръбския премиер Воислав Кощуница е необходимо, за да бъдат заловени двамата най-издирвани бегълци от балканските конфликти през 90-те години на миналия век, смята главният заместник върховен представител в Босна и Херцеговина (БиХ) Рафи Грегорян. Бившият босненски сръбски лидер Радован Караджич и военният му командир Ратко Младич "със сигурност" се укриват в Сърбия, е заявил във вторник (18 декември) американският дипломат, цитиран от сараевските медии. 
						Сръбският министър на отбраната Драган Шутанович отговори във вторник на обвинението на Грегорян с призив към американския дипломат да сподели информацията, която има за местонахождението на бегълците, с властите в Белград, така че те да могат "да действат и да ги арестуват", предаде АП. 
						"Подобни изявления не помагат на никого, те са вредни и такова отношение към една страна, която - поне що се отнася до военните - прави всичко възможно, не е правилно," каза пред репортери министърът. 
						Двамата бивши босненски сръбски лидери, които са начело в списъка на четиримата обвиняеми във военни престъпления, които все още се издирват от Международния наказателен съд за бивша Югославия (МНСБЮ), се укриват от 12 години. Те изчезнаха месеци, след като прокурорите на ООН издадоха първоначалния общ обвинителен акт, с който ги обвиниха във военни престъпления, свързани с конфликта от 1992-1995 г. в БиХ 
						Международните мироопазващи сили правиха многобройни опити да заловят бегълците след изчезването им. Широко разпространено обаче е мнението, че мрежа от поддръжници помага на двамата да се укриват от правосъдието. 
						Грегорян каза по-рано този месец, че поредицата от внезапни проверки в домовете на роднини на Караджич е доказала, независимо от упоритото им отричане, че те са имали връзка с него и са му помагали. За Младич се смята, че се укрива в Сърбия с помощта на хардлайнери от военните среди в страната. 
						Неспособността на Сърбия да залови бившия босненски сръбски военен командир стана причина за прекратяване на преговорите по Споразумението за стабилизация и асоцииране (ССА) с ЕС през май 2006 г. След прекъсване от 13 месеца и след арестуването и прехвърлянето в Хага на двама други известни военнопрестъпници, изидирвани от МНСБЮ, двете страни се завърнаха на масата на преговорите. 
						В края на еднодневната си среща на върха в Брюксел в петък лидерите на ЕС заявиха, че напредъкът на Сърбия към кандидатски статут може да се ускори, ако тя изпълни условията за финализиране на ССА, основна стъпка към евентуално членство в Съюза. 
						Холандският външен министър Максим Ферхаген намекна във вторник, че страната му няма да подпише ССА със Сърбия, с което ще блокира опитите за придвижване на страната към членство в ЕС по бързата процедура, докато Младич остава на свобода. 
						"Ако разводним тези условия, ЕС ще загуби авторитета си," е казал той, цитиран от "Ройтерс", на среща с чуждестранния пресклуб в Хага. "Ратко Младич ще трябва да бъде арестуван и предаден на Трибунала."

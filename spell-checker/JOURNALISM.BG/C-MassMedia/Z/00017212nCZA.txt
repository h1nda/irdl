Аржентински съдия издаде заповед за екстрадиране на Лукич в Хага
					12/01/2006
					Аржентински съдия издаде заповед за прехвърлянето на бившия босненски сръбски командир на военизиран отряд Милан Лукич в трибунала на ООН за военни престъпления със седалище в Хага, който го обвинява в убийствата на поне 100 мюсюлмани по време на конфликта в Босна и Херцеговина.
					(Ройтерс, АП, АФП - 11/01/06)
 
					 
						
Срещу босненския сръбски обвиняем Милан Лукич (през 1992 г.) бяха повдигнати обвинения за предполагаемата му роля в поредица от брутални инциденти по време на босненския конфликт. [AФП]
						Аржентински съдия издаде в сряда (11 януари) заповед за екстрадирането на заподозрян във военни престъпления босненски сърбин за Международния наказателен съд за бивша Югославия (МНСБЮ). 
						Милан Лукич бе арестуван в Буенос Айрес през август, повече от пет години, след като трибуналът на ООН за военни престъпления отвори първоначалния обвинителен акт срещу него, братовчед му Средое Лукич и трети заподозрян, Митар Василевич. 
						Според МНСБЮ Лукич е предвождал военизирана група, наречена "Белите орли" или "Отмъстителите", която се смята за отговорна за убийствата на поне 100 босненски мюсюлмани в община Вишеград и околните райони между април 1992 г. и октомври 1994 г. Смята се, че групата е работила с местната полиция и със сръбски военни части в налагането на терор срещу местното мюсюлманско население. 
						Съгласно изменения обвинителен акт от юли 2001 г. Лукич, на 39 г., трябва да отговаря по 12 обвинения в престъпления против човечеството и девет обвинения в нарушаване на законите и обичаите за водене на война заради предполагаемото му участие в зверства, в т. ч. убийства, изтезания, преследване, грабеж и разрушаване на имущество. 
						Прокурорите на ООН го обвиняват в това че, действайки в съучастие с други лица, той е извършил, планирал, предизвикал, заповядал и по други начини способствал и подбуждал планирането, подготовката и изпълнението на "избиването на значителен брой цивилни босненски мюсюлмани, в т. ч. жени, деца и старци". Те го обвиняват и в преследването на цивилни босненски мюсюлмани по политически, расови и религиозни причини в цялата община Вишеград и на други места в Босна и Херцеговина (БиХ). 
						Според обвинителния акт в началото на юни 1992 г. Лукич, Василевич и други лица са отвели седмина босненски мюсюлмани на брега на р. Дрин, заставили са ги да се подредят в редица и са ги разстреляли. Смята се, че по подобен начин седем дни по-късно Лукич и още едно лице са отишли във вишеградска фабрика и са принудили седем босненски мюсюлмани да отидат до брега на близката река, където той стрелял по тях многократно с автоматично оръжие. 
						При друг инцидент на 14 юни 1992 г. тримата обвиняеми по делото вероятно са причинили смъртта на близо 70 души в с. Бикавац, като са ги заставили да влязат в къща, която впоследствие подпалили. Оцелелите получили тежки наранявания. 
						В изменението се посочват още "многобройни случаи" в периода между август 1992 г. и октомври 1994 г., при които Лукич, братовчед му и други неидентифицирани лица са били босненски мюсюлмани, държани в пленническия лагер във военните казарми в Узамница, Вишеград. В него още се твърди, че бившият лидер на военизирана част и членове на групата му многократно са нападали задържани в лагера, като са им нанасяли тежки и трайни наранявания. 
						"Всички деяния и простъпки, включени в обвинителния акт, са били част от широко разпространени и системни издевателства срещу цивилни босненски мюсюлмани и други граждани от несръбски произход от община Вишеград и околностите й," се казва в обвинителния акт.
						През юли Белградският окръжен съд осъди Лукич задочно на 20 години лишаване от свобода заради убийството на мюсюлмански мъже и жени в с. Северин, Сърбия, през 1992 г., които са били отвлечени от автобус. Телата им по-късно са били захвърлени в река. 
						Обявявайки решението на федералния съдия Хорхе Урсо в сряда, официален представител на аржентинския съд не уточни кога Лукич ще бъде предаден на трибунала на ООН за военни престъпления в Хага.

Институциите на ЕС ще набират българи и румънци за работа в предприсъединителния период 
					28/02/2005
					Европейският парламент ще търси да назначи 64-ма български и румънски граждани на работни места, свързани с очакваното присъединяване на двете държави към ЕС през 2007 г. Впоследствие броят на работните места може да се увеличи до 226. 
					(Романиа прес ревю, Зиуа - 28/02/05; АФП, Ромпрес, Фокус - 27/02/05; ЕС, Evroportal.bg - 25/02/05)
 
					 
						
Според комисаря на ЕС по разширяването Оли Рен присъединяването на Румъния към Съюза може да се забави с една година, ако страната не е готова към 2007 г. [AФП]
						Стотици българи и румънци се очаква да участват в конкурсите за работни места, обявени от Службата по човешки ресурси на ЕС миналата седмица. Европейският парламент (ЕП) и други институции търсят да назначат хора на временен щат за изпълнение на предприсъединителни задачи преди влизането на двете държави в ЕС. 
						В крайна сметка могат да се отворят 226 работни места, като 64 от тях се очаква да бъдат запълнени тази година, съобщиха български медии в петък (26 февруари), цитирайки източници от ЕП. Според съобщение, публикувано на уеб сайта на Европейската Служба за подбор на човешките ресурси (ЕСПЧР), кандидатите трябва да се регистрират по интернет до 24 март, за да бъдат обсъдени кандидатурите им за позиции на административно и техническо ниво. 
						Кандидатите трябва да бъдат граждани или на една от двете държави, или на една от сегашните членки на ЕС. Освен отлично владеене на родния си език, те трябва освен това да имат "задоволителни познания" по английски, френски или немски, както и подходящ образователен ценз и професионален опит, се казва в съобщението. 
						Успелите кандидати ще подпомагат 35-те румънски и 18 български експерти, които ще работят като наблюдатели в базирания в Страсбург Европейски парламент след подписване на Присъединителния договор на техните държави с ЕС на 25 април.
						Като първи етап от тристепенната процедура, водеща до подписване на договор, Европейската комисия (ЕК) публикува миналата седмица своето положително становище по кандидатурите на България и Румъния за присъединяване към ЕС през 2007 г. Двете държави сега очакват подобно решение от ЕП и от Съвета на министрите на външите работи. 
						Договорът ще включва две предпазни клаузи за Румъния и една за България, оставяйки вратичка на ЕС за отлагане на членството с една година, ако не бъдат изпълнени изискванията. Обявявайки решението на ЕК, комисарят на ЕС по разширяването Оли Рен призова София и Букурещ да се фокусират върху изпълнението на ангажиментите, свързани с присъединяването им. 
						Властите не бива "да легнат по гръб и да се отпуснат" през 2005 и 2006 г.; много упорит труд ще бъде необходим, за да се отбележи напредък по реформите, за да се изпълнят пълноценно и навреме всички условия на членството," каза Рен.
						В неделя той пристигна на първото си официално посещение в Румъния след поемането на поста през ноември. По време на тридневните си разговори с румънски представители, включително президента Траян Басеску и премиера Калин Попеску Таричану, Рен ще направи преглед на напредъка, осъществен от страната. 
						Преди посещението си Рен очерта "правосъдието, вътрешните работи и опазването на околната среда", като областите, в които Румъния все още изпитва "някои трудности". 
						Басеску и Таричану, които определиха борбата срещу корупцията като ключов приоритет, изразиха увереност в края на седмицата, че страната им ще продължи по пътя към членството в ЕС по план. 
						"Считам, че сме доказали, че не се упражнява политическо влияние върху правосъдието, че сега магистратите си вършат работата и се надяваме, че конкретните резултати в борбата срещу корупцията няма да закъснеят," каза Таричану.

Призив към Хърватия да ускори реформите, свързани с ЕС
					26/04/2007
					Европейският парламент посочи в сряда, че ще даде одобрението си за присъединяване на Хърватия към ЕС преди парламентарните избори в ЕС през 2009 г., при условие че дотогава страната е завършила присъединителните си преговори. 
					(EurActiv - 26/04/07; AП, ХИНА, Европейски парламент - 25/04/07)
 
					 
						
Европейският парламент похвали Хърватия за постигнатия напредък и я призова да ускори необходимите реформи. [Архив]
						Давайки висока оценка на Хърватия за постигнатия досега напредък в присъединителните й преговори с ЕС, Европейският парламент (ЕП) призова в сряда (25 април) страната да положи повече усилия за успешното завършване на процеса. 
						Хърватия започна преговорите си за членство със Съюза през октомври 2005 г. и се надява, че ще може да се присъедини към 27-членния блок през 2009 г. Досега са открити преговорите по шест от 35-те преговорни глави и се очаква броят им да се увеличи, преди Португалия да поеме ротационното председателство на ЕС от Германия на 1 юли. 
						"Хърватия трябва да направи всичко възможно за провеждане на необходимите реформи, за да могат преговорите да завършат навреме, така че Европейският парламент да може да даде одобрението си преди следващите парламентарни избори в ЕС през юни 2009 г.," съобщи ЕП в сряда в резолюция относно доклада за напредъка в присъединяването на балканската страна през 2006 г. 
						В доклада, изготвен от докладчика на ЕП за Хърватия Ханес Свобода, се отбелязва, че макар и да са били приети важни закони в критични области, като публичната администрация, администрацията на съдилищата и антикорупционната политика, са необходими допълнителни усилия в тези и в други области. 
						"Трябва да се направи още," е заявил германският заместник-министър на външните работи Гюнтер Глосер пред депутатите на ЕС, цитиран от АП. "Корупцията продължава да бъде сериозен проблем. Усилията за реформи трябва да станат по-енергични. На Хърватия й предстои много работа." 
						Подчертавайки, че "една отворена и конкурентоспособна пазарна икономика е основно изискване за членство в ЕС," ЕП призова Хърватия да изпълни съгласуваните задачи, засягащи продажбата на държавните предприятия и намаляването на държавните субсидии, особено в корабостроителните и стоманодобивните фирми. Депутатите призоваха също Загреб да въведе мерки, които биха позволили на граждани на ЕС да закупуват имоти в страната. Хърватия трябва също да предприеме стъпки към привеждане на политиките си за опазване на околната среда в съответствие със стандартите на ЕС. 
						Подчертавайки необходимостта от пълно сътрудничество на Хърватия с Международния наказателен съд за бивша Югославия, депутатите от ЕС разкриткуваха Загреб, че е предложил да заплати за адвокати, които да представляват хърватските генерали от армията, обвинени във военни престъпления. 
						Наблягайки на необходимостта от цялостна реформа на съдебната система, ЕП отправи критики към "оставащите сред някои съдебни служители предубеждения към нехърватски граждани," пропуските в областта на закрилата на свидетелите и назначаването на съдебните служители. 
						Депутатите от ЕС призоваха също Хърватия и Словения да изчерпят всички усилия за уреждане на оставащите гранични спорове двустранно, препоръчвайки им да прибягнат към "добрите услуги на трети страни" само в случай че не могат да намерят решение сами. 
						В коментар по повод на резолюцията от сряда хърватският премиер Иво Санадер заяви, че за Хърватия е ключов въпросът да получи ратификация на присъединтелния си договор, преди мандатът на ЕП да изтече през юни 2009 г. 
						"Ако това стане, то ще бъде голям успех за Хърватия," каза той.

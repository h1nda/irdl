Македонският Конституционен съд анулира закон, даващ привилегии на депутатите
					20/04/2006
					Закон, с който на депутатите се даваше възможност за ранно пенсиониране и специални надбавки към редовните им заплати, бе отменен.
					От Зоран Николовски за Southeast European Times от Скопие - 20/04/06
 
					 
						
Депутатите вече няма да имат специални привилегии. [Архив]
						Македонският Конституционен съд анулира на 12 април закон, който предоставяше на депутатите специален статут и привилегии, като отсъди, че отношението към парламентаристите не трябва да бъде по-различно от това към останалите граждани що се отнася до пенсии, работни заплати и други придобивки.
						Законът предоставяше на депутатите, които са били в парламента най-малко две години, правото да получават пенсия след 25 години трудов стаж, установявайки на практика пенсионната им възраст на 55 г. за мъжете и 53 за жените депутати.
						За разлика от тях за обикновените македонци пенсионната възраст се повиши. Според сегашното законодателство мъжете могат да се пенсионират след 40 години трудов стаж, а жените след 35 г. В повечето случаи това означава пенсионна възраст 64 г. за мъжете и 62 г. за жените.
						"Правото на пенсиониране в по-ранна възраст не може да бъде нищо друго освен придобиване на право при привилегировани условия, отнасящи се само за депутатите," заяви Конституционния съд. "Законодателството поставя гражданите в неравностойно положение, а разпоредбите на закона са в пряко противоречие с член 9 от Конституцията на Македония."
						Депутатите също така си бяха гласували дневни възнаграждения за участие в пленарни заседания и комисии, независимо че те са професионалисти, които получават работно възнаграждение точно за това. По мнението на Съда "няма случай, който да може да оправдае подобна придобивка."
						"Задължение на всички депутати е да участват в пленарните заседания и работните органи и те получават работно възнаграждение за това," постанови той.
						Законодателството бе яростно критикувано, докато бе в проект и след като бе одобрено. Кабинетът се възпротиви срещу него и президентът Бранко Цървенковски първоначално отказа да го подпише.
						Така депутатите бяха задължени да поставят законопроекта на второ гласуване. И в двата случая то бе прието с голямо мнозинство, като само 14 депутати гласуваха "против". След това президентът бе задължен да подпише закона.
						Обществеността посрещна решението на Конституционния съд с ентусиазъм, а анализаторите твърдят, че то е допронесло за подобряване на климата на независимост на съдебната власт.

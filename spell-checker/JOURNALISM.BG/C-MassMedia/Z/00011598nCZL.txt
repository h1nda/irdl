Съд отхвърля възбуждането на процес срещу бивш турски премиер
26/07/2004
Поне засега бившият турски премиер Месут Йлмаз избегна опасността да бъде изправен пред Върховния съд на Турция по обвинения в корупция и злоупотреба със служебно положение. Съдът отхвърли искането по процедурни причини, връщайки въпроса за преразглеждане в парламента.
От Мустафа Азизоглу за Southeast European Times в Истанбул - 26/07/04
 
 
Върховният съд на Турция отхвърли решение на парламента да бъде изправен на съд бившият премиер Месут Йълмаз. [АФП]
Турският върховен съд отхвърли решение на парламента за изпращане на бившия турски премиер Месут Йлмаз и икономическия му министър Гюнеш Танер на съд по обвинения, свързани с приватизацията на държавна банка през 1998 г.
Преобладаващият брой депутати бяха одобрили това решение, което е част от по-голямо разследване на предполагаеми мащабни измами, касаещи приватизационни схеми, банковата реформа и енергийни проекти, за които се счита, че са коствали млрд. евро на Турция.
От присъствалите 447 депутати в 550-членния парламент, 429 гласуваха в полза на проектозакона, който би превърнал Йълмаз в първия премиер в турската история, изправен пред съда. Петнадесет депутати гласуваха против мярката, а трима се въздържаха. Законодателите гласуваха и за изправяне на двама бивши министри на енергетиката - Джумджур Ерзумиерн и Зеки Джакан - пред съдиите от Върховния съд, за да отговарят по обвинения в незаконно манипулиране на енергийни договори.
В петък (23 юли) съдиите обаче единодушно отвърлиха иска по процедурни причини, посочвайки, че е трябвало да се проведат отделни гласувания съответно за Йълмаз и Танер. Сега парламентът има възможност да преразгледа въпроса, когато се завърне от лятната си ваканция.
Йълмаз е обвинен, че е решил предварително кой ще спечели търга за приватизацията на държавната Туркбанк и че е използвал бос на мафията за сплашване на други участници в търга. Твърди се, че той и Танер са подтикнали бизнесмена Коркомаз Иджит да закупи Туркбанк, като са му предложили незаконосъобразни заеми от други държавни банки. Връзките на Иджит с кръстника на мафията Алаатин Джакъджъ бяха изложени на показ, когато записи на техни телефонни разговори станаха публично достояние. Бизнесменът след това въвлече в скандала двама висши представители, включително тогавашния премиер.
Последвалият политически скандал доведе до падането на правителството, но Йълмаз бе оневинен по обвиненията в корупция от парламента. Той стана обаче политически уязвим след общите избори през 2002 г., когато неговата Отечествена партия не успя да вземе нито едно място в парламента. Междувременно управляващата Партия на справедливостта и развитието дойде на власт, обещавайки да изкорени корупцията, която се разглежда от мнозина като една от основните причини за днешните икономически трудности на сткраната.
Йълмаз продължава да твърди, че е напълно невинен, изтъквайки, че би приветствал един съдебен процес като възможност да изчисти името си.
Върховният съд е единствената институция, компетентна да съди висши държавници като президенти, премиери и министри. Досега 12 бивши държавни министри са били изправяни пред този съд; седем от тях са били санкционирани с глоби или изпратени в затвора.

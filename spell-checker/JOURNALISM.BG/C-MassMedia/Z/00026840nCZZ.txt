Бизнес: Атина бе домакин на авиационно изложение
					20/06/2008
					В Атина се проведе първото международно изложение за търговска и обща авиация в Югоизточна Европа. Още новини: Македония стана член на Международната асоциация на икономическите и социални съвети; България бележи увеличение на икономическия растеж за първото тримесечие на 2008 г.
					 
						
[ICARUS.ba]
						
Атина бе миналата седмица домакин на авиационното изложение ИКАРУС, първото международно изложение за търговска и обща авиация в Югоизточна Европа. По време на проявата бяха показани последни новости в авиационната индустрия, както и демонстрационни полети на военни реактивни самолети. Проведоха се и семинари.
						*** 
						На 13 юни в Рим Македония стана член на Международната асоциация на икономическите и социални съвети. Македонската делегация, водена от министъра на труда и социалната политика Люпчо Мешков, участва в заседание на асоциацията.
						*** 
						Икономическият растеж в България е достигнал 7 % през първото тримесечие на 2008 г., съобщи в понеделник (16 юни) Националният статистически институт. Този темп е по-висок от коригирания 5,5 % за същия период миналата година. Анализатори прогнозират отлични икономически резултати за останалата част от годината.
						 *** 
						Европейската банка за възстановяване и развитие (ЕБВР) и Европейската инвестиционна банка (ЕИБ) отпуснаха заем от 40 млн. евро за модернизиране и възстановяване на доковете в Дуръс, Албания. ЕБВР ще осигури 14 млн. евро, а останалата част от средствата ще бъдат предоставени от ЕИБ.
						*** 
						Стоманеният гигант “Арселор Митал” придоби още 11,3 % от най-големия стоманопроизводител в Турция, “Ердемир”, като увеличи своето участие в дружеството на 24,9 %. “Арселор” е платил 870 млн. долара за пакета от акции, който бе продаден от инвестиционни фондове, между които “Сосиете Женерал”, “НекстДжен Капитал” и “Креди Сюис”.
						*** 
						
Хърватското инженерингово дружество “Кончар” ще създаде нов тип влак за железниците на Босна и Херцеговина (БиХ). “Кончар” ще получи 5,3 млн. евро, за да произведе електрическия влак с нисък под и да го достави до една година. Влакът ще обслужва вътрешни пътнически линии в БиХ.
						*** 
						Цените на мобилните телекомуникационни услуги в Албания са три пъти по-високи отколкото в останалите европейски държави, според доклад на Световната банка, която призова за по-ниски цени. Подобряването на телекомуникационната инфраструктура ще помогне за регионалната интеграция, заяви банката. Тя добави, че този сектор, както и енергийният, са най-важните за албанската икономика.
						*** 
						Съветът на директорите на Световната банка одобри в четвъртък (19 юни) отпускането на средства, които да помогнат на Албания да компенсира загуби на хора и имущество при извънредни ситуации. Международната агенция за развитие ще осигури 4 млн. евро, а Международната банка за възстановяване и развитие ще отпусне през следващите три месеца 1,9 млн. евро за първата фаза от проекта.
						
(Различни източници - 13/06/08 - 20/06/08)

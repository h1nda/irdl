Сръбската „Ю Ес Стийл“ се бори за оцеляване
					11/11/2011
					Сръбското правителство и местната администрация на Смедерево съобщиха, че ще предоставят средства за спасяването на дружеството.
					От Бояна Милованович за Southeast European Times от Белград – 11/11/11
 
					 
						
„Ю Ес Стийл“ е един от най-големите износители в Сърбия. [Ройтерс]
						Когато през 2003 г. „Ю Ес Стийл“ купи сръбския стоманодобивен завод „Сартид“, тогава в производство по несъстоятелност, изглеждаше, че е избягната потенциална катастрофа. Осем години по-късно заради световната икономическа криза фирмата с производствени мощности в Смедерево се бори да оцелее. 
						Министърът на икономиката и регионалното развитие Небойша Чирич заяви пред медиите, че правителството преговаря с ръководството на компанията, като се очаква да бъде намерено решение, преди фабриката да бъде закрита. 
						„Преди всичко трябва да мислим за голямото влияние, което „Ю Ес Стийл“ има върху нашия износ, както и че там работят 5500 души“, заяви Чирич. Той също така посочи, че „Ю Ес Стийл“ се е намирала в подобна ситуация в края на 2008 и началото на 2009 г. 
						Кметът на Смедерево Предраг Умчевич неотдавна съобщи, че някои данъци ще бъдат намалени за „Ю Ес Стийл“, като целта е да се помогне за съкращаване на оперативните разходи и запазването на всички работни места. 
						Умчевич заяви пред медиите, че градският съвет на Смедерево е решил да намали дневните такси за използването на брега на река Дунав, както и че се водят преговори за намаляване на екологичния данък. 
						Според Умчевич екологичният данък може да бъде намален съобразно приноса на компанията за опазване на околната среда. Местната администрация, посочи той, е готова да приеме това искане и сега обмисля с какво „Ю Ес Стийл“ може да помогне за опазване на околната среда. 
						Умчевич добави, че според първоначалните оценки данъкът може да бъде намален от сегашните 100 млн. динара на 2,5 млн. динара годишно. 
						„Чрез намаляването на данъците искаме да помогнем на „Ю Ес Стийл“, защото фирмата изрази желание да не съкращава работници“, посочи кметът. 
						Икономическият анализатор Милан Ковачевич смята, че предприетите от правителството и местната власт мерки могат да помогнат, но проблемът може да бъде решен единствено след стабилизирането на пазара и повишаването на търсенето на стомана. 
						„Това не е проблем само в Сърбия, а и в Европа и региона. Производствените мощности надвишават търсенето“, каза Ковачевич за SETimes. 
						„Ю Ес Стийл“ отбеляза загуба от 15 млн. евро през 2010 г. 
						Една от доменните пещи в металургичния комбинат в момента е в „тих режим“. Ръководството на фирмата в САЩ не е доволно от производството на завода и съобщи, че е възможно да бъдат спрени двете пещи или да бъдат освободени работници. 
						Преди да бъде купен от „Ю Ес Стийл“, „Сартид“ работеше далеч под пълния си производствен капацитет от 2,2 млн. тона. През първата си година „Ю Ес Стийл“ – Сърбия произведе над 1 млн. тона непреработена стомана, с 40 % повече в сравнение с 2003 г.

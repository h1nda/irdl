Продължава разчистването на мини в БиХ
					26/07/2010
					На територията на Босна и Херцеговина все още има почти четвърт милион необезвредени противопехотни мини. 
					От Йусуф Рамаданович за Southeast European Times от Сараево -- 26/07/10
 
					 
						
Сапьор разчиства местността Криваевичи. [Гети Имиджис] 
						Босна и Херцеговина (БиХ) все още е една от страните в Югоизточна Европа с най-много противопехотни мини. Площта, която трябва да бъде разчистена от мини, е 1 555 кв.км, или около 3 % от общата територия на страната. 
						 Бе направена оценка на съществуващата Стратегия за мерки срещу противопехотните мини и бе разработен нов Стратегически план за 2009-2019 г. въз основа на Конвенцията от 1997 г. за забрана на използването, складирането, производството и трансфера на противопехотни мини и за тяхното унищожаване. 
						 Според последни оценки в 3 077 местности из цялата страна има 220 000 мини. Стратегическият план предвижда до 2019 г. БиХ да бъде разчистена от мините, както и да се отговори на очакванията на местното население и международната общественост. 
						Компанията "Провита" от Мостар е една от фирмите, които участват в разчистването на мините. 
						Минно поле бе открито в Криваевичи, близо до главния път, свързващ Сараево с Тузла, в местност, обособена като природен парк. Местността се посещава от туристи, тъй като там се намират пещерите Биямбаре, минералните бани в Олово и платото Нишичи. 
						Пътят свързва Северна Босна с адриатическото крайбрежие и е доста натоварен. В момента поради работата по отстраняване на мини движението в местността се спира на всеки 20 минути. 
						 Досега в Криваевичи са разчистени 4 000 кв. метра, като сапьорите са открили, обезвредили и унищожили две противотанкови мини, един снаряд за минохвъргачка и един за гранатомет. 
						"Предстои да разчистим още 6000 кв. метра и очакваме да открием още мини. В момента на обекта работят 11 души: осем сапьори, един ръководител на екипа, един медицински работник и един отговорник по контрола на качеството," каза ръководителят на екипа Рамиз Смаич. "[Сапьорите използват] металотърсачи, детектори, ножици за храсти и трева и също така разполагат с добра защитна екипировка," включително специални якета и каски. 
						Смаич добави, че засега не е имало случаи на нараняване. Екипът работи бавно, като планира действията си. 
						"Наистина си е чист късмет, че досега никой не е стъпил върху тези мини, тъй като има много туристи, които понякога се отбиват тук, както и работници по ремонта на пътя. Направо е невероятно," каза един от сапьорите, Нияз Джафо.

Българското правителство ще обяви промени в кабинета
					18/02/2005
					 
						СОФИЯ, България -- Промените в правителството ще бъдат обявени в понеделник (21 февруари), заяви в петък говорителят на кабинета Димитър Цонев. Нито той, нито премиерът Симеон Сакскобургготски дадоха повече подробности. В пресата обаче се появиха предположения, че министрите на икономиката - Лидия Шулева, на регионалното развитие - Валентин Церовски и на културата - Божидар Абрашев най-вероятно ще загубят постовете си. Промените се очакват откакто правителството оцеля след искания вот на недоверие миналата седмица. 
						Други новини: От петък София е домакин на двудневна конференция по сигурност в Югоизточна Европа. Форумът има за цел да бъде създадена мрежа за сътрудничество между съответните институции в региона. (Българско радио, Медиапул, News.bg, РТРС - 18/02/05)

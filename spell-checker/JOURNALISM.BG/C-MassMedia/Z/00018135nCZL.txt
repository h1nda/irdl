България и Румъния продължават по пътя си към членство в ЕС въпреки проблемите
					04/04/2006
					 
						БРЮКСЕЛ, Белгия -- България и Румъния ще могат да се присъединят към ЕС на 1 януари 2007 г., въпреки че имат проблеми с изпълнението на някои от стандартите на ЕС, съобщиха международни медии във вторник (4 април). Дипломати са казали, че ЕС ще задейства предпазната клауза за България по главата "Правосъдие и вътрешни работи". Това означава, че Съюзът няма да признава присъди, издадени от съдилищата в страната, докато не бъдат решени проблемите с българската съдебна система. Еврокомисарят по разширяването Оли Рен в понеделник вечерта запозна Европейския парламент с въпроса. Той похвали Румъния за това, че реформира съдебната си система и предприема "изключително важни" стъпки в борбата с корупцията. Напредъкът на България обаче в същите области е ограничен, каза Рен. (Блумбърг, Интърнешънъл Хералд Трибюн, Гардиън, EU Observer, бТВ, Найн О'Клок - 04/04/06; Ройтерс, ДПА, БНР- 03/04/06)

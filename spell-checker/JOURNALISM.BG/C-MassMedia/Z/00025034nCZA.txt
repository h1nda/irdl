Хърватия задържа италиански кораб дни след обявяването на риболовната зона
					04/01/2008
					Италиански траулер бе задържан от хърватския военноморски флот в териториалните води на страната в четвъртък, два дни след обявяването на спорната защитена риболовна зона в Адриатическо море. Не е ясно как задържането на кораба ще повлияе върху отношенията с ЕС.
					От Наташа Радич за Southeast European Times в Загреб – 04/01/08
 
					 
						
Зоната ще опази рибните запаси, които според хърватските рибари са изчерпани от по-голямия риболовен флот на Италия. [Гети Имиджис]
						Хърватският военноморски флот задържа италиански риболовен съд, който "бе навлязъл незаконно" в четвъртък (3 януари), два дни след обявяването на защитената риболовна зона в нейните териториални води. 
						Говорителката на полицията Желка Радошевич заяви, че екипът на траулера е ловил риба близо до отдалечен остров в хърватски води, а не в границите на новата Хърватска екологична и защитена риболовна зона (ZERP), която се простира до средата на Адриатическо море. 
						Радошевич заяви, че корабът е бил ескортиран до пристанището на остров Вис за разследване. Тя добави, че тримата членове на екипажа ще се явят пред съдия и вероятно ще бъдат глобени. Не е ясно какво влияние ще окаже този инцидент върху продължаващия спор между Хърватия, Италия и Словения за риболовната зона, срещу обявяването на която и ЕС отправи предупреждение. 
						В Хърватия бяха проведени общи избори в края на ноември. Тъй като новото правителство все още не е сформирано, зоната бе обявена автоматично въз основата на закони, гласувани преди. 
						Дипломатите не успяха да постигнат успех по въпроса поради бавния ход на процеса по сформирането на коалиционния кабинет. 
						Определеният за премиер Иво Санадер трябва да сформира своето правителство до средата на януари. Но дори когато това стане, ще бъде трудно да се деактивира защитената зона, тъй като главният коалиционен партньор на Санадер силно я подкрепя. 
						По-рано тази седмица еврокомисарят Оли Рен потвърди, че зоната може да навреди на отношенията на Хърватия с ЕС. "От съществено значение е незабавно да се намери решение на проблема... Присъединителните преговори с Хърватия се очаква да навлязат в решителна фаза през 2008 г. при положение, че този проблем бъде решен успешно", каза Рен един ден преди обявяването на зоната 
						Страните-членки на ЕС искат да имат отделен статут в рамките на зоната от 60 кв. км, което ще им позволи да имат достъп в нея както досега. Официалните данни показват, че италианските риболовни компании печелят по 300 милиона евро от улова в зоната годишно, което е десет пъти повече от това, което печели Хърватия. 
						Италия и Словения - двете страни, които са най-силно засегнати от обявяването на зоната - вече съобщиха за възможни остри реакции. Словения, която пое ротационното председателство на ЕС в четвъртък, постави въпроса сред приоритетите на своя дневен ред. 
						"Посланието винаги е едно и също; Хърватия не трябва да прилага никакъв аспект на зоната към страни-членки на ЕС, докато не бъде постигнато общо споразумение в духа на ЕС", заяви словенското правителство. Словенският премиер Янез Янша заяви, че неговата страна винаги е подкрепяла навременното присъединяване на Хърватия към ЕС, дори когато другите страни-членки са изразявали съмнения. 
						"Следователно ние основателно очакваме от Хърватия, като страна-кандидатка за членство в ЕС, да действа по подобаващ начин, тъй като един от основните принципи на поведение в ЕС е спазване на дадената дума", заяви Янша, имайки предвид предишното споразумение от 2004 г., подписано от Хърватия, според което страни-членки на ЕС ще бъдат изключени от защитената риболовна зона.

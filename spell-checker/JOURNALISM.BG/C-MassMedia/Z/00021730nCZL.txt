Иракски кюрдски лидер призова за разговори с Анкара 
					27/02/2007
					 
						АНКАРА, Турция -- Масуд Барзани, президент на полуавтономната област Иракски Кюрдистан, призова в понеделник (26 февруари) за преки преговори с Анкара за успокояване на напрежението по границата между иракската провинция и Турция. "Подаваме приятелска ръка на Турция. Ще се радваме, ако Турция ни отвърне с подобен жест", каза той. Турция често е обвинявала иракските власти, че не могат да овладеят нападенията на терористи от Кюрдската работническа партия (ПКК). Премиерът Реджеп Тайип Ердоган и външният министър Абдула Гюл дадоха сигнали, че са готови на диалог.
						Въпросът за референдум в богатия на нефт град Киркук в Ирак стана повод за напрежение между Ердоган и Барзани. Турция се страхува, че това ще доведе до контрол на кюрдите над града, което на свой ред може да доведе до финансиране на терористите от ПКК с приходите от петрол. В понеделник Ердоган разкритикува изказване на Барзани, в което той определи Киркук като "сърцето на Кюрдистан". Ердоган настоя, че Киркук не принадлежи на нито една етническа група и че подобни изказвания не помагат на усилията за опазване на мира. (Заман, Милиет - 27/02/07; AФП, НТВ - 26/02/07)

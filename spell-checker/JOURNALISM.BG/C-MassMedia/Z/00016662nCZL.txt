Върховният представител даде висока оценка на ангажимента на САЩ към БиХ
					18/11/2005
					 
						САРАЕВО, Босна и Херцеговина (БиХ) -- Върховният представител Пади Ашдаун изрази благодарността си към администрацията на САЩ за обещанието й да продължи подкрепата си за БиХ, както и за предоставената досега помощ. В свое изявление от четвъртък (17 ноември) Ашдаун отбеляза, че "продължаващото съдействие от страна на САЩ за осъществяването на важни реформи, включително тези в сферата на отбраната и полицията, е от голямо значение".
						В края на тази седмица лидерите на политическите партии от БиХ ще се срещнат във Вашингтон, за да обсъдят проектоизменения в конституцията, които да доведат до преструктуриране на управлението. Посланикът на САЩ в БиХ Дъглас Макелхъни каза, че различията трябва да бъдат изгладени до вторник. 
						Други новини -- В четвъртък Съветът на Европа разкритикува БиХ за това, че не е приела няколко конвенции, които са от решаващо значение за членството й. Генералният секретар Тери Дейвис посочи по-специално конвенциите за прането на пари, тероризма и трафика на хора. (Независне новине, Дневни аваз - 18/11/05; ПБС БиХ, Фена, РТРС - 17/11/05)

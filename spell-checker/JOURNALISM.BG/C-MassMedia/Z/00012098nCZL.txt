ЕС дава ход на разследване на финансовото състояние на Гърция 
					24/09/2004
					 
						БРЮКСЕЛ, Белгия -- Като излезе с предупреждение към Гърция в четвъртък (23 септември), че може да бъде изправена пред съдебни действия заради подценяване на бюджетните си дефицити, ЕС започна разследване на представените от Атина финансови данни преди влизането й в еврозоната. Хоакин Алмуня, комисарят по паричните въпроси на ЕС, каза, че неотдавнашните поправки на гръцкия дефицит в посока нагоре са с размери и обхват, които повдигат сериозни въпроси в Европейската комисия. ЕС сега ще направи опит да установи дали Гърция е променила данните за периода преди 2000 г., за да изпълни изискванията за присъединяване към единната европейска валута. Досега Гърция е ревизирала дефицита си за 2000 г. на 4,1% от прогнозната стойност от 2%. Стойностите за 2001 и 2002 г. сега са 3,7%, сравнени с докладваните по-рано 1,4%. ЕС има таван за бюджетните дефицити от 3%. (Интърнешънъл херълд трибюн, ФТ - 24/09/04)

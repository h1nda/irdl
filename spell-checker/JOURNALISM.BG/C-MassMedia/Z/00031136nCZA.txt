Според вицепремиера на Македония Адеми правителството се стреми към хармонизиране на позициите
					03/08/2009
					В ексклузивно интервю за Southeast European Times македонският вицепремиер Абдулаким Адеми говори за спора за името, евро-атлантическата интеграция и приетото неотдавна решение на Европейската комисия за либерализиране на визовия режим.
					От Горан Трайков за Southeast European Times от Скопие - 03/08/09
 
					 
						
"Македония и Косово имат общи интереси, като например установяването на дипломатически отношения, а след това и сключването на други споразумения между институциите в областта на здравеопазването, образованието и икономиката." [С любезното съдействие на Абдулаким Адеми]
						
						Southeast European Times: Как оценявате участието на управляващата коалиция и Демократичния съюз за интеграция (ДСИ) в правителството? 
						
						Абдулаким Адеми: Правителствената коалиция между ДСИ и ВМРО-ДПМНЕ е много силно доказателство за заличаването на предразсъдъците и че просто всичко, което стоеше на пътя на сближаването по някои политически теми, вече не съществува. Повечето от избирателите етнически албанци в Македония подкрепиха ДСИ на изборите, мнозинството от македонците подкрепи ВМРО-ДПМНЕ и така Социалдемократическият съюз на Македония (СДСМ) и Демократичната партия на албанците (ДПА) останаха в опозиция. 
						Опитваме се да изпълним обещанията, които дадохме на нашите избиратели. Полагаме максимални усилия да хармонизираме позициите си по важните въпроси. Икономическата криза обаче също играе своята роля и е трудно да се правят прогнози. 
						
						SETimes: Какво ще кажете за продължаващото изпълнение на Охридското рамково споразумение? 
						
						Адеми: Прилагането на Охридското рамково споразумение е един от стратегическите въпроси за страната. Много неща бяха направени в тази посока. Но темата за споразумението е много обширна и затова има сектори, в които са необходими повече усилия. Това ще бъде свързано с много други фактори, включително субективни. След изборите през 2008 г. парламентът прие закона за използването на езиците. Също така в държавната администрация бяха наети много хора, принадлежащи към по-малките етнически общности в страната, и по този начин беше постигнато справедливо участие. 
						
						SETimes: Спорът за името продължава да е пречка пред евро-атлантическата интеграция на Македония. Възможно ли е страната да се присъедини към ЕС и НАТО в близко бъдеще и какво е вашето становище по спора за името? 
						
						Адеми: Като политик винаги съм изразявал нашето становище, че в координационната група за решаването на проблема за името трябва да бъдат включени и етническите албанци. 
						ДСИ, като законен представител на етническите албанци, е силно ангажиран с изпълнението на всички условия, така че страната да може да стане член на ЕС и НАТО възможно най-скоро. Ние ще подпомогнем процеса на решаване на спора за името с нашата южна съседка, като посочим, че името на Македония няма да отразява елементи на национална или идеологическа изключителност. 
						
						SETimes: Македония наскоро призна независимостта на Косово, но между двете държави все още няма установени дипломатически отношения. Кога смятате, че ще бъдат установени дипломатически отношения? 
						
						Адеми: Ние сме две малки държави. Необходимостта от сътрудничество е повече от наложителна. Не трябва да правим погрешни стъпки и трябва да покажем възможности за изграждането на добри съседски отношения. Двете страни, Македония и Косово, имат общи интереси, като например установяването на дипломатически отношения, а след това и сключването на други споразумения между институциите в областта на здравеопазването, образованието и икономиката. Надявам се, че възможно най-скоро ще установим дипломатически отношения те ще бъдат от взаимен интерес за двете държави. 
						
						SETimes: Европейската комисия неотдавна одобри либерализирането на визовия режим за Македония. Какво е вашето мнение за този процес? 
						
						Адеми: Македонските граждани поддържат връзки с всички европейски страни. Много македонци имат роднини в различни европейски държави. Затова съществуващият визов режим е сериозна пречка за редовните посещения между тези семейства. Осъзнавайки този факт, ние като държава смятаме този въпрос за много сериозен проблем. Поради тази причина в продължение на години инвестирахме сериозни средства, за да изпълним критериите на шенгенската визова система. Благодарен съм и съм много доволен от положителните оценки на Европейската комисия за нашата работа до момента. Либерализирането на визовия режим ще окаже положително въздействие върху общественото мнение в страната и ще заличи широко разпространеното мнение в Македония в момента, че Европа е забравила Западните Балкани.

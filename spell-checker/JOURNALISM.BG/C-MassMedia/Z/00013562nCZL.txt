Ашдаун: "Босненските власти трябва да поемат пълна отговорност преди 2006 г."
					11/02/2005
					 
						САРАЕВО, Босна и Херцеговина (БиХ) -- Пади Ашдаун, върховният представител на международната общност в БиХ, заяви в четвъртък (10 февруари), че босненските власти би следвало да поемат пълна отговорност за управлението на страната преди изборите през 2006 г. Той добави, че това ще стане възможно, ако страната решително подобри сътрудничеството си с Трибунала на ООН. Екстрадирането на бегълците, заедно с обединяването на въоръжените сили и полицията на двете босненски автономни области, биха могли да доведат до евроатлантическа интеграция, каза Ашдаун.
						Той обаче упрекна в четвъртък Република Сръбска (РС), заявявайки, че тя трябва да престане да се държи така, сякаш е държава, а не автономна област. Длъжностни лица от РС разкритикуваха по-рано тази седмица председателя на Съвета на министрите на БиХ Аднан Терзич за посещението му в Брюксел.
						Също в четвъртък членът на председателството на БиХ Сюлейман Тихич обсъди реформите в сектора на отбраната с бригаден генерал Стивън Шук, началник на главната квартира на НАТО в Сараево. Двамата обсъдиха какво следва да бъде направено за присъединяването към програмата на НАТО "Партньорство за мир". (Ройтерс, ФЕНA, Бюлетин на СВП - 10/02/05)

Сърбия ще засили мерките за сигурност за правителствени служители
					24/05/2009
					 
						БЕЛГРАД, Сърбия -- Властите планират да засилят мерките за сигурност за ключови правителствени служители след неуспелия атентат срещу президентството, съобщи вътрешният министър Ивица Дачич в петък (22 май). "Инцидентът показа, че ние трябва да погледнем по-сериозно на процедурита за сигурност", каза Дачич в интервю за телевизия Б92. В четвъртък мъж с две ръчни гранати е заплашил да се взриви в сградата на президентството. След преговори, продължили часове наред, полицията успя да обезоръжи и задържи Драган Марич, 57-годишен, който обясни, че протестира срещу решение на съда, засягащо собствената му компания и националния въздушен превозвач "ЯТ". Той каза, че е предупредил за плановете си в имейли , изпратени на много сръбски и европейски институции и медии. 
						Други новини - Прокурори предявиха обвинения срещу Дамир Докич, баща на тенисистката Йелена Докич за това, че е заплашил да взриви колата на австралийския посланик в Белград Клеър Бърджин, ако тя не попречи на публикуването на негативни материали срещу него в австралийските медии. Според съобщения в медиите от петък (22 май) Докич е обвинен, че е застрашил сигурността на Бърджин и че притежава незаконно оръжие. Дъщеря му Йелена заяви пред австралийски всекидневник, че баща й я е малтретирал физически. Докич бе арестуван на 6 май. Полицията намери пушки без разрешително и ръчни гранати по време на обиск в къщата му в Северна Сърбия. (Бета, Б92, AФП, Глас Сърбие, Ройтерс - 22/05/09)

МКГ: "Македонско-гръцкият спор за името представлява заплаха за регионалната стабилност"
					13/01/2009
					Македония и Гърция трябва да възстановят доверието помежду си като първа стъпка към решаване на спора за името, който би могъл да обрече на неуспех плановете на ЕС и НАТО за стабилизиране на Западните Балкани, предупреди в свой доклад Международната кризисна група.
					(Международна кризисна група , АФП, ЮПИ, EUobserver, MИA, Макфакс - 12/01/09)
 
					 
						
Спорът за името между Атина и Скопие застрашава усилията за стабилизиране на Западните Балкани, заяви в свой доклад Международната кризисна група. [МКГ]
						Дългогодишният спор за името между Македония и Гърция заплашва да подкопае международните усилия за стабилизиране на Западните Балкани, предупреди в понеделник (12 януари) известен мозъчен тръст. 
						 "Това е повече от двустранен спор между Скопие и Атина,” каза заместник-председателят на Международната кризисна група (МКГ) Доналд Стайнбърг. „Той създава риск за провал на главната стратегия както на НАТО, така и на ЕС за стабилизиране на Македония и региона въз основа на разширяване и интеграция." 
						Не съществува „непосредствен риск” от връщане към етническото насилие в Македония, подчерта в понеделник групата със седалище в Брюксел в доклад, озаглавен „Името на Македония: разплитане на възела”. Отношенията между Скопие и Атина обаче са се влошили до равнище, напомнящо за началото на 90-те години на миналия век, след решението на Гърция от миналия април да наложи вето върху членството на северната си съседка в НАТО, отбеляза МКГ. Атина заплашва също да блокира откриването на преговорите за присъединяване на Македония към ЕС. 
						"Блокирайки интеграцията в НАТО и ЕС, Гърция изглежда нарушава ангажимента си по Временното споразумение от 1995 г. между двете страни да не позволява на спора за името да препречва пътя на Македония към членство в международни организации,” каза Сабине Фрайзер, ръководител на Европейската програма на МКГ. 
						Организацията обаче призова и Македония да избягва стъпки, които гърците смятат за предизвикателно присвояване на тяхното елинистично наследство. Преименуването на международното летище в Скопие и основната магистрала в Македония на „Александър Велики” раздразни гърците. 
						Двете страни трябва да възстановят доверието помежду си като първа стъпка към решаване на 17-годишния си спор, отбеляза МКГ, призовавайки Скопие да приеме последното предложение на специалния пратеник на ООН Матю Нимиц за преименуване на страната на „Република Северна Македония” за международни цели. 
						"До постигането на споразумение Скопие би трябвало да използва временното си име Бивша югославска република Македония във всички многостранни форуми, а Атина би трябвало да се откаже от заплахите си за вето,” каза групата. 
						Гърция трябва също да признае "македонската" идентичност и езика на северната си съседка, като има предвид, че това няма да засегне прилагането на същия термин към гръцката провинция Македония. 
						МКГ призова за връщане на първоначалното име на летището в Скопие и прикани двете страни да потвърдят отново ангажиментите си, залегнали във Временното споразумение от 1995 г. 
						В заключение групата призова страните, членки на НАТО и ЕС, „активно да насърчат” Гърция да деблокира кандидатурата на Македония за членство в двете организации и „да отвърне положително на отстъпките на Скопие относно името на страната.”

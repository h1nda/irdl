Букурещ бе домакин на среща на върха на Централноевропейската инициатива
					17/11/2009
					Форумът на ЦЕИ, на който участниците приеха редица важни документи, бе важно събитие за Румъния.
					От Паул Чокою за Southeast European Times от Букурещ -- 17/11/09
 
					 
						
Букурещката среща на върха отбеляза 20-годишнината от основаването на ЦЕИ и падането на комунизма. [Габриел Петреску/SETimes]
						Румъния, която понастоящем е председател на Централноевропейската инициатива 2009 (ЦЕИ), бе домакин на годишната среща на групата в четвъртък (12 ноември) и петък. Сред присъстващите бяха участници от международни финансови институции, правителствени лидери и външни министри от 19 държави, членки на ЦЕИ. 
						Букурещкият форум отбеляза 20-годишнината от основаването на ЦЕИ и падането на комунизма. Тема на срещата на министрите бе "Подкрепа за общото европейско бъдеще, подход към съвременните предизвикателства". 
						 Участниците, между които и новият молдовски премиер Влад Филат, обсъдиха политическото и икономическото развитие и напредъка към евро-атлантическото членство. 
						"Европейската перспектива остава изключително мощен инструмент за напредъка на реформите. Нещо повече, усилията за постигането на тази цел са значителни крачки към регионалната стабилност. Но освен отзивите за напредъка на западнобалканските правителства, ЕС трябва да отправи към гражданите в региона послание, вдъхващо увереност," каза румънският министър-председател в оставка Емил Бок. 
						Генералният секретар на ЦЕИ Пиетро Ерколе Аго отбеляза значителния принос на организацията в подпомагането и заздравяването на регионалния политически диалог и предоставянето на помощ на нечленуващите в ЕС страни по пътя им към интеграция. 
						 "Страните, членки на ЦЕИ, получават помощ не само политически, но и съвсем конкретно, чрез популяризирането на някои проекти за сътрудничество между страни, членуващи и нечленуващи в ЕС," каза Аго. 
						На форума бяха финализирани и някои важни документи - Годишният отчет, Окончателният документ, Планът за действие за 2010-2012 г. и годишния доклад на генералния секретар. 
						Членките на ЦЕИ включват Албания, Австрия, Беларус, Босна и Херцеговина, България, Чехия, Хърватия, Италия, Македония, Молдова, Черна гора, Полша, Румъния, Словакия, Словения, Сърбия, Украйна и Унгария. 
						ЦЕИ си сътрудничи с международни организации и институции, като Организацията за икономическо сътрудничество и развитие, Съвета на Европа, ОССЕ, Европейската банка за възстановяване и развитие и Световната банка, както и с различни регионални структури, като Адриатическо-йонийската инициатива, Процесът на Дунавско сътрудничество и Пактът за стабилност. 
						По време на председателството си Румъния обърна основно внимание на европейската стратегия за Дунавския регион, съвместен проект с Австрия. По-рано тази година в документ за Европейската комисия Румъния доразви стратегията на общността от Дунавския регион за цялата 2010 г., за да гарантира по-добро укрепване на социалното сближаване на крайдунавските държави. 
						Черна гора ще поеме председателството на ЦЕИ от януари.

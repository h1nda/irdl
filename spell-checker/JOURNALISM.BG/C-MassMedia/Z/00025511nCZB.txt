Албания през 2008 г.- прогнози и предизвикателства
					18/02/2008
					Албания полага усилия, за да получи покана за членство в НАТО, като осъществява финансова реформа в икономиката, както и като приключва реформите в съдебната и избирателната система. 
					От Сами Неза за Southeast European Times в Тирана -- 18/02/08
 
					 
						
"Постигнахме това равнище, въпреки факта, че се намираме в сериозна енергийна криза през цялата година", заяви премиерът Сали Бериша. [Гети Имиджис]
						Най-голямата политическа цел на Тирана за 2008 г. е да получи членство в НАТО. Макар че не е получила покана да се присъедини към Алианса на предишната среща на върха - главно поради политическите проблеми на страната, свързани с изборите и корупцията - политичесите лидери на Албания очакват, че ще получат покана на срещата на върха в Букурущ през април. 
						Ако Албания стане членка на НАТО тази година, тя ще увеличи възможностите си за възход, благодарение на подобрения имидж на страната, надеждността на правителството и създаването на по-сигурна среда за икономическо развитие и чуждестранни инвестиции. 
						На 21 януари парламентът гласува резолюция, предложена от опозицията, за безусловно сътрудничество между партиите по отношение на съдебната и избирателната реформи. НАТО настоява Албания да осъществи тези реформи, преди да бъде поканена да се присъедини към Алианса. 
						Опозицията също предложи друга инициатива - национален пакт за реформа в съдебната система. Мнозинството обаче сметна,че това не е необходимо и че дублира първоначалната резолюция. 
						
Maкроикономическа стабилност
						Албания постигна растеж на БВП от 6% през 2007 г. според Статистическия институт, който е държавна институция, обработваща статистическите данни в страната. 
						"Постигнахме това равнище на растеж, въпреки факта, че имахме сериозна енергийна криза през цялата година", заяви премиерът Сали Бериша на среща с представители на медиите през декември. Той добави, че "тази цифра е цел и за 2008 г.". Междувременно инфлацията се задържа на 3% в резултат на силната система за контрол. 
						
Бюджет за инфраструктурата 
						Правителството е подготвило много амбициозен бюджет за 2008 г. - най-големият за страната през последните 18 години. Почти 822 милиона евро, което е 20% от бюджета, се планира да бъдат отпуснати за инвестиции в строежа на национални и местни пътища. Правителството поиска от местни и чуждестранни строителни компании да организират трисменен режим на работа, така че строителните работи да продължават 24 часа в денонощието. 
						Следващите избори ще се проведат през 2009 г., така че тази година е последна възможност за правителството да изпълни своите предизборни обещания отпреди три години, когато Демократическата партия на Бериша дойде на власт. Следователно, правителството ускорява осъществяването на строителни проекти, особено, свързаните с инфраструктурата. 
						Албанската държавна администрация обаче е изправена пред много трудности по отношение на усвояването и управлението на проекти и финансови средства. Миналата година само 80% от инвестициите бяха оползотворени. Международни организации, включително и ЕС, са изразили неколкократно загрижеността си по отношение на потенциала за усвояване на държавната администрация. 
						
Обмен с Косово
						Независимостта на Косово се очаква да бъде много важна за развитието на Албания. Тирана е сигурна, че независимо Косово ще осигури стабилност в региона и Албания очаква в крайна сметка да има полза от тази стабилност, като увеличи търговията между двете страни. Албанците не се нуждаят от визи за Косово и се очаква ръст в комуникациите поради потенциалния растеж на икономиката на Косово след обявяване на независимостта. 
						
Магистралата Дурес-Кукеш ще увеличи трафика между Косово и Албания. [Архив]
						Един от големите проекти на правителството, който ще увеличи трафика между Косово и Албания е магистралата Дурес-Кукеш. След като миналата година правителството одобри проекта, американо-турската компания, "Бехтел-Енка" започна строежа на магистралата, който ще струва 600 милиона евро и ще бъде завършен до 2009 г.. 
						
Увеличаване на преките чуждестранни инвестиции
						В Албания, където само преди десет години имаше големи политически и социални вълнения, бе регистрирано увеличение на преките чуждестранни инвестиции (ПЧИ). Много големи компании вече са проявили интерес или са започнали да осъществяват проекти, главно свързани с енергийния сектор и преносните мрежи. 
						Швейцарско-американската многонационална компания "ASG Power" получи одобрение за започване на строителството на енергийна централа и регазификационен терминал в района на Семан, на 100 км от Тирана. Проектът ще получи инвестиции от почти 2,5 милиарда евро и ще включва трансмисионна линия, свързваща Албания с Италия през Адриатическо море. 
						Същевременно друга голяма американска компания започна проучване за големи запаси от нефт и газ в страната в средата на януари. Албания има значителни запаси от нефт и газ, които може да достигнат 3 милиарда барела нефт и 3 милиарда кубически метра природен газ, според проучване, извършено от международната консултантска фирма "Густавсон", която бе наета от "Манас Петролеум". 
						Ако проучването е точно, то тогава Албания ще разполага с възможности за своята икономическа стратегия през 2008 г. и в бъдеще може да стане износителка на нефт и газ. Преките чуждестранни инвестиции в Албания за 2007 г. са повече от 400 милиона евро и се очаква да бъдат още по-високи през тази година поради интереса, изразен от чужди компании в производства като енергийния сектор и строителните материали. 
						Бериша заяви пред Комисията за планиране на стратегии на 19 януари, че "2008 г. е годината, когато фискалният пакет ще бъде въведен, което ще доведе до най-дълбоката фискална революция в историята на тази страна". Новият фискален пакет включва 10% плосък данък и инициатива за 1 евро, което позволява на чуждестранни компании да плащат 1 евро за държавни наеми и лицензи. И двете мерки целят да привлекат чуждестранен бизнес в Албания, както и да стимулират местните компании да увеличат производството си и работните места. 
						
Предизвикателства
						
						Албания обаче е изправена пред предизвикателства. Тя страда от енергийна криза и липса на разнообразни енергийните ресурси. Макар че правителството непрекъснато обещава да реши този проблем в рамките на годината, то все пак ще бъде подложено но силен натиск да го направи. 
						Освен това страната все още е бедна, като пропастта между богати и нуждаещи се продължава да расте. Албания се нарежда до страни като Русия или страни от Третия свят, където има много голяма разлика между бедни и богати. 
						Борбата срещу корупцията и неформалността е продължителна и това явление изглежда се разраства, вместо да изчезне. Корупция се наблюдава не само в централната администрация, но и в сектора на услугите. Макар че хиляди неформални активи са формализирани, все още съществуват проблеми в събирането на данъците и митата.

Бурни времена пред гръцкия национален въздушен превозвач
					04/12/2007
					 
						АТИНА, Гърция -- Плановете на правителството за националния въздушен превозвач "Олимпик Еърлайнс" няма да накърнят интересите на служителите, каза в понеделник (3 декември) премиерът Костас Караманлис на фона на опасенията за трудни времена, очакващи компанията, и слуховете за нейното закриване. Компанията е затънала във финансови проблеми, откакто Европейската комисия установи, че е получила 600 млн. евро под формата на незаконни държавни субсидии между 1988 и 2002 г. Според същите източници правителството се готви да закрие превозвача през 2008 г. и да създаде нова, по-малка компания, която по-късно да бъде продадена. Министърът на транспорта и съобщенията Костас Хадзидакис проведе разговори относно превозвача с еврокомисаря по транспорта Жак Баро в края на миналата седмица. Хадзидакис настоява, че правителството не възнамерява да уволнява никого, а напротив - решено е "Олимпик" да продължава да лети. Атинският вестник "Вима" писа, че някои арабски компании, както и един магнат от Катар, са изразили интерес към придобиване на авиокомпанията. (Та Неа, Катимерини, Сити Прес - 04/12/07; Би Би Си, Бизнесуик, Вима - 03/12/07)

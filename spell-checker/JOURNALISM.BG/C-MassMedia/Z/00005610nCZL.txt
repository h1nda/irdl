Лидерът на ДУИ настоява за срочното изпълнение на мирния договор в Македония
09/01/2003
 
СКОПИЕ, Македония -- Генералният секретар на Демократичния съюз за интеграция (ДУИ) Гзим Острени отправи призив в сряда (8 януари) за ефективно и срочно изпълнение на Охридския мирен договор. По време на срещата си с етническите албанци от град Дебър, той апелира също и за пълно спазване на македонската конституция, като подчерта, че главната цел на ДУИ ще бъде равностойното представяне във всички сектори на държавната администрация.
В други новини, очаква се главната опозиционна партия ВМРО-ДПМНЕ да реши до една седмица дали да прекрати бойкота на работата на парламента, съобщи говорителят на партията Владимир Гьорчев. Преди два месеца нейните депутати престанаха да посещават заседанията в знак на протест срещу участието на ДУИ в парламента. (Утрински весник - 09/03/01; Макфакс, МИА, ХИНА - 08/01/03)

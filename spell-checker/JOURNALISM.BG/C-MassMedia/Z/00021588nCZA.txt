Сделката за нефтопровода АМБО прескочи още едно препятствие
					14/02/2007
					Планът за пренос на каспийски нефт през България и Македония до албанското пристанище Вльора наближава да се превърне в реалност.
					От Марина Стояновска за Southeast European Times от Скопие --14/02/07
 
					 
						
Изграждането на нефтопровода се очаква да започне през 2008 г. [Гети Имиджис]
						Сделката за нефтопорвода АМБО прескочи още едно препятствие към края на миналия месец с подписването на споразумение в Скопие от икономическите министри на Албания, България и Македония, съгласно което строителството му трябва да започне догодина. Очаква се първите количества нефт да потекат по нефтопровода през 2011 г. 
						"Предстои ни много работа," заяви президентът на АМБО Тед Фъргюсън. "Трябва да се проведат изследвания за въздействието върху околната среда и да се получат строителни разрешения, за да може строителството да започне към края на 2008 г." 
						Замислен през 1994 г., проектът АМБО бе задържан в продължение на години, тъй като нестабилността и конфликтите в региона държаха инвеститорите на разстояние. Междувременно нефтопроводът Баку-Тбилиси-Джейхан привлече вниманието върху себе си. 
						Най-накрая проектът набра скорост през юли 2003 г. с подписването на споразумение от президентите на Албания, Македония и България. На 27 декември 2004 г. премиерите на трите страни подписаха политическа декларация, последвана от меморандум за разбирателство между представителите на страните и Фъргюсън. 
						На 30 октомври 2006 г. Албания и Македония подписаха протокол за входните точки на нефтопровода -- албанското село Стеблеве и македонското село Лакаица. Подобен протокол между България и Македония бе подписан по-късно през 2006 г. 
						Нефтопроводът ще пренася каспийски нефт от българското пристанище Бургас през Македония до Вльора, откъдето той ще се транспортира до европейските страни и Съединените щати. Четири помпени станции -- две в България и по една в Македония и Албания -- ще бъдат построени по протежение на тръбопровода. 
						Нефтопроводът ще бъде с дължина 894 км, от които 273 км ще преминат през Македония. Очаква се капацитетът му да бъде 750 000 барела в денонощие. Годишният транзит на суров нефт ще бъде 30-40 млн. тона, а цялата инвестиция ще възлезе на 1,2 милиарда щатски долара. До момента са осигурени около 80 % от средствата. Фъргюсън заяви, че не се очакват трудности при набавянето на останалата част от средствата. 
						"Страните, участващи пряко в реализацията на нефтопровода, ще извлекат ползи от таксите за транзитен пренос на нефта, които се изчисляват на 30 млн. щатски долара годишно за Македония," каза македонският министър на икономиката Вера Рафайловска. "Нефтопроводът ще разкрие също нови работни места и ще подпомогне икономическото развитие на страните." 
						За албанския министър Генц Рули проектът има по-голямо значение. "Нефтопроводът ще допринесе за развитието на интеграцията и за стабилността в региона не само по отношение на енергията, но и в по-широк смисъл," каза той.

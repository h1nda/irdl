Гръцките политици са допълнителна пречка в спора за името на Македония
					09/11/2007
					Последните избори оставиха премиера Костас Караманлис и неговото правителство с отслабен мандат, допълнително усложнявайки усилията да се реши въпросът за името.
					От Георгиос Анагностопулос за Southeast European Times от Атина - 11/09/07
 
					 
						
"Пътят [на Македония] към ЕС и НАТО е еднопосочен: взаимно приемливо решение," каза гръцкият външен министър Дора Бакоянис. [Гети Имиджис]
						Необходимостта да се реши отдавнашният спор за името "Македония" става все по-належаща поради предстоящата среща на НАТО в Букурещ през април 2008 г. Република Македония се надява да получи покана за членство на срещата, но Гърция предупреди, че ще блокира такава стъпка, ако спорът все още не е решен. 
						При посещението си в Лондон по-рано тази седмица гръцкият външен министър Дора Бакоянис каза пред група от Лондонското училище по икономика, че не може да съществуват партньорски отношения, включително военни съюзи, докато не бъде постигнато споразумение. 
						Гръцкият премиер Костас Караманлис разполага с малко пространство за маневриране. Неотдавнашните избори оставиха правителството му в по-слаба позиция и дори да се постигне споразумение, съществува риск парламентът да не го одобри. 
						Партията на Караманлис "Нова демокрация" (НД) вече има крехко мнозинство в парламента - 152 от 300 места. Няколко депутати от НД открито критикуваха важни решения, взети от правителството по вътрешни въпроси. 
						За основната опозиционна партия, ПАСОК, ситуацията е дори още по-несигурна. След неотдавнашната загуба на изборите партията е изправена пред една от най-тежките вътрешни кризи в своята история, като настоящият лидер Георгиос Папандреу се бори да запази поста си. 
						Никоя от партиите не може да си позволи да загуби избиратели. А проучванията показват, че около две трети от гърците се противопоставят на всяко наименование за своята северна съседка, което включва името "Македония", според "Атенс Нюз". 
						Отляво Папандреу обвинява Караманлис и НД за това, че стоят безпомощно, докато "лавина от държави" признават името "Република Македония". Невъзможността на НД да се справи с въпроса насърчиха Скопие да заеме твърда позиция, обвинява той. 
						Отляво на ПАСОК коалицията “Синаспизмос” и Комунистическата партия подкрепят идеята за съставно име. От крайната десница обаче националистическата партия ЛАОС, която за първи път влезе в парламента, се противопоставя на всякакви отстъпки. 
						Караманлис и неговото правителство биха били по-поддатливи към компромис, ако партията държеше властта по-здраво. Вече се говори за предсрочни избори, на които съществува вероятност партията да спечели по-голямо мнозинство, като така получи мандата, който би й позволил да прокара решение. 
						Дотогава обаче сложната политическа сцена на Гърция представлява още една пречка пред дипломатическия процес.

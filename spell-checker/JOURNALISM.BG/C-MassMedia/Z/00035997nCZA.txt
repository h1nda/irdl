Турците казаха "EVET!" на конституционната реформа
					13/09/2010
					Анализаторите приветстваха резултатите от референдума -- победа за проислямисткото правителство -- като знак за апетита на страната за демокрация.
					От Александър Кристи-Милър за Southeast European Times от Истанбул -- 13/09/10
 
					 
						
Участниците в кампанията на ПСР призоваха турците да гласуват с ДА в неделя (12 септември). [Александър Кристи-Милър/SETimes] 
						Турците дадоха своето звучно "Evet!" на референдума за реформите, които според правителството ще укрепят демокрацията. 
						На референдума в неделя (12 септември) 58 % от далите своя глас подкрепиха измененията в датиращата от епохата на военните преврати турска конституция, поднасяйки по-голяма от очакваната победа на премиера Реджеп Тайип Ердоган, който ръководи страната от осем години начело на Партията на справедливостта и развитието (ПСР). 
						Вотът ще даде на парламента и правителството много по-голямо влияние при определяне на състава на върховния съд на страната -- мярка, която според противниците й е удар върху независимостта на съдебната власт и стъпка към автократичното управление. 
						ПСР, която произхожда от политическия ислям, твърдеше, че съдебната власт -- крепост на светския режим в Турция -- е политически предубедена. Според анализатори резултатът дава сериозен тласък на Ердоган преди общите избори догодина. 
						Референдумът се разглеждаше от мнозина като вот на доверие в премиера, който бе подложен на критики за деспотичния си стил на ръководство, както и като ново предизвикателство от основната опозиционна партия в парламента, Републиканската народна партия (НРП). 
						След победата си Ердоган се изказа в помирителен дух. "Онези, които казаха "да", и онези, които казаха "не", са равностойни победители, защото развитата демокрация е за всички," каза той пред привърженици. "Извинявам се, ако съм обидил някого в процеса на кампанията преди референдума." 
						За РНП и новия й лидер Кемал Кълъчдароглу, който бе хвален като възродител на партията, поражението бе болезнено. По неловко стечение на обстоятелствата Кълъчдароглу не можа дори да гласува, тъй като не се бе регистрирал. 
						 "Уважаваме волята на народа," каза той след преброяването на гласовете. "Извлякохме си поуки от референдума." 
						Директорът на Турската фондация за икономически и социални изследвания Етиен Махчупян каза за SETimes, че ПСР ще продължи да доминира на избори, тъй като е единствената партия, ухажваща набиращата мощ религиозна средна класа в Турция, която настоява за по-големи свободи и демократични права. 
						 "Този референдум показва, че ПСР ще има добър шанс да остане отново на власт и след следващите избори [през 2011 г.], ако опозиционните партии не променят стратегията си," каза той. 
						 Реформите също така проправят пътя за водене на дела срещу военни офицери в гражданските съдилища -- потенциално и срещу онези, които стояха зад бруталния преврат през септември 1980 г. 
						Освен това те ще въведат по-голяма защита на личните свободи, подобрени права за жените, децата и възрастните, както и колективно договаряне за държавните служители. 
						Резултатът бе приветстван от ЕС, който подкрепяше пакета от поправки. 
						"Тези реформи са крачка в правилната посока, тъй като са насочени към редица дългогодишни приоритети в усилията на Турция за цялостно изпълнение на критериите за присъединяване [към ЕС]," каза еврокомисарят по разширяването Щефан Фюле. 
						Хю Поуп, специалист по турските въпроси и анализатор към Международната кризисна група, също приветства резултата. "При цялата сложност на ситуацията това е правителство, което се опитва да движи напред реформите," каза той за SETimes. "Турция е страна, която със сигурност заслужава повече, по-голямо и по-сериозно внимание от страна на ЕС от това, което получава в момента." 
						Вотът разкри рязкото разделение на настроенията в Турция по отношение на нейната управляваща партия. Всяка една от западните крайбрежни провинции гласува против мерките. В югоизточната част на страната, където основната кюрдска политическа формация, Партията на мира и демокрацията (ПМД), бе призовала за бойкот, мнозина отказаха да гласуват. В една от провинциите, Хаккяри, избирателната активност бе едва 6 %. 
						Поуп заяви, че независимо от победата си ПСР трябва да внимава. 
						"Ясно е, че тя трябва да приеме ПМД сериозно и че са налице много ясни признаци за скептичните настроения на западните крайбрежни провинции към намеренията на правителството, а това са истинските движещи икономиката райони в Турция."

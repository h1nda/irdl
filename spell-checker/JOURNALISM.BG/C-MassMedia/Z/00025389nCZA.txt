Македония се опитва да регистрира като търговска марка популярен балкански хранителен продукт като национален специалитет
					07/02/2008
					Македонското правителство се опитва да регистрира като търговската марка айвара (местен вид лютеница) -- продукт, разпространен в целия регион.
					От Зоран Николовски за Southeast European Times от Скопие - 07/02/08
 
					 
						
Айварът се приготвя от червени пиперки и патладжан. [Македонско правителство]
						Айварът (вид лютеница) е популярен в Югоизточна Европа пастет, приготвен от червени пиперки и патладжан, който варира слабо от район в район и се приготвя традиционно от домакинствата като зимнина през есента. Макар че се среща в много страни, македонското правителство се опитва да го регистрира като своя търговска марка под името "македонски айвар". 
						Ако търговската марка бъде дадена от Института за индустриална собственост, тя ще бъде защитена като продукт с определен географски произход. След това Македония може да поиска международна закрила посредством двустранни споразумения със страни вносителки, смята земеделското министерство. 
						Инситутът обаче заяви, че една словенска компания вече е направила опит да патентова продукта в Германия. Опитът е бил неуспешен, тъй като айварът се смята за родово наименование на вид пастет и следователно не може да бъде предмет на защита като търговска марка, собственост на една страна. 
						Въпреки това Скопие действа по въпроса. "Македонското правителство се опитва да направи от айвара световно признат продукт," каза говорителят на правителството Ивица Боцевски. "Получаването на търговска марка би позволило стандартизиране на продукцията, като съставките и начинът на приготвяне бъдат посочени на етикетите. Това на свой ред ще гарантира качеството и конкурентоспособността у дома и на световните пазари." 
						Правителството е сформирало работна група, която да подготви стандартизирани протоколи за съставките, рецептата и производството. Производителите ще трябва да се съобразяват със строги правила и да представят веднъж годишно мостри във Факултета по технология и металургия за качествен контрол. 
						Македонските власти признават, че айварът се произвежда в много страни под различни наименования. В случая с "македонския айвар" обаче те твърдят, че търсят защита за традиционна местна разновидност, чието качество е било удостоверено от държавни институции.

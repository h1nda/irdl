Дипломатически дневник: Ръководителят на НАТО направи последно посещение в Букурещ
					28/04/2009
					Ръководителят на НАТО Яп де Хоп Схефер направи историческо посещение в Румъния. Още в дипломатическите новини: Гърция и Кипър подкрепиха кандидатурата на Турция за членство в ЕС; Македония ще изпрати нов посланик в Сърбия.
					 
						
Генералният секретар на НАТО Яп де Хоп Схефер, чийто мандат изтича, направи последно посещение в Румъния. [Габриел Петреску]
						Генералният секретар на НАТО Яп де Хоп Схефер бе в Букурещ в четвъртък (23 април) и петък на последно си посещение в Румъния преди изтичането на мандата му на 31 юли. Визитата му отбеляза 60-ата годишнина от основаването на НАТО и петата годишнина от влизането на Румъния в Алианса. Де Хоп Схефер и румънският външен министър Кристиан Дяконеску се срещнаха в петък, за да обсъдят въпроси, свързани с Черно море и Западните Балкани.
						*** 
						
						Гръцкият премиер Костас Караманлис призова в четвъртък (23 април) Турция да промени политиките си спрямо Кипър и да поеме ключова роля в подпомагането на обединението на разделения остров. В Никозия Караманлис и кипърският президент Деметрис Христофиас изразиха подкрепата си за присъединяването на Турция към ЕС, но заявиха, че преди да стане част от блока, Анкара трябва да изпълни ангажиментите си. 
						*** 
						Шведският премиер Фредрик Рейнфелд обеща във вторник (28 април) пълната подкрепа на своята страна за процеса на присъединяване на Турция към ЕС. „Турция принадлежи към Европа”, каза Рейнфелд по време на официално посещение. По-късно Рейнфелд проведе разговори с колегата си Реджеп Тайип Ердоган и президента Абдула Гюл.
						*** 
						Държавният секретар на САЩ Хилари Клинтън призова Гърция и Македония да постигнат „приемливо решение” на спора си за името, предадоха медиите в четвъртък (23 април). Клинтън насърчи страните да преодолеят различията си, за да позволят деблокиране на кандидатурата на Македония за членство в НАТО. Клинтън заяви още, че Вашингтон ще продължи да обсъжда въпроса със своите партньори от НАТО и ЕС.
						*** 
						
						Македония ще изпрати Любиша Георгиевски в Сърбия идния месец като свой посланик, предадоха местните медии в понеделник (27 април). Сърбия изгони през октомври последния македонски посланик в Белград, Александър Василевски, след като Скопие призна независимостта на Косово.
						*** 
						
						Българският премиер Сергей Станишев се срещна във вторник (28 април) с руския президент Дмитрий Медведев в рамките на официалното си посещение в Русия. Експерти спекулираха, че отлагането на посещението с един ден е било знак за разногласията между България и Русия относно проекта „Южен поток”. София иска да бъде построен нов газопровод, вместо да предостави на Русия достъп до българската газопроводна мрежа. 
						*** 
						
						Гърция и Албания подписаха в понеделник (27 април) споразумение за демилитаризация на водното им пространство и континенталния шелф в Йонийско море. Албанският премиер Сали Бериша и гостуващият му гръцки колега Костас Караманлис определиха споразумението като „особено важно”. Караманлис обеща пълната подкрепа на Гърция за кандидатурата на Албания за членство в ЕС и поздрави Бериша с неотдавнашното присъединяване на страната му към НАТО. 
						
						(Различни източници -- 21/04/09-28/04/09)

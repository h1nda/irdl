Новият обвинителен акт срещу Караджич се очаква до дни
					18/09/2008
					Прокурорите на ООН посочиха в сряда, че довършват изменения обвинителен акт срещу бившия босненски сръбски лидер Радован Караджич. Те възнамеряват да представят документа за одобрение от съдиите до началото на следващата седмица.
					(Интърнешънъл Хералд Трибюн - 18/09/08; AП, Ройтерс, АФП, ДПА, Би Би Си, Гласът на Америка, Javno.hr, Б92, Информационна агенция СЕНСЕ, Международен наказателен съд за бивша Югославия - 17/09/08)
 
					 
						
Прокурорите на ООН ще издадат нов обвинителен акт срещу Радован Караджич. [Гети Имиджис]
						Прокурорите от Международния наказателен съд за бивша Югославия (МНСБЮ) потвърдиха в сряда (17 септември), че до дни ще представят за одобрение на съдиите от ООН нов обвинителен акт срещу бившия босненски сръбски лидер Радован Караджич. 
						"Очакваме да внесем искането за нов обвинителен акт .... до понеделник,” каза прокурорът Алън Тийгър. „Надяваме се това да стане до петък тази седмица," каза той пред съдия Иън Бонъми, председател на съдебния състав, по време на многочасовото заседание за хода на делото в сряда. 
						С последните изменения обвинителният акт от 11 точки, издаден през 2000 г., съдържа обвинения срещу Караджич по множество военни престъпления срещу хора от несръбски произход по време на конфликта в Босна и Херцеговина (БиХ) от 1992-1995 г. Той ще отговаря по две обвинения в геноцид, свързани с 44-месечната обсада на Сараево и клането в Сребреница през 1995 г. на 8 000 мъже и момчета, босненски мюсюлмани. 
						При второто си явяване в съда на 29 август Караджич отново отказа да се произнесе дали се признава за виновен. Съдия Бонъми пледира от негово име за невинност по всички обвинения. Още не е ясно дали новият обвинителен акт ще съдържа нови обвинения. 
						Ако съдиите одобрят новия обвинителен акт, те ще свикат ново съдебно заседание, на което подсъдимият да се произнесе по обвиненията. 
						Караджич настоя в сряда, че ще води сам защитата си. Той обаче посочи, че обмисля да назначи екип от юридически съветници, които да му помагат по време на процеса. Не възнамерявал да бъде „пасивен”, добави той, тъй като нямало да защитава само себе си, а и лидерите на по-малки държави, които според него щели да станат цели на НАТО след неговия процес.
						"Това трябва да бъде или честен процес, или никакъв процес,” е казал Караджич, цитиран от АП. „Трябва да държа юздите на защитата си в моите ръце.” 
						Бившият босненски сръбски лидер се възползва от съдебното заседание в сряда, за да изложи отново твърденията си за тайна сделка, която бил сключил с американския специален пратеник Ричард Холбрук през 1996 г., според която Холбрук уж му бил обещал имунитет срещу преследване от МНСБЮ, ако изчезне от политическия живот. 
						След като бе заявил по-рано, че Холбрук е представлявал Вашингтон в сделката, Караджич каза в сряда, че „Холбрук правеше всичко от името на Контактната група и Съвета за сигурност." 
						Бившият американски специален пратеник, който съдейства за подписването на Дейтънското мирно споразумение през 1995 г., категорично отрича някога да е обещавал на Караджич, че няма да бъде съден от ООН за военни престъпления. 
						Караджич каза пред съда в сряда, че провежда „цялостно разследване”, имащо за цел да докаже твърденията му. Бонъми обаче каза, че дори Караджич да ги докаже, те „няма да имат отношение” към делото.

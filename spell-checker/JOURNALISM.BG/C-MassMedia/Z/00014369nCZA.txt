Анан номинира турчина Кемал Дервиш за админстратор на ПРООН
					27/04/2005
					Генералният секретар на ООН Кофи Анан номинира бившия турски министър на икономиката Кемал Дервиш за нов администратор на Програмата на ООН за развитие. Ако бъде одобрен, Дервиш ще бъде първият шеф на ПРООН от държава-получател, а не от държава-донор.
					(Xinhua - 27/04/05; AP, AFP, Reuters, UPI, Kyodo, UN News centre - 26/04/05; Background info: BBC, World Bank, OECD)
 
					 
						
Бившият турски министър на икономиката бе номинrран за администратор на ПРООН[АФП].
						Генералният секретар на ООН Кофи Анан номинира във вторник (26 април) бившия министър на икономиката на Турция и вицепрезидент на Световната банка за нов администратор на ПРООН. Ако номинацията му бъде одобрена от Общото събрание, Кемал Дервиш ще ръководи най-голямата специалrзирана агенция на ООН през следващите четири години, заменяйки на този пост британеца Марк Малок Браун. Той ще бъде първият в историята шеф на ПРООН, произхождащ от държава-получател, а не от държава-донор.
						"Дервиш притежава изключителна квалификация и множество постижения в областта на икономиката и глобалното управление," заяви говорителят на ООН Стефан Дуярич във вторник при обявяване на кандидатурата. 
						Според съобщение на ООН Анан е избрал изтъкнатия турски икономист измежду над 100 кандидати. 
						Педесет и шестгодишният Дервиш, който е сега член на турския парламент от основната опозиционна Народно-републиканска партия, се счита от мнозина за човека, благодарение на когото Турция бе извадена от най-тежката икономическа криза в последните десетилетия. 
						Докато бе служител на Световната банка в момента, когато кризата разтърси страната през февруари 2001 г., Дервиш бе повикан у дома от Бюлент Еджевит, тогавашният турски премиер. След назначението му за министър на икономиката и финансите през март същата година той даде мощен ход на програма от амбициозни, но болезнени реформи, които спомогнаха за обуздаване на политическата намеса в икономиката, основен фактор, допринесъл за финансовите проблеми на Турция. Той съдейства освен това и за въвеждане на антикорупционни мерки. 
						Дервиш бе работил за Световната бака в продължение на 24 години. Като вицепрезидент за Близкия изток и Северна Африка, а след това като вицепрезидент на Мрежата за икономическо управление и намаляване на бедността към банката, той координираше подкрепата на тази институция за мирния процес на Балканите и в Близкия изток, като отговаряше за разработване на нови стратегии за намаляване на бедността. 
						В писмо до президента на Изпълнителния съвет на ПРООН Анан посочи, че според него Дервиш ще надгражда върху успешните реформи, реализирани от Браун след последните шест години и ще консолидира "критично важната роля на ПРООН при подпомагане на осъществяването на приоритетите на глобалното развитие в рамките на целите на развитието на хилядолетието (MDG) за предпазване от кризи и икономическо възстановяване." 
						Браун, който бе назначен за началник на канцеларията на Анан през януари, даде висока оценка на своя наследник, изтъквайки, че "ръководителят на ООН не би могъл да избере човек, който да има по-широки познания от Дервиш по въпросите на развитието."
						"Работил съм с Кемал по много случаи и съм му се възхищавал изключително много както заради дълбочината на неговите познания по въпросите, така и заради силата на неговия ангажимент да се справя с предизвикателствата,"каза Браун. "Уверен съм, че той ще се докаже като отличен ръководител както вътре в ПРООН, така и с оглед утвърждаване на MDG в глобален план." 
						Четиригодишният мандат на Дервиш се очаква да бъде одобрен от Изпълнителния съвет на ПРООН тази седмица. След това кандидатурата му ще бъде внесена за гласуване от 191-членното Общо събрание на ООН. Ако бъде одобрен, Дервиш ще поеме поста някъде към средата на месец септември. 
						Полунезависимата ПРООН има годишен бюджет от почти 3 млрд.щ.д. и служители от 4 000 души, които действат в 166 държави.

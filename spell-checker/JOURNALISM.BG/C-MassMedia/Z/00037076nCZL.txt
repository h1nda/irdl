Малки бомби избухнаха в Атина в навечерието на дело срещу терористи
					17/01/2011
					 
						АТИНА, Гърция -- В неделя (16 януари) бе съобщено за три малки взрива в отделни квартали на Атина в навечерието на процеса в понеделник срещу 13 заподозрени членове на екстремистката група "Конспирация на огнените ядра". От полицията съобщиха, че саморъчно изработено взривно устройство, поставено пред входа на банка, е нанесло известни материални щети и е причинило пожар, който е бил бързо потушен. При втория инцидент бомба е избухнала в офис на управляващата партия ПАСОК, който е бил затворен за десет дни. От взрива са се счупили прозорци. При третия инцидент няколко малки устройства са се взривили в офиса на строителна фирма, причинявайки щети, но отново няма пострадали. В Атина мерките за сигурност cа засилени поради опасения, че членове на терористичната група може да се опитат да организират нови нападения. (Ел Ей Таймс, АНА-МПА - 16/01/11)

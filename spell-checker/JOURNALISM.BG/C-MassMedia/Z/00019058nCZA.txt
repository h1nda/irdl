БиХ въвежда мита върху сръбски продукти
					27/06/2006
					Под натиска на местните фермери и производители властите в Сараево наложиха мито върху млечните и месни продукти от Сърбия. Белград заяви, че решението е едностранно нарушаване на споразумението за свободна търговия между двете страни.
					От Давор Куникушич за Southeast European Times от Загреб - 27/06/06
 
					 
						
Върху месото, което се изнася от Сърбия за БиХ, ще бъде наложено 40 % мито. [Гети Имиджис]
						По-рано този месец Босна и Херцеговина (БиХ) отмени нулевата митническа ставка за Сърбия и вместо това наложи 40 % мито върху сръбски изделия, като млечни и месни продукти, които се внасят в БиХ. 
						Указът за отмяна на нулевата ставка бе приет от Министерския съвет на БиХ. Съветът заяви, че налагането на новата ставка от 40 % влиза в неговите правомощия и е в съответствие със Споразумението за свободна търговия (ССТ), подписано между двете страни преди четири години. 
						Властите в Белград обаче остро се възпротивиха. "Босна и Херцеговина нарушава двустранното споразумение за свободна търговия със Сърбия и принципите, върху които е основана зоната за свободна търговия," заяви сръбският министър на външноикономическите отошения Милан Париводич. 
						Засега Белград е предложил две решения на проблема и е поискал намесата на Пакта за стабилност за Югоизточна Европа за преговори. "Имаме две възможности -- или да приложим подобна мярка за техни изделия, като например стоманените изделия от Зеница, или да решим въпроса конструктивно," каза Влатко Секулович от министерството на външноикономическите отношения. 
						Сръбските производители твърдят, че налагането на митото ще доведе до значителни загуби за тях. БиХ е стратегически пазар за сръбския износ на мляко и месо и въвеждането на мита може да намали конкурентоспособността на сръбските изделия на босненския пазар. 
						Властите в Сараево обаче бяха подложени на натиск от страна на местните фермери и производители, които казват, че са изместени от пазара заради прекалено големия внос. Много стопанства са затворени, тъй като не могат да бъдат конкурентни. Като цяло БиХ има търговски дефицит със Сърбия на стойност около 900 млн. евро. 
						Междувременно млекопроизводителите в добилата наскоро независимост Черна гора също притискат правителството си да въведе митнически налози за Сърбия, които не съществуваха в рамките на вече разпадналия се държавен съюз. 
						Продукти като млякото, пшеницата и месото продължават да се изнасят безмитно за Македония, макар и там производителите също да недоволстват.

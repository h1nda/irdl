Хърватия и регионът са изправени пред увеличаване на цените на енергията
					10/05/2012
					Хърватите ще плащат допълнително от 15 до 20 евро на месец за газ и електричество. 
					От Дражен Ремикович за Southeast European Times от Загреб -- 10/05/12 
 
					 
						
"Хърватска електропривреда" (ХЕП) е националната енергийна компания, отговаряща за производството, преноса и разпределението на електроенергията. [Петър Кос/SETimes]
						Цените на електричеството и газа за домакинствата в Хърватия бяха увеличени този месец, като сметките за газ се повишиха с 22 %, а разходите за електричество с 20 %. 
						Потребителите са ядосани от новата тежест за семейните им бюджети, докато анализатори казват, че държавата може да печели по друг начин. 
						Правителството, което одобри повишението на 1 май, обясни, че част от националната промишленост, която получава директни доставки на газ, няма да бъде засегната от повишаването на цените, докато цените на газа за училища, болници и някои сектори от промишлеността ще бъдат увеличени с 6,75 %. 
						"За всички клиенти, чието потребление надвишава 1 млн. куб.м газ на година, е намалена таксата за разпределение, затова за тях се намалява общата цена на газа. Решението се смята за важно за стимулиране на икономиката", каза за SETimes Ана Перица, говорителка на министерството на икономиката. 
						Дамир Новотни, икономически анализатор и бивш член на управителния съвет на Хърватската национална банка, заяви, че увеличаването на цената е неизбежно, тъй като Хърватия е голям вносител на различни видове енергия. 
						"Това определено е шокиращо за всички хърватски граждани и представлява голям проблем, защото увеличаването на цената е прекалено голямо. Това стана, защото Хърватия е голям вносител на енергия. Преди увеличаването на цената обаче правителството трябваше да преструктурира държавната електрическа компания и да я раздели на няколко компании, за да намали разходите. Изчисляването на разходите на електричество трябва да бъде по-прозрачно, защото сега "Електропривреда" образува крайните сметки на базата на някои от своите вътрешни, неясни тарифи", каза Новотни за SETimes. 
						В момента Хърватия внася близо 70 % от своята енергия. Средната нетна заплата през април е била 700 евро, докато правителството обяви, че новото увеличение на електричеството и газа ще струва допълнителни 15 до 20 евро на месец. 
						Лъв Комненич, на 27 г., студент по икономика от Загреб, каза, че увеличаването на цените е директна атака срещу стандарта на живот. 
						"Правителството намалява цените на електричество и газ за компаниите, а ги увеличава за гражданите. Може ли гражданинът да бъде по-очевидно ограбван от това? А какво ще стане със заплатите, кога ще направят подобрения в тази област?", каза Комненич за SETimes. 
						Финансовият министър Славко Линич заяви, че сметките за електричество на домакинствата ще бъдат по-високи с около 14 евро. Министър-председателят Зоран Миланович се съгласи с обществената реакция. "За съжаление това е лоша новина и е едно от нещата, които не можем да контролираме. Такава е реалността, но можем да кажем, че това е последната лоша новина." 
						Роберт Лайович, на 75 г., пенсионер от Осиек, каза за SETimes, че пенсията му няма да стигне за новите цени, наложени от правителството. 
						"Получавам средна за страната пенсия, която е малко по-малко от 300 евро. Средно сметката за ток е около 70 евро. Сега ще бъде 100 евро. Нужна е една трета от пенсията ми, за да си плащам сметката за ток. Не зная как човек може да живее в Хърватия с 200 евро на месец", каза Лайович. 
						Цените на енергията в региона също се покачват. В Черна гора цената на електричеството се увеличи със 7 % през февруари. Досега гражданите организираха три протеста срещу увеличението, но правителството отхвърли исканията им за коригиране на цените. 
						Миналата година в Сърбия цената на електричеството се повиши с 15 % и държавната електрическа компания обяви, че няма да има повече увеличения до септември. 
						В Босна и Херцеговина "Електропривреда Херцегбосне", една от трите държавни енергийни компании, също увеличи цените. В началото на април повишението беше 12 %, докато другите две енергийни компании не са обявили увеличения на цените. 
					
				
			
					 
					
 
 

Югоизточна Европа се стреми да издържи на финансовата буря
					23/02/2009
					Финансовите институции и банки в Югоизточна Европа не са имунизирани срещу глобалната финансова криза и правителствата реагират по най-добрия възможен начин.
					От Наташа Радич за Southeast European Times в Загреб -23/02/09
 
					 
						
Секторът на туризма в Хърватия пострада от кризата. [Гети Имиджис]
						Хаосът на световните финансови пазари остро се чувства на Балканите. Кризата наложи отлагането на много големи финансови проекти, а много компании обявиха, че ще трябва да започнат да уволняват служители. Жизненоважни икономически сектори като туризма силно пострадаха. Страни, които зависят до голяма степен от плащания от чужбина, вече получават по-малко средства отвън. 
						Политическите лидери са изправени пред двойното предизвикателство да успокоят обществото, като същевременно предприемат стъпки за смекчаване на икономическите удари. В целия регион правителствата приемат антикризисни планове, които би трябвало да помогнат на крехките икономики да оцелеят. 
						Седмици наред хърватското общество наблюдава с интерес усилията, целящи да се анализира проблема дали страната се намира в рецесия. Сега обаче вече на никого не му е до смях, тъй като според статистическите данни туризмът понесе силен удар. Предварителните резервации за лятото са намалели с 10% и могат да спаднат до 30%, смятат анализатори. 
						Експерти от икономическия институт представиха на правителството спасителен план. Той включва пет мерки за незабавно осъществяване: поддържане на бюджетния дефицит под 450 милиона евро; отказ от изоставяне на национални инфраструктурни проекти, субсидирани от чуждестранни инвестиции; увеличаване на износа и намаляване на вноса; запазване на валутния обменен курс; и защита за най-уязвимите членове на обществото, онези, които са загубили работата си или оцеляват с финансова помощ от държавата. 
						Днес няма точни прогнози за броя на хората, които могат да загубят работата си и за това кои сектори на промишлеността или компании вероятно ще фалират поради кризата. 
						
Безработицата се увеличава в много страни от Югоизточна Европа. [Гети Имиджис]
						Други страни от региона приеха собствени планове за преодоляване на трудностите. Сръбското правителство прие мерки в края на миналия месец, предвиждащ инвестиции от 1,3 милиарда евро за стимулиране на производството и износа тази година. Правителството поиска от Европейската комисия 400 милиона евро макроикономическа помощ и 235 милиона евро от Световната банка за стабилизиране на бюджета. Страната вече разчита на стендбай заем от 407 милиона евро от МВФ. 
						Сръбският премиер Мирко Цветкович заяви, че властите ще си поставят приоритети и ще набележаат икономическите сектори, които ще получат извънредните средства. Националната банка на Сърбия ще определи критериите за избор на търговските банки, които ще разпределят заемите. 
						Първите заеми за отделни компании - Белград подпомага износителите в опит да намали търговския си дефицит - ще бъдат отпуснати този месец, като приоритет на правителството ще бъде да задържи равнището на безработицата в Сърбия и да запази стабилността на динара. Правителство също е отделило 85 милиона евро, за да намали наполовина лихвите върху заемите за корпорации и граждани. 
						Правителството реши да премахне данъците върху банкови спестявания през 2009 г., за да стимулира гражданите да инвестират парите си в банки и да не теглят депозитите си. 
						Според предвиждания на правителството икономическият растеж тази година ще бъде около 3,5%, но според данни от миналата седмица икономиката ще регистрира годишен ръст едва около 1,5%, съобщи шефът на централната банка. 
						В целия регион често срещана стратегия е взимането на заеми за избягване на по-нататъшно затъване в кризата. Така например черногорското правителство планира да вземе заем от 44 милиона евро от Първа банка на Черна гора, за да подпомогне завода за добив на алуминий в страната. Ще бъде отпусната кредитна линия между 8 и 10 милиона евро. Данъците на служители на завода ще бъдат намалени, както и тарифите за вносни продукти, от които заводът има нужда, ще бъдат намалени. Заводът произвежда почти 50% от износа на Черна гора и има около 4 000 служители, което е около 0,6% от населението на страната. 
						Правителството също обмисля как да помогне за стабилизиране на сектора на туризма. Собствениците на хотели поискаха от правителството да убеди банките да отложат плащанията по кредитни линии и ДДС да бъде намален от 17 на 7%. Същевременно компаниите искат националния въздушен превозвач, черногорските авиолинии, да намалят цените на билетите. 
						
Румъния съсредоточава голяма част от финансите си в инфраструктурни проекти. [Гети Имиджис]
						Други страни насочват вниманието си към вътрешния фронт. Румънското правителство одобри план, който призовава, освен другото, за отпускането на 20% от бюджета на страната за финансиране на големи държавни инвестиции в инфраструктурата - транспорт, околна среда, здравеопазване, образование, "термична рехабилитация" (външна изолация) на жилищни сгради, и пътища - главният сектор, който ще създаде работни места и ще осигури известен икономически растеж. 
						Други мерки от "плана Декалог" включват освобождаването от данъци на реинвестирани печалби, капитализацията на Банка СЕС и Ексим Банк, мерки, целящи да подкрепят малки и средни предприятия (МСП), стимулиране на износа и включване на приходите на държавни институции и агенции в бюджета. 
						Румъния преживя рекорден икономически растеж през две последователни години, но сега няколко големи многонационални компании обявиха плановете си да преместят фабриките си от Румъния другаде и безброй малки и средни предприятия фалират. Макар и оптимистично настроени в началото по отношение на мащаба на безработицата, властите сега подхождат по-предпазливо към статистиката. Съществуват опасения за безработица от 5.5% през 2009 г. в сравнение с 4.5% през декември 2008 г. Социалното недоволство нараства, докато правителството, което пое властта само преди два месеца, се отказва от спазването на предизборните си обещания за увеличаване на заплатите поради опасения, че това ще навреди на несигурния държавен бюджет.
						Румъния, както и съседна България, е членка на ЕС. Други балкански страни обаче се безпокоят, че кризата може да попречи на надеждите им за присъединяване. Това може да стане по два начина: като пострада самият процес на разширяване и като се подкопаят усилията на страните да изпълнят критериите. Икономическият хаос не само пречи на растежа, но може и да застраши трудно извоюваната политическа стабилност. Въпреки тревогите, има място за оптимизъм. Правителствата и гласоподавателите се надяват, че предприетите мерки ще поддържат напредъка на региона и ще доведат до постигане на дългосрочните цели. 
						
						Игор Йованович в Белград, Пол Чиочоиу в Букурещ и Неделко Рудович в Подгорица допринесоха за написването на материала.

РС ще проведе преброяване на населението си през октомври 
					03/05/2011
					 
						БАНЯ ЛУКА, Босна и Херцеговина (БиХ) -- Република Сръбска (РС) ще извърши преброяване на населението си през октомври въпреки възраженията на бошнаците, потвърди в понеделник (2 май) Радмила Чичкович, директор на статистическия институт на автономната област, като добави, че текат приготовления за това. Миналия юни парламентът на РС прие закон за преброяване на населението и домакинствата през 2011 г., но той бе задържан в Съвета на народите поради противопоставянето от страна на бошнаците. Законът влезе в сила през октомври, след като Конституционният съд излезе с решение, че няма нарушение на жизнените народностни права на бошнаците. Поради тези усложнения преброяването не можа да бъде извършено в периода 1-15 април, както беше предвидено първоначално. През февруари парламентът прие промени в закона, които дават право на правителството да вземе решение за времето на провеждане на преброяването. (СРНА, РТРС, Независне Новине - 02/05/11)

Сръбското правителство обяви програма за икономии в размер на 1 млрд. евро
					08/04/2009
					 
						БЕЛГРАД, Сърбия -- Правителството представи във вторник (7 април) поредица от строги мерки за икономии, които имат за цел намаляване на бюджетния дефицит на страната с 1 млрд. евро, за да бъдат изпълнени изискванията на МВФ. Премиерът Мирко Цветкович съобщи, че правителството планира да съкрати държавната администрация с 10 %, което означава, че без работа ще останат около 8 000 души. Правителството обяви мораториум върху назначаването на служители и замрази заплатите. Мерките на правителството включват също допълнителни данъци върху заплатите на държавните служители, върху бензина и луксозните стоки, като яхти и скъпи коли. Цветкович заяви, че 85 % от бюджетните корекции ще бъдат извършени чрез съкращения в разходите, а 15 % чрез увеличения на данъците, което означава, че те ще имат малък ефект върху доходите на домакинствата и няма да се отразят на стандарта на живот. (Танюг, Бета, Б92, Фонет, Блиц - 07/04/09)

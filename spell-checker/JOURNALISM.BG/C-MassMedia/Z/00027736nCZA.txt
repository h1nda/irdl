Република Сръбска получи критики за решението си да се оттегли от държавното електроенергийно дружество
					15/09/2008
					Международни представители и дипломати призоваха правителството на Република Сръбска да отмени решението си за оттегляне от държавното електроразпределително дружество на Босна и Херцеговина, като предупредиха, че подобен ход може да намали доверието в страната и да навреди на кандидатурата й за членство в ЕС.
					(Ройтерс, Служба на върховния представител - 13/09/08; АП, АФП, Ройтерс, Служба на върховния представител, Делегация на EК в Босна и Херцеговина, Посолство на САЩ в Босна и Херцеговина - 12/09/08)
 
					 
						
Република Сръбска иска да се оттегли от държавното електроенергийно дружество и да създаде свое собствено. [Гети Имиджис]
						Срещу властите в Република Сръбска (РС) бяха отправени сериозни критики за решението им да се оттеглят от държавното електроразпределително дружество и вместо това да създадат свой собствен оператор. Международни представители предупредиха, че подобен "неправомерен" ход може да навреди на интересите на Босна и Херцеговина (БиХ), и призоваха Баня Лука да отмени това решение.
						"Решението на правителството на РС да пристъпи към едностранно оттегляне от електроразпределителната корпорация би навредило на страната и на нейните европейски цели," каза в събота (13 септември) в Братислава върховният представител Мирослав Лайчак. 
						Повтаряйки направеното предишния ден изявление на Управителния съвет на Съвета за прилагане на мира (СПМ), той призова правителството на РС "да отмени своето решение и да продължи да работи в рамките на установените институции и закони" на БиХ. Правителството на РС "трябва да разбере, че когато сключи договор, трябва да го спазва".
						Неговият коментар бе направен два дни, след като кабинетът на премиера на Република Сръбска Милорад Додик реши в четвъртък да се оттегли от “Електропренос БиХ”, посочвайки като един от мотивите си неприемането на план за търговската дейност и инвестициите на дружеството за 2008 г.
						“Електропренос” бе създадено като част от споразумение от 2006 г. РС има 41-процентно участие в дружеството, а Федерация БиХ притежава останалите 59 %.
						Местни и международни експерти подчертават, че никоя от двете автономни области не може законно да се оттегли от дружеството, което е създадено със закон, приет от държавния парламент през 2004 г.
						"Никоя автономна област не може да прекрати едностранно участието си в договорена по-рано реформа," заявяват в изявлението си от петък посланиците от Управителния съвет на СПМ. 
						Заместникът на Лайчак, Рафи Грергорян, предупреди през уикенда, че СПМ, който контролира прилагането на Дейтънското мирно споразумение, ще използва "всички необходими механизми", ако РС не отмени своето решение.
						"Правителството на РС влезе в открит конфликт с международната общност, който може да има големи последствия, каза той за сараевския всекидневник “Дневни Аваз”. 
						Димитрис Куркулас, ръководител на делегацията на Европейската комисия в БиХ, предупреди, че решението на Баня Лука ще подкопае реформите в електроенергийния сектор, които се извършват със "значителната" подкрепа на ЕС и други донори, а също и процеса по ССА на страната.
						Посолствата на Франция и САЩ в Сараево също изразиха загрижеността на своите правителства от действието на властите в РС.
						То "повдига сериозни конституционни въпроси ... и е политически необмислено," заяви в петък посолството на САЩ.

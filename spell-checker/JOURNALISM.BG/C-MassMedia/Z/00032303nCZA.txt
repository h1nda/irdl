В Турция се строи нов затвор за членове на ПКК
					10/11/2009
					След като прекара десет години в строг тъмничен затвор, ръководителят на терористичната ПКК ще има нов адрес.
					От Есра Ердуран за Southeast European Times от Анкара -- 10/11/09
 
					 
						
Мъж показва снимка на лежащия в затвора кюрдски бунтовнически лидер Абдула Йоджалан по време на демонстрация миналия месец. [Гети Имиджис]
						Абдула Йоджалан, добилият печална слава лидер на Кюрдската работническа партия (ПКК), се очаква да заживее в компания на други затворници за първи път от близо десет години. ПКК, отговорна за смъртта на повече от 35 000 души при сблъсъците с турските сили за сигурност, е обявена за терористична организация от Съединените щати и ЕС. 
						След като бе заловен в Кения от турски елитни части през 1999 г., Йоджалан бе единственият затворник на малкия остров Имрали, разположен в южната част на Мраморно море. Той очакваше екзекуция за държавна измяна, докато смъртното наказание не бе отменено през 2002 г. в рамките на приетите от Турция мерки за хармонизация на законите й с тези на ЕС. 
						Той прекарва дните си в излежаване на доживотна присъда зад решетките на островния затвор от тип Ф, с максимална сигурност, без възможност за пускане на свобода. 
						Дните на изолацията му обаче свършиха. Йоджалан ще бъде преместен в нов затвор на острова заедно с други престъпници. 
						Според репортаж в турския новинарски портал soL между затворниците, които са подали заявления за прехвърляне на острова, са: Шакир Аккурт, Четин Аркаш, Яшар Джинбаш, Нихат Екмез, Локман Лачин, Мустафа Окчул, Недим Йозалп, Наиф Йозкълъч, Хюсеин Йълдъръм и Саит Йълдъръм - всички предполагаеми членове на ПКК, които са получили доживотни присъди или строг тъмничен затвор. 
						Министерството на правосъдието обяви, че списъкът ще бъде ограничен до осем души, според резултатите от изследванията, които десетимата затворници трябваше да направят. 
						Според източници Йоджалан ще бъде сам в килия, но ще му бъде разрешено да общува със затворниците, настанени в неговата зона, по време на почивките. Според някои репортажи Йоджалан ще има и телевизор. 
						Министерството на правосъдието започна изграждането на новия затвор след оценка на Европейския комитет за предотвратяване на изтезанията и нехуманното отношение и наказание (КПИ). 
						Делегация на КПИ е посетила Йоджалан и е провела събеседване с него за условията му на живот. Делегацията се е срещнала и с адвокатите на Йоджалан, които се оплакваха, че им е трудно да посещават своя клиент при настоящите условия. 
						Последните събития идват на фона на демократичната инициатива на турското правителство - опит за демонстриране на добра воля към кюрдите. 
						Според "Си Ен Ен Тюрк" новият затвор струва около 3,3 млн. евро.

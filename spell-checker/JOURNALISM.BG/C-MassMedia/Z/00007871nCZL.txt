В Атина започват едномесечни предолимпийски пробни състезания
05/08/2003
Пробните състезания ще се проведат на същите спортни съоръжения, където ще се състоят и състезанията по съответните спортове по време на същинската Олимпиада.
(АП, АФП, Организационен комитет за Атина 2004 - 04/08/03)
 
 
Организационният комитет на Атина-2004 (АТХОК) стартира едномесечна серия от предолимпийски пробни състезания за оценка на спортните и други съоръжения за летните игри през следващата година и за да определи възможни промени, които може да се наложи да се извършат през следващите месеци.
"Изводите от тези състезания ще ни позволят да подобрим процедурите и цялостната ни организация," каза президентът на АТХОК Ангелопулос- Даскалаки в понеделник (4 август) по време на церемония в Гребния център "Схиниас", където бе дадено начало на пробни състезания в седем спорта.
Всички състезания ще се проведат на същите спортни съоръжения, където ще се състоят и състезанията по съответните спортове по време на същинската Олимпиада. Както и същинските игри, които ще се проведат от 13 до 29 август 2004 година, много от пробните състезания ще текат едновременно. Според Даскалаки генералната репетиция през август е " отлична възможност за изпробване на човешките ресурси, процедурите ни, както и на съоръженията година преди Игрите".
Първата проява в програмата е Световното младежко първенство по гребане. Четиридневните състезания ще започнат в сряда на Гребния център "Схиниас", разположен на около 30 км от Атина с участието на 557 гребци от 45 държави. Другите пробни прояви ще включват стрелбата с лък, състезания по кану-каяк на канал, плажен волейбол, колоездене, ветроходство и конен спорт.
Някои допълнителни пробни състезания като софтбол и борба трябваше да бъдат отложени поради закъснения при подготовката на съоръженията.
"Сигурен съм, че в много области атинската Олимпиада ще бъде най-добрата в историята на Игрите, " заяви председателят на Международния олимпийски комитет ( МОК) Жак Рож пред гръцкия всекидневник Та Неа в понеделник. Неговата организация, която наблюдава отблизо подготвителните работи, бе изразявала в миналото безпокойство от закъсненията при строителството и от други трудности.
"Сега мога да изразя пълното си удовлетворение от напредъка в подготовката на Игрите в Атина, напредъкът във всички области е очевиден, " посочи Рож. "Сега мога просто да кажа, че ще организирате страхотна Олимпиада 2004." Денис Озуълд, президент на Международната федерация по гребане и ръководител на екипа от инспектори на МОК за Атина 2004 оцени високо напредъка, който Гърция е отбелязала през последните месеци.
Сигурността е ключов приоритет за АТХОК и затова за гарантиране на безопасността по време на Игрите са заделени повече от 600 млн. щ.д. Около 11,000 служители по сигурността, включително полицаи, пожарникари и военни, ще могат да изпробват планираната организация по време на състезанията през този месец.

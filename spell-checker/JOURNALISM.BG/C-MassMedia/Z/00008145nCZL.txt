ЕК подкрепя предпроектно проучване за Сърбия-Черна Гора
28/08/2003
Макар че изразиха подкрепа за предпроектно проучване за възможността да започнат преговори по споразумение за стабилизиране и интеграция със Сърбия-Черна Гора, външните министри на ЕС предупредиха, че планът за действие за синхронизиране на единната търговска зона трябва да бъде приложен на практика.
От Давор Коникушич за Southeast European Times в Белград - 28/08/03
 
 
Дългоочакваното предпроектно проучване за Сърбия-Черна Гора получи официално одобрение от Брюксел миналия месец. На своята последна среща министрите от 15-те държави-членки декларираха подкрепата си за " подготовката на предпроектно проучване за възможността да започнат преговори по споразумение за стабилизиране и интеграция" между Съюза и Сърбия-Черна Гора. Ръководителите на дипломацията на държавите от ЕС " приветстваха финализирането на плана за действие за вътрешния пазар и търговията между Сърбия и Черна Гора," се заключава в окончателния документ, посветен на дискусията по Западните Балкани и се напомня, че планът трябва да бъде одобрен без забавяне от парламента на Сърбия-Черна Гора.
В документа по-нататък се отправя призив към Сърбия-Черна Гора да намери бързо решение на "редица въпроси, идентифицирани от Европейската Комисия (ЕК)". ЕК прие решение да извърши предпроектно проучване, след като експертите дадоха положителна оценка на напредъка по плана за действие за синхронизиране на единни търговска зона и мита, гарантиращ " свободна търговия със стоки на цялата територия на Сърбия-Черна Гора."
Членовете на ЕК, които отговарят за сътрудничеството със Сърбия-Черна Гора, изпратиха ясно послание до Белград, че начинът, по който планът ще се приложи конкретно на практика, ще е от решаващо значение. Това с особена сила се отнася за задължението да се въведе единен митнически режим за 93% от всички стоки.
Подписването на временно споразумение за сътрудничество между Сърбия-Черна Гора и ЕС ще бъде възможно само след като се постигне споразумение по пазара и митата, гласят съобщенията за текста на писмо, което европейският комисар Крис Патън е изпратил до премиерите на Сърбия и Черна Гора Зоран Живкович и Мило Джуканович, както и до министъра на икономическите връзки на Сърбия-Черна Гора Бранко Луковац. Временната договореност ще бъде в сила до момента, в който окончателно споразумение за стабилизация и интеграция се подпише и ратифицира в парламентите на държавите от ЕС и на Сърбия-Черна Гора.
Срещата на външните министри от ЕС бе важна за Сърбия-Черна Гора, тъй като тя се проведе в момент, когато е налице видимо неудовлетворение в Белград във връзка с бавния темп на сътрудничеството между ЕС и Сърбия-Черна Гора, особено по отношение на обещаната от Съюза помощ. Според външния министър на Сърбия-Черна Гора Горан Свиланович предоставянето на тази помощ се забавя, а трябвало да се има предвид, че Сърбия е обременена с тежки наследени проблеми.
Оценката му бе посрещната с "учудване и безпокойство" в ЕС. Двете страни ще имат възможност да изяснят недоразуменията по време на посещение в Брюксел на Свиланович и президента на Сърбия-Черна Гора Светозар Марович, които ще се срещнат с Романо Проди и Хавиер Солана. Преди да отпътува за Брюксел, Марович заяви, че решението на Съюза да даде ход на предпроектно проучване означава, че "Сърбия-Черна Гора може да започне процеса на присъединяване към ЕС".
Според Солана разговорите ще дадат възможност да се разгледат отношенията между ЕС и Сърбия-Черна Гора. Официалните представители, които отговарят за отношенията със Сърбия-Черна Гора, казаха, че " независимо от трудностите, сътрудничеството между Сърбия-Черна Гора и ЕС е положително и то постепенно се превръща в специфичен вид партньорство."
ЕС също така призна "особения характер на Държавния съюз Сърбия-Черна Гора....,което не трябва да бъде пречка, ако общите институции и пазар действат в унисон и са единни". Европейски представители обаче предупреждават, че сръбските политици трябва да са подготвени да поемат отговорността за някои свои грешки, без да се осланят на аргумента за "наследените проблеми".

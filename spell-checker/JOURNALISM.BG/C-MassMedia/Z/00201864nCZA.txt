България замрази милиони от еврофондовете 
					15/09/2011
					България безпрецедентно замрази 30 млн. евро помощи от ЕС за регионално развитие и екологични проекти в град Сливен, заявиха властите в сряда.
					(Сега, Труд, Информационна агенция ФОКУС - 15/09/11; АФП, София ехо, Агенция София нюз, БНТ, Capital.bg, Dnevnik.bg, Медиапул - 14/09/11)
 
					 
						
Българските власти спряха 30 млн. евро помощи от ЕС за град Сливен заради опасения от измами. [Ройтерс]
						Българският премиер Бойко Борисов потвърди в сряда (14 септември), че осем финансирани от ЕС проекта в югоизточния български град Сливен са били спрени от правителството заради подозрения за измами. 
						Финансирането за тяхното осъществяване, общо около 30 млн. евро, ще остане блокирано, докато "цялата ситуация... се изясни", добави той, подчертавайки, че лично е наредил замразяването на помощите. 
						Борисов заяви, че е решил да предприеме това безпрецедентно за страната действие, след като четирима или петима членове на кабинета му споделили с него миналия месец опасенията си за проблеми с проектите в Сливен, който е управляван от кмета Йордан Лечков. 
						Сред тях са били министърът на регионалното развитие и благоустройството Лиляна Попова и предшественикът й Росен Плевнелиев, който по-рано този месец подаде оставка, след като дясноцентристката партия на Борисов ГЕРБ го издигна за свой кандидат за президент на изборите на 23 октомври. 
						Друг от членовете на кабинета е бил министърът на управлението на еврофондовете Томислав Дончев, чиято говорителка заяви пред АФП в сряда, че "фондовете са замразени от август, докато не се проучат евентуалните нередности". 
						"Това е превантивна мярка от страна на българското правителство", добави тя. 
						Проект за 27 млн. евро за изграждането на 110 км водоснабдителна и канализационна мрежа в Сливен е най-голямата сред осемте инициативи, финансирани по оперативните програми на ЕС за регионално развитие и околна среда, които бяха спрени. 
						Пред Българската национална телевизия (БНТ) Дончев уточни, че има сведения за нарушаване на закона за обществените поръчки при избора на изпълнители. 
						"Подозренията са, че търгът е бил дискриминационен и е подкопавал конкуренцията", заяви той. 
						В сряда Борисов каза пред репортери, че въпросът вече е отнесен до прокуратурата и че Европейската комисия (ЕК) е поздравила кабинета за решението му да замрази финансирането на проектите. 
						Твърденията за нередности излязоха на бял свят в средата на юли, когато група общински съветници от Сливен качиха в интернет документален филм с английски субтитри, озаглавен "Новата мафия". 
						Те обвиниха Лечков, който е начело на Сливен през последните осем години и се надява да бъде преизбран за трети кметски мандат през октомври, в задушаване на конкуренцията при търгове за проекти за строителство. Групата заяви, че е изпратила документи, подкрепящи обвиненията й, в Брюксел. 
						ЕК ще изготви писмо до българските власти във връзка с финансираните от ЕС проекти в Сливен, съобщи софийският онлайн портал за новини "Медиапул" в сряда, цитирайки Тон ван Лироп, говорител на еврокомисаря по регионална политика Йоханес Хан. 
						Бившата футболна звезда на България Лечков е кандидатът на ГЕРБ за кмет на Сливен на местните избори през октомври. Борисов заяви пред репортери в сряда, че докато не се докаже извършване на нарушения, неговата партия няма да оттегли подкрепата си за него. 
						Обявявайки номинирането му в началото на юли, министър-председателят отбеляза, че Лечков има своите "слаби места", както всеки друг човек, но ще ги "поправи" по време на следващия си мандат. 
						Междувременно БНТ цитира Лечков, който е казал пред репортери в Сливен, че е готов да предостави на ЕК и всеки друг компетентен орган всички необходими документи, както и да изкаже собствената си позиция по въпроса. 
						Срещу кмета бяха повдигнати обвинения в злоупотреба със служебно положение, но те бяха снети през март.

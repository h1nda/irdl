Сътрудничеството е решаващо за интеграцията на Сърбия-Черна гора в ЕС 
					25/01/2005
					Основните външнополитически цели на Сърбия-Черна Гора - получаване на положително становище по подготвеността на страната за интеграция с ЕС, начало на преговори със Съюза по Споразумение за стабилизиране и асоцииране, както и присъединяване към програмата на НАТО "Партньорство за мир" - се бавят заради отказа на сръбското правителство да сътрудничи с Трибунала на ООН за военни престъпления. 
					От Душан Кошанович за Southeast European Times в Белград - 25/01/05
 
					 
						
Комисарят на ЕС по разширяването Оли Рен даде ясно да се разбере, че напредъкът на Сърбия-Черна гора към интеграция зависи от изпълнението на всички международни задължения, вкл. пълноценно сътрудничество с Трибунала на ООН за военни престъпления. [Лауа Хасани]
						Сред държавите от Западните Балкани Сърбия-Черна гора има да измине най-дълъг път с оглед напредъка си към интеграция в НАТО и ЕС. Правителството в Белград е поставило три основни външнополитически цели за 2005 г.: получаване на положително становище по подготвеността на страната за интеграция с ЕС, начало на преговори със Съюза по Споразумение за стабилизиране и асоцииране, както и присъединяване към програмата на НАТО "Партньорство за мир" до края на годината. 
						Всички тези цели са потенциално осъществими, но нито една от тях не може да се постигне преди страната да демонстрира видим прогрес в сътрудничеството с Международния наказателен трибунал за бивша Югославия (МНТБЮ). 
						Подчертавайки важността на този въпрос, Върховният представител на ЕС по въпросите на сигурността Хавиер Солана отмени планираната си за следващата седмица визита в Белград, заявявайки, че проблемите, които е възнамерявал да обсъди със сръбските лидери, "не са достатъчно узрели за решение". Неговото изявление, което мнозина възприемат като намек за отказа на Белград да предаде обвиняеми във военни престъпления на съда на ООН - последва решението на САЩ да замрази 10 млн. щ.д. помощи за страната и да изтегли техническите си сътрудници от сръбските министерства. 
						По време на визитата си в Белград в понеделник (24 януари) комисарят на ЕС по разширяването Оли Рен даде ясно да се разбере, че напредъкът на Сърбия-Черна гора по пътя на интеграцията зависи от изпълнението на международни задължения, вкл. пълноценно сътрудничество с Трибунала на ООН. 
						Делегация на ЕК пристигна в Белград в сряда, за да определи дали да даде ход на проучване за готовността на Сърбия-Черна Гора за интеграция с ЕС. Вероятността за положителен изход изглежда минимална. Представители в Брюксел бяха цитирани да казват, че ще оставят изследването на страна за неопределен срок, вместо да изготвят отрицателен доклад. 
						Според сръбския премиер Воислав Кощуница Сърбия осъзнава, че това изследване на подготвеността зависи от сътрудничеството с МНТБЮ и той очаква въпросът да се разреши "скоро". 
						Според сръбския вицепемиер Миролюб Лабус, който ръководи партията Г-17 Плюс, член на управляващата коалиция, времето изтича. "През следващите няколко дни трябва да се концентрираме върху намиране на начини за излизане от това положение. Целта е да се постигне положителен резултат от проучването на подготвеността. Всеки знае какво трябва да се направи и ние разполагаме с още няколко дни за това," заяви Лабус след отмяната на визитата от страна на Солана. 
						"Всичките ми действия в близките дни ще се фокусират върху това, което е необходимо, за да получим положителни становища в рамките на изследването за подготвеността и мисля, че е важно да използваме следващите няколко дни, за да направим всичко по силите ни, имайки предвид тази цел," допълни той. Лабус предупреди, че Г-17 може да напусне кабинета, ако не се постигне пробив.

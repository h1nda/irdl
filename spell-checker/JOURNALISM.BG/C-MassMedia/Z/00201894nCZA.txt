Може ли Сърбия да събира данъци в Северно Косово? 
					24/09/2011
					След като Сърбия върна камиони от Косово, без да плати допълнителни данъци в четвъртък, анализаторите твърдят, че може би е необходима намеса. 
					От Линда Карадаку за Southeast European Times в Прищина - 24/09/11
 
					 
						
Косовската митница на ГКПП Мердаре. [Ройтерс]
						След съобщение по-рано тази седмица, че сръбското правителство ще върне северната част на Косово към данъчната система на Сърбия, държавният секретар в сръбското Министерство за Косово Оливер Иванович каза за SETimes в четвъртък (22 септември), че правителството е променило закона за ДДС в три негови члена. 
						"Промяна има в [закона] само по отношение на бензинa и петрола, данъците за колите и други превозни средства и предплатените мобилни телефони, тъй като има много манипулации и контрабанда", каза той за SETimes. 
						Косовските медии съобщиха в четвъртък, че камиони от Косово не са били допуснати да влязат в Сърбия без сръбски сертификат за ДДС. 
						Министърът на Косово за търговията и промишлеността Мимоза Кусари-Лила очаква отговор от преговарящия за ЕС Робърт Купър да реши какви стъпки трябва да предприеме Прищина. 
						"Ние не знаехме нищо, преди да бъдат върнати нашите камиони. Това е нарушение на принципа на споразумението, постигнато на 2 септември", каза Кусари-Лила. 
						Косовските власти твърдят, че ДДС за сръбски или внос от други страни стоки се събира от косовските митници. 
						"Според оперативния план за създаването на митнически власти на двата гранични контролно-пропускателни пунктове в Северно Косово, данъкът ще се събира на митническия терминал в Митровица. Според законодателството ДДС в страната се събира от косовската данъчна администрация", заяви за SETimes генералният директор на косовските митници Наим Хуруглица. 
						Вземайки това решение, Сърбия направи предишното си решение - на основание на което сръбските износители биваха освободени от данъци в момента, в който сръбските митници и данъчни власти докажеха, че техните стоки се изпращат от Сърбия в Косово - невалидно, каза Хуруглица. 
						Хуруглица добави, че без митнически власти в Северно Косово схемата се е използвала, за да се докаже невалиден износ, докато стоките са се продавали в Сърбия, без да се плаща ДДС или акцизен данък. 
						"Сърбия претендира, че се защитава от контрабанда и манипулации, докато се опитва да представи решението си като начин да се събира ДДС," каза той. 
						"Въпреки факта, че е невъзможно да се претендира за двукратно плащане на ДДС, всъщност това е напълно срещу икономическите интереси на Сърбия, тъй като сръбските продукти биха били много по-скъпи и не биха били конкурентоспособни на пазара", заключи Хуруглица. 
						ЮЛЕКС потвърди, че събирането на данъци е въпрос, който засяга местните власти. 
						"Главният проблем е, че Косово е единна митническа зона. ... Върховенството на закона трябва да важи за всички", каза за SETimes заместник-ръководителят на пресслужбата на ЮЛЕКС Франсоа Ламбер. 
						Икономическият експерт Ибрахим Реджепи приравнява поставянето на Северно Косово в данъчната система на Сърбия с "окончателното отделяне на Косово от икономическа гледна точка". 
						"Това се превръща в сериозен политически проблем, който, ако не бъде решен с намесата на международните механизми, ЕС и ООН, може да доведе до много опасна ситуация и до сериозни последици", каза Реджепи за SETimes.

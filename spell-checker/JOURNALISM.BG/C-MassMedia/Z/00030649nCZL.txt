Албански политик загина при взрив на кола бомба
					19/06/2009
					 
						ТИРАНА, Албания -- представителят на Демократично-християнската партия Александър Кека загина при взрив на кола бомба в четвъртък (18 юни) недалеч от гр. Шкодра, Северна Албания. Той е бил сам в автомобила, когато бомбата, вероятно поставена под седалката на шофьора, се е взривила. Кека, на 34 г., бе бизнесмен, с четиричлено семейство. Това е най-сериозният инцидент от началото на кампанията за изборите на 28 юни, която започна преди три седмици. Демократично-християнската партия прекрати неотдавна партньорството си с управляващата Демократическа партия и води отделна кампания. 
						Други новини -- Чешкото председателство на ЕС отново призова Албания да проведе свободни и честни избори и да гарантира възможността на всички хора с право на глас да пуснат своите бюлетини, предадоха местните медии в четвъртък.
						Междувременно в четвъртък Бюрото за демократични институции и права на човека на ОССЕ (БДИПЧ) публикува своя трети и последен мониторингов доклад за кампанията. В някои региони напрежението расте, предупреди организацията. (Гласът на Америка, Топ Чанъл, Ора Нюз, Balkan Web, Шекули, Том Нюз, Клан, Алсат - 18/06/09)

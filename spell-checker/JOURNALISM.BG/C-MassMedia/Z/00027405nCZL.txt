Върховният представител Лайчак очаква консенсус по стратегията на БиХ за ССА
					14/08/2008
					 
						САРАЕВО, Босна и Херцеговина (БиХ) -- Върховният представител Мирослав Лайчак заяви в сряда (13 август), че очаква партийните лидери от управляващата коалиция да използват заседанието на 23 август, за да постигнат политически консенсус за стратегията на БиХ. Лайчак, който се срещна с председателя на Хърватския демократичен съюз 1990 г. Божо Любич, подчерта, че изискванията, произтичащи от Споразумението за стабилизация и асоцииране, а също и условията и целите, поставени от Съвета за прилагане на мира за закриването на Службата на върховния представител, определят ясна програма за следващите месеци. През последните седмици Лайчак се срещна с лидерите на всичките шест партии, които участват в управлението на държавно ниво, а също и с основните опозиционни партии, в опит да помогне за постигането на консенсус, който би гарантирал по-бързото осъществяване на всички реформи, свързани с ЕС. (РТРС, СРНА, Дневни Аваз, Фена, СВП - 13/08/08)

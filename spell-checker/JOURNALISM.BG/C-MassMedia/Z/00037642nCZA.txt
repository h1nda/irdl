Доклад на ЕС за Хърватия бе публикуван на фона на протести
					03/03/2011
					Докато протестиращи призовават премиера Ядранка Косор да подаде оставка, тя предупреждава, че действията им могат да застрашат присъединяването към ЕС.
					От Наташа Радич за Southeast European Times в Кумровец - 03/03/11
 
					 
						
Протестите продължиха в сряда (2 март) в Загреб. [Ройтерс]
						Докато антиправителствените протести продължиха в Загреб в сряда (2 март), Европейската комисия (ЕК) публикува доклад за напредъка на Хърватия в процеса на присъединяване към ЕС. 
						В доклада се оценяват допълнителните реформи в съдебната система на Хърватия, преди да бъдат финализирани присъединителните преговори по преговорната глава, каза еврокомисарят по разширяването на ЕС Щефан Фюле. ЕК признава, че властите в Загреб са напреднали по отношение на реформите в съдебната система, но също така смята, че са необходими още усилия в борбата срещу корупцията. 
						Демонстрациите, първоначално организирани от група във Фейсбук, започнаха миналата седмица в знак на протест срещу икономическото положение в страната и срещу корупцията. 
						Групата, която наброява бежду 2000 и 5000 души според източниците, призовава правителството на премиера Ядранка Косор да се оттегли. В сряда те преминаха през центъра на Загреб, като свалиха и унищожиха знамената на двете най-големи хърватски политически партии, управляващата ХДЗ и опозиционната СДП. Те също се събраха пред апартамента на Косор и отправиха искане за оставката й. По-малки протести бяха организирани и в други градове. 
						"Искаме перспективи", заяви за SETimes протестиращ на име Марко. "Аз искам да имам работа; искам да живея прилично със заплатата, която ще получа... Не искам да заминавам зад граница, за да си търся там бъдеще. Искам да остана тук и искам официалните представители на тази страна да насочат вниманието си към потребностите на хората", каза той. 
						 "И така, ако тези хора не знаят как да подобрят положението, най-малкото, което могат да направят, е да се оттеглят и да си намерят друга работа", каза приятелката му Марина, студентка от Загреб. 
						Групата носеше плакати с посланията си: обвиняват политиците в корупция и в това, че не се грижат за хората, че са довели страната до бедност и че съсипват икономиката. 
						По-рано през седмицата Косор заяви, че ако протестите продължат, те могат да застрашат присъединяването на Хърватия към ЕС. 
						В доклада на ЕК се казва освен това, че правителството трябва да реши напълно въпроса със завръщането на бежанците и да постигне напредък в сътрудничеството с Хагския трибунал за военни престъпления. Щом страната изпълни тези условия, главата за съдебната власт и основните права, може да бъде затворена, каза Фюле. 
						Като цяло докладът предлага на местните власти да удвоят усилията си за финализиране на преговорите за присъединяване да края на юни.

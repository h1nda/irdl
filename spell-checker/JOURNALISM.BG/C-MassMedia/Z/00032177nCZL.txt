Хърватският министър Поланчец подаде оставка заради скандала с "Подравка"
					30/10/2009
					 
						ЗАГРЕБ, Хърватия -- Министърът на икономиката Дамир Поланчец подаде в петък (30 октомври) оставка на фона на острите обществени критики около скандала с местния производител на хранителни продукти "Подравка". Вече няколко длъжностни лица от компанията са задържани за предполагаемото им участие в поредица от финансови трансакции, започнали през 2006 г. Според следователите те са възнамерявали да изкупят акциите на "Подравка" и да поемат контрола върху фирмата, използвайки собствените й средства, което е струвало на държавата загуби от 34,5 млн. евро. На пресконференция в петък Поланчец -- който е също и вицепремиер -- заяви, че напуска, тъй като не иска да навреди на правителството и управляващата коалиция. Опозиционните партии искаха оставката му. Вестник "Вечерни Лист" цитира източници, които казват, че УСКОК, хърватското бюро за борба с корупцията, разследва Поланчец. (ХРТ, Пословни, ХИНА, Ютарни Лист, Ройтерс - 30/10/09

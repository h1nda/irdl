Черна гора бе определена за популярна туристическа дестинация 
					29/05/2006
					Американското списание "Тревъл енд Лежър" определи Черна гора за една от най-желаните ваканционни дестинации тази година. Кампанията на Подгорица за привличане на туристи може би ще даде резултати това лято.
					От Антонела Архин за Southeast European Times – 29/05/06
 
					 
						
Американското списание "Тревъл енд Лежър" определи Черна гора за една от тазгодишните горещи дестинации. [Тревъл енд Лежър]
						През последните няколко години пътуванията до Европа непрекъснато се увеличават и се очаква тенденцията да продължи и тази година. След като бе определена за желана туристическа дестинация, Черна гора се готви за летния поток от туристи. 
						Американското списание "Тревъл енд Лежър" определи Черна гора за една от желаните дестинации тази година, като посочи, че нейните "недокоснати бели пясъчни плажове и запазени през вековете средновековни села я нареждат сред най-интересните туристически дестинации". Макар пътуванията до Лос Анджелис, Орландо, Ню Йорк и Лас Вегас винаги ще бъдат популярни, статия, публикувана на сайта CNN.com, посочва, че основните три дестинации през 2006 г. са Колорадо, Китай и Хърватия, но те се сблъскват със сериозна конкуренция от страна на Черна гора, Минеаполис и Монголия. 
						Статията в "Тревъл енд Лежър" определя Черна гора като една от многообещаващите дестинации тази година. След нея са Минеаполис, Монголия, Габон, Елефтерия и Бахамите. Списанието пише, че докато светът вече е открил Хърватия, Черна гора остава до голяма степен "добре пазена тайна", което невинаги е било така. "Някога страната е привличала такива холивудски звезди, като София Лорен и Ричард Бъртън, с дългото си 183 мили адриатическо крайбрежие. Но "желязната завеса" и конфликтите след разпадането на Югославия отблъснаха много посетители," пише списанието. 
						Канадският туроператор "Батърфилд енд Робинсън", чиято цел е да предлага уникални екскурзии за активни хора, които искат да видят света по малко по-различен начин, неотдавна добави Черна гора към пътуването с яхта от Атина до Дубровник, т. нар. "Пътуване през три морета". 
						Лозарският регион на страната също привлича много посетители с кабернето си, което е включено в листите с вината на прочути ресторанти. Местните специалитети, като пресни миди, печени омари и зеленчуци, отглеждани без изкуствени торове, също се радват на интерес. 
						Нарастващата международна репутация на Черна гора като популярна дестинация не е изненада за служителите от министерството на туризма, които смятат, че това е пряк резултат от широката рекламна дейност: присъствие на международния туристически панаир TOP RESA в Довил, Франция, през септември 2005 г., заедно с посещения на японски и френски журналисти в Черна гора и интензивна рекламна кампания по СиЕнЕн и "Евронюз". 
						Министерството планира да продължи кампанията си, която започна миналата година, за популяризиране на Черна гора като туристическа дестинация и да продължи бързото и устойчиво развитие. Рекламната кампания под надслов "Почувствайте дивата красота" започна миналия юли и ще продължи до края на тази година.

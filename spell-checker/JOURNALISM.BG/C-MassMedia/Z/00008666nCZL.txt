Месич: Генерал Готовина не е в Хърватия
12/10/2003
 
ЗАГРЕБ, Хърватия -- Президентът на Хърватия Стипе Месич потвърди в събота (11 октомври), че по информация на разузнавателните служби генерал Анте Готовина не е в Хърватия. Месич направи този коментар в отговор на неотдавнашния доклад на главния прокурор на Трибунала на ООН за военните престъпления Карла дел Понте, в който тя казва, че нито Месич, нито премиерът Ивица Рачан не са потвърдили, че генералът-беглец е извън страната. На въпрос относно възможността от други обвинения срещу хървати Месич отговори, че правителството сътрудничи с Трибунала. В същото време той отбеляза, че страната е изправена пред по-важни вътрешни проблеми, които трябва да реши.
В други новини, хърватският министър на отбраната Желка Антунович отхвърли идеята за създаване на обща балканска военна бригада с аргумента, че сътрудничеството трябва да започне в по-малък мащаб, евентуално първо във военно-промишления сектор. Тя също така заяви, че Хърватия би била по-заинтересована от сформирането на военно подразделение с нейните западни съседи - с Унгария, Словения и Италия. (Б92, ХИНА, Би Би Си - 11/10/03)

Бизнес: Букурещ е домакин на регионален финансов форум
					22/05/2009
					В Букурещ завършва финансов форум за Югоизточна Европа. Още в деловите новини: ЕБВР обеща средства за две хърватски пристанища; Венеция е домакин на италиано-македонски бизнес форум.
					 
						
Форумът в Букурещ завършва в петък. [Архив]
						
						Букурещ е домакин на Финансов форум за Югоизточна Европа, който се провежда от вторник (19 май) до петък, съобщи “Агерпрес”. Повече от 250 политици, представители на деловите среди и директори на банки обсъждат начините за намаляване на бюрокрацията и ускоряване на усвояването на структурните фондове на ЕС. Участниците също така разглеждат мерки за укрепване на банковата дейност, застраховането, сигурността и туризма в условията на световната икономическа криза. 
						*** 
						ЕБВР съобщи, че ще предостави заеми за модернизиране на хърватските пристанища Шибеник и Груж, обяви в неделя (17 май) министерството на финансите. Държавата ще бъде гарант по двата заема. Шибеник поиска финансиране за проект за възстановяване на инфраструктурата на стойност 12 млн. евро, а Груж кандидатства за заем за финансиране на възстановяването на кейовата зона, за което се очаква, че ще бъдат необходими 8 млн. евро. ЕБВР обеща да увеличи значително финансирането за региона, за да ограничи последиците от световната икономическа криза и недостига на ликвидност. 
						*** 
						Венеция бе домакин на италианско-македонски бизнес форум, който се проведе в понеделник (18 май) и събра дружества от сектора на възобновяемата енергия и енергийната ефективност. Участваха повече от 400 дружества. 
						*** 
						Агенцията за кредитен рейтинг "Стандарт енд Пуърс" потвърди на 14 май кредитния рейтинг BB+ на Румъния за дълга на страната в чуждестранна валута, след като страната договори с МВФ пакет от помощи на стойност 20 млрд. евро, съобщи “Агерпрес”. Икономиката на Румъния продължава да е изложена на макроикономически рискове поради намаляващото търсене на чуждестранните пазари и ограничените външни кредитни линии, посочва агенцията. 
						*** 
						
						Гръцкото правителство представи в сряда (20 май) план на стойност 1,3 млрд. евро, който трябва да помогне на малкия бизнес да се справи с въздействието на световната икономическа криза. Пакетът за помощ има за цел да подкрепи около 17 000 малки фирми в областта на производството, туризма и други отрасли. 
						*** 
						Представителството на Европейската комисия в Прищина и косовското правителство подписаха в сряда (20 май) финансово споразумение за 60 млн. евро, които ще бъдат използвани в подкрепа на социално-икономическото развитие на страната. ЕС ще отпусне средствата по своя Инструмент за предприсъединителна помощ, който е предназначен за подпомагане на страните кандидатки. 
						
						(Различни източници – 15/05/09-22/05/09)

Ръководителят на ЮНМИК Холкери призова за засилен диалог между Белград и Прищина
08/02/2004
 
НЮ ЙОРК, САЩ -- Ръководителят на ЮНМИК Хари Холкери призова за по-сериозен диалог между Белград и Прищина, за да бъде постигнат напредък по такива ключови въпроси, като изясняване съдбата на над 3500 безследно изчезнали лица. По време на сесията на Съвета за сигурност на ООН в петък (6 февруари) Холкери описа ситуацията в провинцията като нестабилна и белязана от недоверие между етническите общности. Холкери изтъкна, че местните лидери в Прищина разбират, че диалогът е съществено изискване, което трябва да бъде спазено преди решаването на въпроса за статута на Косово. Той обаче разкритикува Белград за установяването на паралелни институции и структури в провинцията. Холкери се позова на документ, издаден през декември и озаглавен "Стандарти за Косово", където се излагат приоритетите, които косовската временна администрация, трябва да изпълни, преди да бъде започнато обсъждането на въпроса за постоянния статут на провинцията. (Уеб сайт на ООН - 06/02/04)

Решението на Македония да субсидира жилища бе посрещнато с ентусиазъм
					11/10/2011
					Правителствената инициатива развълнува обществеността, банките и строителните компании.
					От Марина Стояновска за Southeast European Times от Скопие -- 11/10/11
 
					 
						
Македонският финансов министър Зоран Ставревски. Министерството преговаря с търговските банки да комбинират ипотеките с правителствените жилищни субсидии. [Ройтерс] 
						Македонците често посочват възможността да се сдобият с жилище, при това на изгодни условия, като една от най-големите им тревоги. 
						Особено засегнати са лицата с ниски доходи и младите хора, които искат да създадат семейство, защото намират високите лихвени проценти за непосилни. 
						"Женени сме от няколко години и мислим да вземем ипотечен кредит. Простите изчисления обаче показват, че високият лихвен процент автоматично означава много висока сума за погасяване", каза за SETimes Соня Марковска, жителка на Скопие. 
						В отговор на тези притеснения правителството реши да предложи два типа субсидии, които ще влязат в сила през януари. 
						Първата покрива половината от месечната ипотечна вноска през първите пет години от покупката. Втората покрива половината от ипотеката. 
						За да се въведе тази мярка, в парламента беше внесен проект на Закон за субсидиране на ипотеките, които беше приет на първо четене. Сега се очаква парламентарно заседание, на което той ще бъде коригиран и финализиран. 
						Критерият за избираемост според предложения закон изисква лицата, които не притежават собственост, да имат месечен приход от по-малко от 900 евро и всички необходими документи за желаното жилище да бъдат изрядни. Апартаментът или къщата трябва да бъдат закупени директно от инвеститора или строителя. 
						Освен това има допълнителни условия. Лицата не трябва да търсят ипотеки за над 50 000 евро, периодът на погасяване трябва да е по-малък от 20 години и цената на жилището не трябва да надвишава 900 евро на квадратен метър. 
						За сведение цената на квадратен метър жилищна площ варира от 1300 евро в центъра на Скопие до 800 евро в периферията. 
						В случай че избере първия тип субсидия, получателят няма задължение да изплаща каквато и да било сума. Според втория тип субсидия получателите са задължени да върнат цялата сума за период от 20 години. 
						Правителството все пак дава възможност сумите да бъдат изплатени на пет годишни вноски без лихва, ако делът на субсидията в ипотеката е по-малък от 25 %. 
						Предложението на правителството бе посрещнато с ентусиазъм. Жителят на Скопие Зоран Трайчевски обясни на SETimes нуждата от точно такива мерки. 
						"И аз, и жена ми имаме редовни месечни приходи, но нямаме собствен апартамент. Предвид факта, че току-що се оженихме и нямаме дом от нашите родители, сега пресмятаме внимателно коя от двете опции ни устройва повече", каза Трайчевски. 
						При условията на първата субсидия лихвеният процент е фиксиран на 4,99 %. 
						Повечето банки казват, че така дефинираните в законопроекта субсидии са приемливи, като все пак те искат да изчакат окончателния проект, за да определят как ще действат. 
						Възможността да се предлагат ипотечни кредити на голям брой хора в състояние на регионална и световна криза - и да се стимулира строителният сектор - няма да бъде пропусната от най-голямата в Македония "Комерсиална банка", която похвали инициативата на правителството. 
						Представител на финансовото министерство, който пожела анонимност, заяви, че преговорите с банките са се ускорили през последните няколко седмици, за да се изяснят всички въпроси, правила и условия, според които ще се отпускат и после субсидират кредитите. 
						Предстоящият парламентарен дебат има за цел да гарантира, че няма да има никаква възможност за злоупотреби от какъвто и да било тип. 
						Все пак спорната точка е частта от законопроекта, която изисква кандидатите да не са притежавали имущество през последните 12 месеца или да нямат "прехвърлена" собственост шест месеца преди подаването на заявлението. Анализаторите очакват изменения на това изискване.

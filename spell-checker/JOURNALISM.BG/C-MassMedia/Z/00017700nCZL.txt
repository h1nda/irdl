Тихич: "Споразумението за конституционните реформи в БиХ ще бъде подписано в неделя"
					24/02/2006
					 
						САРАЕВО, Босна и Херцеговина (БиХ) -- Сюлейман Тихич, босненският член на тристранното председателство на БиХ, каза, че представители на основните политически партии ще подпишат споразумение за важните конституционни реформи в неделя (26 февруари). В четвъртък Тихич обясни, че споразумението включва 150 допълнения, които ще бъдат предмет на парламентарна процедура след подписването на споразумението. Целта на реформите е да се намали ролята на автономните области, като в същото време се засили властта на държавните институции.
						Също в четвъртък двете камари на парламента на Федерация БиХ (ФБиХ) одобриха промените в закона за правителството и министерствата на ФБиХ. Всъщност парламентът одобри създаването на ново Министерство на околната среда и туризма, което е важна стъпка в намирането на изход от патовата ситуация, пречеща вече месеци наред на ефективната работа на правителството.
						Също в четвъртък правителството на Република Сръбска реши да образува специален екип, който да отговаря за създаването в автономната област на институт за разследване на военните престъпления. На същото заседание министрите одобриха отчет за сътрудничеството с Трибунала на ООН за военни престъпления в Хага, обхващащ дейността през четвъртото тримесечие на 2005 г. (Дневни аваз, Независне новине - 24/02/06; ПБС БиХ, Фена, РТРС -23/02/06)

Българският министър на финансите подаде оставка
08/08/2003
Премиерът Симеон Сакскобургготски отложи пътуване в чужбина, за да разговаря с финансовия министър Милен Велчев, който подаде оставка по-рано тази седмица.
(Би Би Си, ФТ, Дневник, Новините - 08/08/03; Ройтерс, АФП, РФЕ/РЛ, БТА, Медиапул, Новините - 07/08/03)
 
 
Българският министър на финансите Милен Велчев обяви в четвъртък (7 август), че е подал оставка предишната вечер и изтъкна като причини липсата на подкрепа за неговата консервативна фискална политика и мерките за намаляване на държавния сектор. Той обаче каза, че може да остане на поста си, ако получи нова политическа подкрепа.
"Решението не е окончателно. Ще имам среща с премиера, пред когото ще изложа моите мотиви. По-нататъшното развитие ще зависи от тази среща", заяви Велчев в четвъртък, цитиран от Ройтерс.
Премиерът Симеон Сакскобургготски още не е казал дали ще приеме оставката. В петък, той отложи частно пътуване в Германия, за да се срещне с Велчев и евентуално да го убеди да остане в правителството.
Велчев заяви, че решението му е мотивирано и от различията му с депутатите от управляващата партия относно плановете за закриване на безмитните магазини, за които е разпространено мнението, че подхранват корупцията. Той също така отправи критика към министерството на вътрешните работи, което според него е направило малко за разкриването на тези, които са се опитали да го дискредитират по-рано това лято, когато от полицейските файлове попадна снимка в медиите, показваща Велчев и още един министър в компанията на известен мафиот.
37-годишният финансист, който е получил образование на запад, се счита за ключов реформатор в правителството. Бивш инвестиционен банкер в Мерил Линч, той бе един от групата млади професионалисти, които оставиха успешната си кариера на запад, за да се присъединят към кабинета на бившия цар в средата на 2001 г. Работещ в условията на валутен борд в България, Велчев настояваше за строга фискална политика, включваща бюджетен дефицит от по-малко от 1% и консервативно използване на значително нарасналите през последните две години резерви на страната с оглед осигуряване на икономическа стабилност и устойчивост.
По-рано тази седмица заместникът на Велчев Красимир Катев обяви намерението си да се оттегли от поста си до края на тази година, като каза, че е изпълнил 90% от задачите си. Катев, който също остави успешната си кариера на запад, за да поеме поста в министерството, заяви в четвъртък, че ще напусне веднага, ако премиерът приеме оставката на Велчев. На него лично се приписват заслугите за значителното намаляване на външния дълг на България, което от своя страна допринесе за подобряването на кредитните рейтинги на страната в чужбина.
Новината за оставката на Велчев предизвика падане с една осма на цените на българските еврооблигации в четвъртък, съобщи Ройтерс.
Сакскобургготски е започнал консултации с членове на правителството и с представители на управляващото мнозинство от Националното движение "Симеон Втори" и неговия коалиционен партньор Движението за права и свободи.
Двете основни опозиционни партии - десният Съюз на демократическите сили и Българската социалистическа партия - заявиха, че оставката на финансовия министър сигнализира началото на политическа криза в страната, която е в навечерието на местни избори през октомври.
Местните и международните аналитици окачествиха оставката на Велчев като лоша новина, но изразиха различни мнения относно нейните последици върху финансовата стабилност на България и перспективите й за членство в ЕС. Много от тях препоръчват на премиера да не разрешава на Велчев да напусне, като твърдят, че един нов министър няма да бъде в състояние да издържи на натиска за увеличаване на разходите и по този начин ще вкара страната в курса на финансовата нестабилност.
Чарлз Дженкинс, експерт в изследователския отдел на Икономист, изрази мнението, че предстоящите местни избори вероятно ще предизвикат по-големи напрежения в управляващата коалиция и евентуално ще доведат до предсрочни парламентарни избори следващата година.

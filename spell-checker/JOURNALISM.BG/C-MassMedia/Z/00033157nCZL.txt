МГС ще се консултира с Белград при прилагането на плана за Северно Косово
					25/01/2010
					 
						ПРИЩИНА, Косово -- Ще има консултации с Белград при прилагането на стратегия за налагане на законност и ред в Северно Косово, каза в неделя (24 януари) ръководителят на Международната гражданска служба (МГС) Питер Фейт, цитиран от медиите. МГС вече е създала девет международни работни групи за прилагане на стратегията, чиято цел е да направи косовските институции работещи в район, доминиран от паралелните сръбски структури. "Смятаме, че гражданите заслужават по-добри услуги. Бихме искали да укрепим върховенството на закона. Искаме да подобрим социалните и икономическите условия за гражданите на север. Смятаме, че създаването на община в Северно Косово би предложило повече автономия и права на общностите," каза Фейт. Косовският премиер Хашим Тачи обаче заяви неотдавна, че Белград няма роля в прилагането на стратегията. На заседание на кабинета в събота той призова министрите да работят по-усърдно, за да превърнат стратегията в действителност. (Коха Диторе, Зери, Косова Сот - 25/01/10)

Бившият босненски командир Орич моли Хага за прекратяване на ново разследване
					12/12/2008
					 
						ХАГА, Холандия – Бившият босненски военен командир Насер Орич помоли Трибунала на ООН, който го оправда по обвиненията във военни престъпления, да нареди на властите в Република Сръбска (РС) да прекратят ново разследване срещу него. В молба от четвъртък (11 декември) Орич твърди, че властите в РС искат да го съдят въпреки съществуването на член в статута на Трибунала, в който се казва, че никой не може да бъде съден от национален съд за действия, по които вече се е произнесъл Трибуналът на ООН. През юли Хагският трибунал го оправда за това, че не е успял да предотврати убийството и нечовешкото отношение към сръбски пленници в Сребреница между 1992 и 1993 г.
						Други новини – В четвъртък Трибуналът отхвърли искането на о.р. генерала от бившата югославска армия Владимир Лазаревич за временно освобождаване по здравословни причини. Заедно с бившия сръбски президент Милан Милутинович и още четирима души Лазаревич е обвинен в насилствено изселване, депортиране, убийство и преследване на албанци в Косово през първите шест месеца на 1999 г. Сега той се намира под арест в Хага в очакване на присъдата по процеса срещу него, който завърши през август. (AФП, БТА, Бета, Б92 - 11/12/08)

Съветът за сигурност на ООН удължи мисията на ЕС в БиХ
					22/11/2006
					 
						НЮ ЙОРК, Съединени щати -- Съветът за сигурност на ООН гласува във вторник (21 ноември) за удължаване на ръководената от ЕС военна мисия в Босна и Херцеговина (BiH) с още една година. Приветствайки "забележимите сигнали", че БиХ се придвижва напред към членство в ЕС, приетото във вторник решение посочва, че днес, повече от десетилетие след конфликта, мирното споразумение за страната още не е изцяло реализирано и че БиХ трябва да положи още усилия, за да гарантира завръщането на бежанците. 
						Решението призовава също БиХ да съсредоточи усилията си върху реформирането на разкъсаните си полицейски служби и подчертава задължението на страната да открие и арестува заподозрените във военни престъпления. Във вторник бе 11-ата годишнина от предварителните договорености за Дейтънското споразумение, което сложи край на кървави междуетнически конфликт в БиХ. 
						Също във вторник лидерите на основните шест партии разговаряха за сформирането на парламентарно мнозинство в Камарата на представителите на БиХ. Преговорите ще продължат. (Независне Новине, Euractiv - 22/11/06; AП, Уеб сайт на ООН, РТРС, ПБС БиХ - 21/11/06)

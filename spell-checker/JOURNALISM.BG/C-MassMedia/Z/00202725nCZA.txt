БиХ работи за привличане на повече турски инвестиции
					19/04/2012
					Анализатори казват, че равнището на търговията може да бъде много по-високо и че Турция подценява потенциала на БиХ. 
					От Ериса Даутай Шенердем за Southeast European Times от Истанбул -- 19/04/12
 
					 
						
"Турските авиолинии" са една от компаниите, работещи в БиХ. [Ройтерс]
						Турските фирми все още не са осъзнали напълно икономическия потенциал на Босна и Херцеговина (БиХ) и остава да се свърши още много работа, преди икономическите отношения да достигнат равнището на двустранните политически и дипломатически връзки. 
						"Когато сравняваме с политическите и културните отношения, които имаме, икономическите и търговските ни отношения са много назад," каза за SETimes Маида Бечирович, изпълнителен директор на Агенцията за насърчаване на чуждестранните инвестиции (АНЧИ) на БиХ.
						Износът от Турция за БиХ достигна 205 милиона евро (269 млн. щ.д.) през 2011 г., което е 20 % увеличение от 2010 г., според данни, публикувани от турското министерство на икономиката. Нивата на износ и от двете години обаче са по-ниски от тези през 2008 г., които са били 429 млн. евро (572 млн. щ.д.). 
						Износът от БиХ за Турция също постепенно се увеличава, достигайки връх от 68,8 млн. евро (90 млн. щ.д.) през 2011 г., което е ръст от 25 % в сравнение с износа през 2010 г. През 2001 г. износът от БиХ за Турция е възлизал общо на 3,8 млн. евро (5 млн. щ.д.). 
						Основният износ от Турция за БиХ през 2011 г. е включвал промишлени стоки, машини и транспортно оборудване, както и хранителни продукти, според АНЧИ. Междувременно основните артикули, изнасяни от БиХ за Турция миналата година, са били суровини, промишлени стоки, както и химикали, минерални горива и смазочни материали. 
						През 2011 г. Турция е била на 9-о място в списъка на най-важните търговски партньори, според АНЧИ. Въпреки че Турция бе третият по големина инвеститор в БиХ до края на 2010 г., страната остава на 9-о място по отношение на общите инвестиции в БиХ между май 1994 г. и декември 2010 г., с обща сума на инвестициите 131 млн. евро. 
						Някои от турските компании в БиХ включват "Кастамону Ентегре", "Сода Санаи", "Зираат Банк", "Турските авиолинии", "Сеха Индастриъл Инвестмънтс" и "Йълдъръм Йозбек". 
						Турските инвеститори са активни и в сектора на образованието в БиХ - Международният университет на Турския лингвистичен център в Сараево, Образователен център Коня-Сараево и Факултетите по тюркология в университетите в Тузла и Зеница са сред неотдавнашните интереси. 
						"Ако разгледаме турските инвестиции в региона [и сравним] процента на тези инвестиции, падащ се на всяка страна, БиХ не е на нивото на най-високите приоритети," каза за SETimes Дамир Машич, федерален министър на образованието и науката в БиХ.
						Отбелязвайки положителните в исторически план отношения между двете страни, Машич каза, че БиХ заслужава по-голямо турско присъствие и внимание. 
						Една от основните причини за безпокойство сред чуждестранните инвеститори обаче е политическата нестабилност на страната, според Музафер Кутлай, експерт по Балканите към Международната организация за стратегически проучвания (USAK) със седалище в Анкара. 
						"Както във всички други сфери, политическата стабилност е основен фактор и за бизнесмените," каза тя за SETimes, отбелязвайки, че неуспехът на БиХ да сформира правителство след изборите през октомври 2010 г. - криза, която продължи 15 месеца - също е засегнал турските инвестиции. 
						Джанер Санджактар, доцент по балканска политика в Университета в Коджаели, каза за SETimes, че малкото население на БиХ също представлява бариера за преките чужди инвестиции. 
						"Инвеститорите се опитват да търсят по-големи пазари [където да могат да продават изделията си], преди да вземат инвестиционни решения за определена страна," каза Санджактар за SETimes. 
						Селман Улусой, председател на Турско-босненския бизнес съвет към турския Съвет за външноикономически отношения (DEIK), обаче твърди, че БиХ трябва да се разглежда в по-широка перспектива. Страната би могла да служи като прозорец към 32 милиона души, живеещи в бившите югославски републики, и се намира в съседство с ЕС. 
						"Пътуването от Сараево до Виена отнема също толкова време, колкото пътуването от Истанбул до Анкара. Фирмите биха могли да използват БиХ като център [за своите инвестиции] и след това да изнасят за съседните страни," каза Улусой. Щом това централно местоположение на БиХ бъде разбрано, потенциалът е ясен, добави той. 
						Улусой каза, че е необходимо проучване, за да се определи кои сектори показват потенциал за продуктите на БиХ в Турция, за да се ориентират след това членовете на босненските делови среди. Това може да се постигне чрез неофициално равнище на сътрудничеството между фирмите от двете страни, отбеляза той. 
						Друг въпрос е дали турските фирми използват всички налични инструменти за инвестиции в БиХ, като фондове и безвъзмездни помощи, предоставени от международни организации, включително Европейската банка за възстановяване и развитие. "Трябва да ги разгледаме по-внимателно и да преценим всички възможности," каза Улусой. 
					
				
			
					 
					
 
 

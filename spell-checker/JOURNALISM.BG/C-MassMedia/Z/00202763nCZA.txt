Производството на "Фиат" в Сърбия повдигна нови въпроси
					01/05/2012
					Заводът в Крагуевац превключва на висока скорост и до есента ще произведе новия лъскав "Фиат 500 Ls".
					От Биляна Пекушиз за Southeast European Times в Белград - 01/05/12 
 
					 
						
Новият "Фиат 500L" ще започне да слиза от поточните линии в Крагуевац. [Ройтерс]
						"Фиат Автомобили Сърбия" (ФАС) е официално открит от две седмици в обширния комплекс в Крагуевац и е най-голямият завод за производство на автомобили в Югоизточна Европа. Масовото производство на новия "Фиат 500L" започва този месец, като първата поръчка ще бъде готова за доставка до есента. Серджо Маркионе, директор на Фиат Крайслер Груп очаква да продаде 160 000 автомобила. 
						"Износът от завода следващата година ще възлезе между 1,1 и 1,3 милиарда евро", каза за SETimes министърът на икономиката на Сърбия Небойша Чирич. Пазарът е Европа и САЩ. 
						Новият завод "Фиат" бе построен върху основите на стария комплекс на "Застава". Преди 30 години заводът бе гигант в индустрията с 53 000 служители и годишен износ от 60 милиона евро. 
						"Останаха само стените от стария завод", каза за Александър Любич, съветник в Министерството на икономиката и регионалното развитие. Той обясни, че новият завод използва най-последна технология и производството му е съобразено с опазването на околната среда. Едно смело начинание на "Фиат" е създаването на най-модерния завод за преработка на отпадъчни води, който отстрани 1 000 тона хром и 10 000 тона отпадъчен петрол. 
						Има и добри новини за работа за живеещите наблизо. От началото на годината ФАС назначи 256 нови работници. До края на годината заводът се очаква да има 2 400 служители. 
						И все пак възникват някои спорни моменти, свързани със завода. Първо, откриването му. Скептиците отбелязват, че той започва да функционира само дни преди изборите на 6 май, което предполага, че това е кампаниен ход на правителството. 
						Освен това възникват въпроси за финансирането и други стимули, осигурени от правителството. "Фиат" за пръв път пристигна в Сърбия през 2008 г., когато правителството отстъпи на италианския си партньор 67% от собствеността върху стария завод "Застава" в Крагуевац, заедно с други придобивки. По-специално според клаузите на договора "Фиат" инвестира 700 милиона евро в новия завод, а правителството - 200 милиона евро. Освен това Сърбия дава на "Фиат" по 10 000 евро за всяко ново работно място и му осигурява и атрактивни инфраструктурни подобрения. 
						"Сърбия всъщност инвестира в една чуждестранна компания, тъй като инвестициите на "Фиат" в завода са незначителни в сравнение с инвестициите на Сърбия", се казва в кампанията на бившия премиер Воислав Кощуница преди изборите в края на тази седмица. 
						Марко Благоевич, директор на Центъра за свободни избори и демокрация, организацията, която наблюдава изборния процес през последните десет години, казва, че е виждал това и преди. Според него откриването на завода на "Фиат" точно преди парламентарните и президентски избори напомня на кампанията през 2008 г. Партиите, които бяха на власт тогава прокламираха "Фиат" като важна инвестиция. 
						"Коалицията около Демократическата партия ... съобщи за пристигането на "Фиат" в Сърбия и си осигури огромно политическо предимство. Вместо, както се очертаваше, да бъдат на второ място, те "се класираха на първо", каза за SETimes Благоевич. 
						А този път някои парченца от мозайката липсват. Сръбското общество не знае какви са условията на споразумението между "Фиат" и правителството или как държавата в действителност ще даде пари на този партньор от Торино. 
						Преди шест месеца Съветът за борба с корупцията поиска да види контракта. Министерството на икономиката го предостави, но ключови раздели, свързани със задълженията на правителството бяха редактирани и преднамерено зачеркнати. Правителството тогава каза, че това е поради търговската тайна, която "Фиат" не желае да бъде публикувана. 
						Един последен въпрос е решението на "Фиат" да произвежда новия модел 500L. Макар че този модел е част от категорията на малките коли, той е пo-голям от "Фиат 500". Някои се питат дали ще има търсене на по-големи автомобили при непостоянните цени на гориво. Базисната цена на "Фиат 500L" ще бъде 16 000 евро. 
						Съседна Черна гора също има полза от производството на "Фиат". През февруари представители на компанията подписаха контракт за доставка на новите автомобили през пристанище Бар. 
						Черногорският министър на транспорта Андрия Ломпар казва, че става въпрос за 95% от производството на завода в Крагуевац. Черна гора се очаква да спечели 700 000 евро тази година и до 4 милиона евро следващата година. 
						Сръбският президент Борис Тадич, който присъства на откриването на завода миналия месец, писа в статия, публикувана в "Блиц", че увеличаването на износа ще бъде резултат от производството на автомобилната индустрия. Той предвижда по-късно и партньорство с германски производители. 
					
				
			
					 
					
 
 

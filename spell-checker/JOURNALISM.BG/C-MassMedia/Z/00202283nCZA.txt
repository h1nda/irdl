В Албания недостатъчното финансиране на здравната система води до корупция 
					24/01/2012
					Общественото здравеопазване в Албания страда от сериозни недостатъци. 
					От Ерл Мурати за Southeast European Times от Тирана -- 24/01/12
 
					 
						
Здравеопазването в Албания е с най-ниския бюджет в региона. [Ройтерс]
						Въпреки че общественото здравеопазване в Албания е безплатно за социално осигурените, даването на подкупи на лекарите за техните услуги е широко разпространено явление. 
						През 2011 г. Службата на ООН за борба с наркотиците и престъпността публикува доклад за корупцията в страната. Констатациите сочат, че "в много случаи се заплащат подкупи за улесняване на бюрократичните процедури... 70 % от гражданите, които участват в даване на подкупи, правят това, за да получат по-добро обслужване." 
						Над 70 % от гражданите, които дават подкупи, ги плащат на лекари, докато близо 50 % подкупват медицински сестри, се казва в доклада. 
						Резултатите от въпросника на Албанския статистически институт относно корупцията от ноември 2011 г. показват, че секторът на здравеопазването е най-корумпираният в страната. 
						"Купуваме лекарства с нашите пари, въпреки че съм плащал социално осигуряване през целия си живот. Стаите са пренаселени, а диагнозите винаги се бавят заради липсата на оборудване," казва Гезим Исмаили, на 55 г., пациент в отделението по кардиология на "Болница 1" в Тирана. 
						Исмаили е чакал десет дни, за да му се направи изследване с магнитен резонанс, макар че името му е в списъка на болницата за преглед от седмици. 
						"Казват ни, че трябва да чакаме месеци, защото има толкова много искания [за изследвания]. В албанските болници може да постъпиш здрав и да излезеш от болницата болен," каза Исмаили за SETimes. 
						През август 2011 г. офисът на Световната банка в Тирана отмени финансиране в размер на 1,1 млн. щатски долара, предназначено за закупуване на болнично оборудване, след като от Банката заявиха, че организацията на търга от здравното министерство е била в нарушение на правилата. 
						Ръководителят на Политиката на мениджмънт към министерството Пелумб Пиперо казва, че гражданите донякъде са отговорни за влошаващата се ситуация със здравеопазването в Албания. 
						"Само 25 % до 30 % от населението плаща здравно осигуряване - държавата продължава да бъде най-големият донор в системата. Нашите граждани смятат, че здравето не е "продукт", който се нуждае от поддръжка, следователно обикновено те не плащат за него," каза Пиперо за SETimes. 
						С отделените средства за здравеопазване в размер на 2,1 % от БВП бюджетът за здравеопазване в Албания е най-ниският в региона. 
						"Гражданите трябва да са наясно със задълженията си. Здравноосигурителните вноски са само 3,4 % от средната заплата," каза Пиперо за SETimes. 
						Все пак е отбелязан известен напредък. Лекарите казват, че ремонтът на здравни заведения и услугите, свързани с болничното хранене, са положителни промени. 
						"Има направени крачки напред в някои посоки, но не ги виждаме в основните неща, като например с работното оборудване и снабдяването с медикаменти. Има медицински търгове, но лекарствата никога не достигат до пациентите. Често няма и адекватно лабораторно обслужване," каза д-р Джустина Проко за SETimes. 
						Бившият министър на здравеопазването Леонард Солис каза за SETimes, че системата на здравеопазването има три основни проблема. 
						"Първият е липсата на развитие на реформите, които остават само на хартия. Вторият проблем е, че министерството и болниците не са си свършили добре работата и следователно услугите не са се подобрили; и на трето място, превантивните грижи са постигнали задоволителни резултати, но не и в болниците."

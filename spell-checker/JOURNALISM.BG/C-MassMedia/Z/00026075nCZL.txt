Бивш специален пратеник на ООН каза, че планът за Косово е на ръба на провала
					09/04/2008
					 
						ПРИЩИНА, Косово -- Бившият заместник на специалния пратеник на ООН в Косово, Алберт Рохан, предупреди във вторник (8 април), че планът за контролирана независимост на Косово е на ръба на провала. "Няма връщане назад от независимостта на Косово, но не се радвам на етническото разделение в Косово", каза Рохан. "Белград манипулира и финансира косовските сърби, докато целта е да бъде създадена сръбска общност в Косово."
						Междувременно във вторник ръководителят на външната политика на ЕС Хавиер Солана каза, че ЮНМИК ще реши дали да позволи на Сърбия да разшири обхвата на своите избори на 11 май, така че да бъдат включени и гласоподавателите в Северно Косово. "Такива избори се провеждат за първи път след независимостта и ние ще видим как ЮНМИК ще се справи с това", е казал Солана, цитиран от косовските медии. (Експрес, Зери -09/04/08; РТК - 08/04/08)

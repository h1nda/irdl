Международният театрален фестивал (МЕСС) в БиХ празнува 50-тата си годишнина
					01/11/2010
					Международният театрален фестивал (МЕСС) в Сараево предложи на публиката десетки представления по време на 50-тото си издание. Кореспондентът на SETimes Юсуф Рамаданович разговаря с директора на фестивала Дино Мустафич. 
					От Юсуф Рамаданович за Southeast European Times в Сараево – 01/11/10
 
					 
						
Директорът на фестивала Дино Мустафич каза, че представленията били смятани за радикални през 1960. [Зия Гафич]
						
						SETimes: Това е 50-тото издание на МЕСС. Бихте ли ни разказали малко за историята на фестивала и за възникването му? 
						
						Дино Мустафич: МЕСС бе създаден през 1960 г. от група млади, талантливи хора, артисти, ръководени от Юрислав Коренич. Фестивалът бе замислен като преглед на югославските театри. Оново, което ме впечатлява обаче, поне мен... е връзката му със света, със света на културата, с тогавашната авангардистка тенденция и с желанието за нови, изследователски и радикални театрални теми и форми. 
						Оттогава фестивалът се промени и разви. След войната той стана международен, но запази авангардисткия си и експериментален дух, както и много високите артистични стандарти, установени от неговите създатели. 
						Лоялността на публиката, която израсна с МЕСС, но също и новата, млада публика, свидетелстват, че онова, което правим, е добро и че фестивалът има бъдеще. 
						
Националаният театър на Сараево е една от сцените на фестивала. [Юсуф Рамаданович/SETimes]
						Мотото на тазгодишното 50-то издание на МЕСС е "Завинаги млади", тъй като ние в МЕСС вярваме в това, както и че най-добрите години на фестивала тепърва предстоят. 
						
						SETimes: Колко пиеси ще представите тази година, колко театрални трупи и от кои страни? На кои места ще се проведе фестивалът? 
						
						Mустафич: Tази година фестивалът МЕСС ще бъде домакин на около 600 гости от 15 страни (Хърватия, Сърбия, Черна гора, Македония, Словения, Италия, Чешката република, Словакия, Румъния, Белгия, Германия, Великобритания, Испания, Холандия, Полша) и ще включва представления на повече от 50 пиеси, концерти, семинари, изложби и други събития. 
						Фестивалът е разделен на главна програма, "Бъдещият МЕСС" и студентската "Международна програма за обмен на млади творци", (МПОМТ), "Детски МЕСС", "МЕСС зад кулисите" и семинари. 
						
"Една от представените пиеси бе "Сараевска театрална трагедия". [Юсуф Рамаданович/SETimes]
						Пиесите "Червено", на режисьора Мартин Кочовски и "За любовта" на режисьора Паоло Магели са резултат на копродукция по програмата "Нова европейска театрална акция". Всичко това ще се състои в два града, Сараево и Зеница, на девет фестивални сцени. 
						
						SETimes: Може ли да споменете някои специални пиеси тази година? МЕСС предлага ли пиеси за деца? 
						
						Mустафич: Особено много се вълнуваме, че сме домакини на най-модерните театрални творци в Европа и в света. Като казвам това, имам предвид главно Франк Касторф, който тази година получи "Златни лаври" от нас за приноса му към театралното изкуство, за цялостния му принос както към нашия фестивал, така и към театъра изобщо. 
						Имам предвид също пиесата на Вилям Доколомански "Чакалня", Андрий Жолдак, чиято пиеса "Живот с идиот" откри фестивала и пиесата "Последният запис на Крап" на един от големите съвременни режисьори Боб Уилсън, който също и играе в тази пиеса. 
						Тази година, организирахме "Детски МЕСС", защото вярвам, че е много важно да спазваме приемствеността в програмата за най-младата публика, тъй като това също има и образователна роля. 
						
Фестивалът разчита на продажбите на билети и финансиране от държавата. [Юсуф Рамаданович/SETimes]
						 Вярвам, че с тази програма ние привличаме публика, която ще гледа пиесите и в бъдеще. Най-младата публика ще има възможност да види шест пиеси. 
						
						SETimes: Как се финансира и организира МЕСС и какво според вас е значението на фестивала за Сараево и Босна и Херцеговина? 
						
						Mустафич: Фестивалът МЕСС е държавна институция и като такава се финансира от държавния бюджет и, разбира се, от щедрата подкрепа на нашите покровители и спонсори. За съжаление, тазгодишният бюджет е най-ниският през последните 14 години. 
						 Въпреки всички неблагоприятни обстоятелства чрез постоянството на хората, участващи в организацията на фестивала, ние успяхме да съставим висококачествена програма с разнообразно съдържание. 
						Фактът, че успяхме да го постигнем, въпреки нехайния, бих казал безотговорен антицивилизационен подход на нашето правителство към изкуството и културата изобщо, е истинско малко чудо и аз съм щастлив, че това чудо се случи в Сараево. 
						
						SETimes: Какво е вашето послание и посланието на фестивала за гражданите на Сараево и на света? 
						
						Mустафич: През дългогодишната си история фестивалът е включвал много различни теми, но посланието му по същество е било винаги едно и също и то гласи, че изкуството, истинското изкуство, а не онова, което често се продава като изкуство, а всъщност е само забавление, е изкуството, което ни прави човеци. 
						То е онова, което ни прави по-човечни, защото ни позволява да се изследваме, да изучаваме нашите човешки дълбини, окуражава ни да се изправим очи в очи със страховете си, кара ни да вярваме, че утопиите са възможни и може би, което е най-важното, кара ни да сравняваме нашите възприятия за света с възприятията на други хора.

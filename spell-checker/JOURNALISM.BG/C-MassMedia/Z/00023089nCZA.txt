Косово и бъдещето на Балканите бяха основните теми на срещата на върха на СЕАП
					02/07/2007
					Ръководителят на НАТО каза, че Алиансът ще продължи да участва активно в КФОР, за да гарантира стабилността в Косово; на трите адриатически страни им предстои още работа, но биха могли да получат покана за членство в НАТО догодина.
					От Зоран Николовски за Southeast European Times от Скопие – 02/07/07
 
					 
						
Делегати от 49-те страни, членки на Съвета за евроатлантическо партньорство, присъстваха на срещата на върха. [Томислав Георгиев]
						Втората среща на върха на Съвета за евроатлантическо партньорство (СЕАП) се проведе миналата седмица в Охрид, Македония, като централни теми бяха Афганистан, Косово, бъдещето на Балканите и енергийната сигурност. Делегати от всичките 49 страни, членки на Съвета, присъстваха на срещата на върха и участваха в шест пленарни сесии по темите. 
						Възможността трите страни от "Адриатическата група" - Хърватия, Македония и Албания - да получат покани за членство в НАТО на срещата на върха на Алианса в Букурещ догодина също бе обсъдена на форума, който се проведе в четвъртък (28 юни) и в петък. 
						Участниците в дискусията за Косово подчертаха, че решението за Косово трябва да подобри сигурността в региона. Повечето от изказалите се подкрепиха плана на бившия пратеник на ООН Марти Ахтисаари за провинцията. Сръбският външен министър Вук Йеремич потвърди позицията на страната си, че планът на Ахтисаари е неприемлив, но посочи също, че новото правителство е готово да разговаря с Прищина и с международната общност с цел да се намери компромис. 
						"Съществува стабилна, ясна и цялостна база за решение на Съвета за сигурност въз основа на предложенията на Ахтисаари. НАТО и нейните партньори са и ще останат активни участници в КФОР, за да се гарантира сигурността и стабилността в Косово. За всички е важно да проявят сдържаност и спокойствие и смятам, че не трябва да допускаме ненужно бавене при опитите за намиране на решение за статута на Косово," каза генералният секретар на НАТО Яп де Хоп Схефер. 
						По отношение на разширяването на НАТО Де Хоп Схефер бе категоричен, че трите страни ще бъдат оценявани поотделно. "Доволен съм от постигнатия напредък от т. нар. "Адриатическа тройка" по Плана за действие за членство," каза той. 
						Македонският премиер Никола Груевски каза, че трите страни ще постигнат резултати и ще осъществят реформите. "Убеден съм, че след десет месеца Македония, заедно с Хърватия и Албания, ще получи заслужена покана." 
						Среща на страните, подписали "Адриатическата харта", се проведе ден преди началото на форума. Посланикът на САЩ в НАТО Виктория Нюланд потвърди, че САЩ подкрепят идеята Македония, Албания и Хърватия да бъдат приети за членове възможно най-скоро. Тя обаче подчерта, че трите страни трябва да свършат още много работа през следващите десет месеца. 
						Оценявайки регионалната сигурност, Де Хоп Схефер каза, че цялостната картина е положителна. "Екстремизмът е изтласкан в периферията на политическия живот в по-голямата част от региона. Но ние трябва да останем бдителни - гласовете на демокрацията и свободата в Югоизточна Европа са длъжни да продължават да говорят," каза ръководителят на НАТО. 
						"Евроатлантическата перспектива е от огромно значение. В политиката трябва да се откажем от манталитета "победителят взима всичко", да укрепим върховенството на закона, да изградим добросъседски отношения и да генерираме икономически растеж." 
						По темата за Афганистан участниците посочиха, че е постигнат голям напредък, но подчертаха, че е необходим цялостен подход и че трябва да се помогне на афганистанските власти да създадат нужния капацитет за гарантиране на сигурност, добро управление и развитие. 
						Третата пленарна сесия бе доминирана от тезата, че енергийната сигурност в света зависи от ситуацията в Близкия изток, а НАТО трябва да гарантира защитата на инфраструктурата. Де Хоп Схефер каза, че охраната на тръбопроводите и морските пътища с военни сили е от основно значение за гарантиране на енергийните доставки за държавите членки. 
						Той подчерта, че Алиансът трябва да се ангажира с проблема - предложение, което не бе по вкуса на някои държави. "Твърдо съм убеден, че НАТО може да играе роля в тази област," каза Де Хоп Схефер. "Сигурността на нашите енергийни доставки е въпрос, от който всички се интересуваме."

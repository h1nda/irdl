Ценни коне ще бъдат върнати на Хърватия
					31/08/2007
					Конете от породата "Липицанер", които се бяха озовали във ферма във Войводина, най-после се връщат у дома.
					От Наташа Радич за Southeast European Times от Загреб -- 31/08/07
 
					 
						
Два от липицанерите стоят в поле край сръбския град Нови Сад. [Гети Имиджис]
						Почти 15 години, след като са напуснали страната, 74 коня от породата "Липицанер" ще бъдат върнати в Хърватия. В сряда (29 август) сръбският земеделски министър Слободан Милосавлевич и хърватският му колега Петър Чобанкович подписаха споразумение, според което конете ще бъдат върнати у дома. 
						Някога елегантен символ на австро-унгарския двор, конете бяха предмет на непрекъснати спорове между Загреб и Белград в продължение на повече от десетилетие. Хърватия поддържаше тезата, че стадото е било незаконно отведено от страната по време на регионалния конфликт, и неизменно настояваше за връщането им. 
						Над 80 коня, отглеждани в стопанство в Липик, Хърватия, са били отведени в Босна и Херцеговина (БиХ) през 1991 г. След избухването на конфликта в БиХ стадото било отведено в стопанството във Войводина, Сърбия. В някои съобщения на хърватските медии се казва, че конете са били откраднати от конезавода в Липник, а според други източници конете са се заблудили и са преминали границата сами. 
						След края на войната Хърватия поиска липицанерите да бъдат върнати, но собственикът на сръбското стопанство, където сега пребивават конете, поиска 300 000 евро от правителството за тяхното връщане. Сръбските власти насърчиха преговорите, като казаха, че въпросът трябва да се реши пряко между собственика на фермата и хърватското правителство. 
						Хърватия обаче отказа да заплати на сръбския фермер, отчасти заради обвиненията, че конете са били занемарени и малтретирани. Хърватските и сръбските медии по редица поводи съобщаваха, че конете не получават достатъчно храна, че някои от тях са умрели и че като цяло са в лошо здравословно състояние. Често бяха публикувани и снимки на конете. 
						Въз основа на тези съобщения Милосавлевич посети стадото по-рано този месец. "Не съм експерт, който може да оцени състоянието им, но те изглеждат в добро състояние," каза той пред репортери. 
						Противно на мнението на Милосавлевич впечатлението на членове на хърватското министерство на земеделието бе, че конете гладуват и са в лошо здравословно състояние, затова те отново започнаха преговори със сръбските си колеги за връщане на стадото у дома. 
						Публично няма съобщения относно финансовата компенсация, която собственикът на фермата може да получи. Екип от специалисти ще посети фермата, за да установи точно колко от конете могат да бъдат прехвърлени в Хърватия незабавно. 
						"След като те посетят фермата, ще продължим процеса на връщането на конете "Липицанер" в Хърватия," каза Милосавлевич след срещата в сряда. И двете делегации подчертаха, че въпросът ще бъде решен и че конете ще се завърнат в конезавода в Липик.

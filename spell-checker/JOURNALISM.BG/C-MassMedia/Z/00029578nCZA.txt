Смятано за изчезнало момиче се събира с биологичния си баща 
					12/03/2009
					Момиче, отделено от семейството си като бебе по време на конфликта в Босна преди 16 години и отгледано от сръбско приемно семейство, отново се събра с биологичния си баща, бошнак.
					От Юсуф Рамаданович за Southeast European Times от Сараево – 12/03/09
 
					 
						
След 16 години Мила Янкович е отново заедно с баща си в БиХ. [Гети Имиджис]
						Мила Янкович, 17-годишно момиче, неотдавна отново се събра с биологичния си баща Мухамед Бечирович. Мила била отделена от семейството си по време на босненския конфликт преди повече от 16 години, когато била на една годинка. Бечирович е гражданин на Босна и Херцеговина (БиХ) и понастоящем работи в Германия.
						"Това е първият случай, в който изчезнало лице от конфликта в БиХ през 1992-1995 г. е намерено живо,” каза Сафет Шахманович, представител на Червения кръст в БиХ.
						Щастливият край, толкова необичаен за конфликта, дойде някъде през май 2008 г., след двегодишно издирване от Мила на биологичните й родители. Със съдействието на социални работници в Белград и Сековичи, село в Република Сръбска, както и на Червения кръст в БиХ, Мила успяла да се срещне с Бечирович. ДНК-експертизата, която той поиска, доказа със сигурност неговото бащинство. Останалите членове на семейството на Бечирович обаче продължават да се водят за изчезнали.
						Мила открила неотдавна, че името, което и било дадено по рождение, било Сенида. Тя иска да си върне по законен път името Сенида Бечирович, но да запази и името Мила от уважение към приемните си родители. Основната й грижа сега е да уреди среща между приемните си родители и биологичния си баща.
						"Те всички искат да се срещнат, но аз се притеснявам как ще протече срещата,” е казала тя за „Дневни Аваз”. Понастоящем Мила е отседнала у роднини в Цапарде, родното й село близо до Калесия в Източна БиХ.
						Неизвестен сръбски войник я спасил през 1992 г. от изгоряла къща в Цапарде. Войникът занесъл бебето в сиропиталище във Власеница, което по онова време било под контрола на сръбските военни сили. Сръбското семейство Янкович я осиновило и отгледало. 
						Тя прекарала 14 години със семейство Янкович в белградския квартал Чукарица под името Мила Янкович. Момичето е благодарно на сръбските си приемни родители, че са се грижили добре за нея и че са й казали истината за произхода й. Преди две години, когато била принудена да напусне дома на Янкович и да бъде настанена в детско селище в Нови Сад, тя започнала да издирва биологичните си родители. 
						Според местна агенция 17 000 души в БиХ се водят за изчезнали. Повечето техни семейства са изоставили надеждата да ги открият някога.

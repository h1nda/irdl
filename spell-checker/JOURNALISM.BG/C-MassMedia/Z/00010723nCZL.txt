Американското министерство на финансите замрази авоарите на благотворителни фондации от БиХ, за които има подозрения, че финансират "Ал-Кайда"
07/05/2004
На банките на САЩ е разпоредено да замразят авоарите на три благотворителни фондации от Босна и Херцеговина, за които има подозрения, че финансират терористичната мрежа "Ал-Кайда". Министерството на финансите на САЩ помоли също ООН да добави имената на тези фондации към списъка на предполагаемите финансисти на тероризма.
(АП, Блумбърг, Фокус нюз нет, ФЕНА, "Скотсман" - 06/05/04)
 
 
В четвъртък (6 май) Mинистерството на финансите на САЩ замрази авоарите на три босненски ислямски фондации, включително "Ал Фуркан". [Файл]
В четвъртък (6 май) на банките на САЩ бе разпоредено да замразят авоарите на три благотворителни фондации от Босна и Херцеговина (БиХ), за които има подозрения, че финансират терористичната мрежа "Ал-Кайда". Министерството на финансите на САЩ помоли също ООН да добави тези благотворителни фондации към списъка на предполагаемите финансисти на тероризма.
Трите благотворителни фондации са "Ал Фуркан", благотворителна фондация "Ал Харамаин и Ал Масед Ал-Акса", както и клонът в БиХ на "Тайбах интърнешънъл", се казва в изявление на министерството на финансите.
"За съжаление ние разбираме колко уязвими са благотворителните фондации в страни като Босна и Херцеговина, където не само съществува нужда от благотворителна дейност, но е налице и опасността подобни институции да бъдат използвани от симпатизанти на терористите", каза Хуан Сарате, заместник-помощник министър към министерството, който ръководи Изпълнителния отдел по финансиране на тероризма и финансови престъпления.
В допълнение към замразяването на авоарите, които благотворителните фондации евентуално имат в американски банки, на гражданите на САЩ се забранява да сключват финансови сделки с тях.
"Ал Фуркан", за която министерството на финансите каза, че "привидно е прекратила дейността си през 2002 г.'', е свързана с "Глоубъл рилийф фаундейшън" - организация, базирана в БиХ, която преди около две години бе обвинена, че финансира терористична дейност. Новата ислямска благотворителна фондация, според министерството на финансите, насочвала средства не само към мрежата на Осама бен Ладен, но и към други терористични групировки. Нейните разклонения - "Сират" и "Истикамет" - все още действат от нейно име в БиХ, каза агенцията.
Клонът на "Тайбах интърнешънъл" в БиХ също е свързан с "Глоубъл рилийф фаундейшън". Като цитира изявлението на финансовото министерство, АП съобщи, че благотворителната фондация "Ал Харамаин и Ал Масед Ал-Акса" има връзки с финансиста на "Ал-Кайда" Уаел Хамза Джулаидан, който бе добавен към черния списък на терористите през 2002 г.
Други новини: Според съобщенията Министерството на вътрешните работи на БиХ подготвя доклад, който ще бъде представен пред Комитета за борба срещу тероризма към Съвета за сигурност на ООН, за възможното съществуване в страната на клетки на терористични организации, особено на "Ал-Кайда", както и за предприетите мерки за предотвратяване на набирането на терористи от БиХ.

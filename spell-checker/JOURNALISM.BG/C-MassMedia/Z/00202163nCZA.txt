Софтуерното пиратство в Сърбия
					16/12/2011
					Един от четири компютъра в Сърбия използва пиратски софтуер.
					От Катица Джурович за Southeast European Times от Белград -- 16/12/11
 
					 
						
Софтуерното пиратство коства на сръбската икономика десетки милиони евро всяка година. [Ройтерс]
						Според проучване на международната компания за анализи "Интернешънал Дейта Корпорейшън" процентът на софтуерното пиратство в Сърбия е постоянен - 74 % за последните четири години. В Европа единствено Албания и Черна гора имат по-голям процент на софтуерно пиратство от този на Сърбия. 
						Общата стойност на законния софтуер в Сърбия се оценява на около 71 млн. евро годишно, докато стойността на незаконния софтуер се оценява на 73 млн. евро. 
						Според "Майкрософт Сърбия" намаление с 10 % на нивото на софтуерното пиратство в Сърбия би добавило 20 млн. евро годишно в държавния бюджет и би създало 10 000 работни места. 
						"Намаляването на софтуерното пиратство е ключов проблем за развитието на вътрешния ИТ сектор, който се смята за най-бързо растящия и най-доходоносния", каза за SETimes Милош Благоевич, мениджър по развитие на бизнеса на "Майкрософт". 
						Служба "Данъчна администрация" в сръбското министерство на финансите създаде отдел, който да се занимава с проблемите, свързани със софтуерното пиратство в Сърбия. Първата проверка беше извършена от 16 май до 31 октомври на 161 данъчно регистрирани фирми. 
						Резултатите показаха, че 42 % от компаниите използват законен софтуер, 57 % незаконен и 1 % нарушават лицензионните права. 
						"Проверката показа, че пиратският софтуер се използва най-вече в архитектурните и инженерните дейности, в техническото консултантство и печатането", заяви Благоевич. 
						В момента Служба "Данъчна администрация" съставя списък на софтуерни производители и дистрибутори, което би довело до по-широката употреба на законен софтуер от компаниите и гражданите. 
						Голям проблем обаче е откриването и осъждането и на производителите, и на потребителите на пиратски софтуер. 
						Миналата година сръбското министерство на вътрешните работи разкри едва 30 случая на пиратство. В повечето случаи ставаше въпрос за производство, дистрибуция или употреба на незаконен софтуер в автомобилната индустрия. 
						Михайло Тиянич, полицейски съветник във вътрешното министерство, каза за SETimes, че законовата рамка е в съответствие с разпоредбите и законите на ЕС. 
						Малкият брой осъдени и леките наказания обаче правят софтуерното пиратство доходоносен бизнес. 
						Наскоро полицията задържа Г. Ц. от Белград, който произвеждал и продавал голямо количество софтуер за компютърна диагностика на автомобили като "Хонда", "Фиат", "Форд", "Даймлер-Крайслер" и "Тойота". Той е продавал софтуера от 20 до 200 евро. Освен това е рекламирал незаконната дейност на собствения си уебсайт, в печатни медии и други сайтове, които продават незаконен софтуер. 
						"Фактът, че е продавал тези продукти без никакъв страх, че може да бъде заловен, показва колко малко ги интересуват законите тези хора. Те знаят, че ако ги хванат, могат винаги да се върнат към бизнеса в бъдеще", каза Тиянич. 
						На регионално ниво министерството на вътрешните работи си сътрудничи с Хърватия и Република Сръбска. Сътрудничеството с други страни от региона обаче зависи от начина, по който другите правителства се борят със софтуерното пиратство. 
						"Няма достатъчно инициативност в държави като Албания и Черна гора. Ето защо те оглавяват списъка на софтуерното пиратство", обясни Благоевич. 
						В Албания има само трима инспектори, които се занимават с престъпления, свързани със софтуерното пиратство, докато за Черна гора няма информация. 
						Развиването на законова рамка, която защитава правата на интелектуалната собственост и ефективно се бори със софтуерното пиратство, ще повлияе положително на плановете на Сърбия да се присъедини към ЕС и СТО.

Международната общност призова лидерите на Косово да приемат плана на Генералния секретар на ООН за ЮЛЕКС
					12/11/2008
					Президентът и премиерът на Косово сa изправени пред международен натиск да приемат предложението от шест точки на ООН за отложената мисия ЮЛЕКС. 
					От Блерта Фоничи-Кабаши за Southeast European Times в Прищина – 12/11/08
 
					 
						
Президентът на Косово Фатмир Сейдиу (вляво) и премиерът Хашим Тачи заявиха в понеделник (10 ноември), че исканията на Сърбия за контрол върху полицията, митниците и съдебната система в районите на Косово, населени главно със сърби, са "неприемливи". [Лаура Хасани] 
						Международната общност призовава лидерите на Косово да приемат плана от шест точки на ООН, според който се разрешава функционирането на мисията ЮЛЕКС в Северно Косово. Лидерите на Косово отхвърлиха плана на Генералния секретар на ООН Бан Ки Мун в понеделник (10 ноември). Според съобщения планът удовлетворява сръбските искания и предвижда контрол на ЕС върху полициятае в райони, където живеят повече албанци и продължаващ контрол на ООН върху полицията в райони, където живеят повече сърби. 
						Бан призова Прищина да бъде по-прагматична в намирането на решение за преоформяне на международното гражданско присъствие в Косово. "Надявам се, че Прищина ще разбере и ще действа прагматично и гъвкаво," заяви той във вторник. 
						Председателят на парламента в Косово Якуп Красничи заклейми натиска на ООН и ЕС като антидемократичен и антиконституционен. "Всяко усилие за промяна на разпоредбите на конституцията е обречено на провал, тъй като само Събранието на Косово има право да направи това. Ние смятаме, че президентът [Фатмир Сейдиу] и премиерът [Хашим Тачи] са си свършили работата по този въпрос," заяви Красничи. 
						Вицепремиерът Хайредин Кучи заяви във вторник, че Косово ще приеме плана, ако получи гаранции за защитата на своята цялост и суверенитет. Опозиционните партии също напомниха на управляващата коалиция, че тя може да преговаря, но че само парламентът на Косово има правото да вземе решение. 
						"Институциите на Република Косово смятат, че съществени елементи от този... документ в тази форма са неприемливи", заяви Сейдиу в понеделник вечер. "Ние сме готови да продължим диалога с международната общност, Европейския съюз и Съединените щати за разполагане на мисията ЮЛЕКС на цялата територия на Косово много скоро." 
						Tачи заяви, че отхвърлянето от страна на Прищина на плана на Бан няма да "застраши" партньорството й със западните държави, които признаха новата държава. "Косово никога няма да се противопостави на онензи партньори, които признаха Косово. Ние сме имали диалог в миналото, имаме диалог сега и ще имаме диалог и в бъдеще," заяви той. 
						Според съобщения Съветът за сигурност е отложил заседанието си във вторник по искане на две неназовани постоянни членки, на което Бан щеше да докладва своето предложение. Планираното заседание може да се проведе в петък. 
						Френският външен министър Бернар Кушнер, чиято страна в момента е ротационен председател на ЕС, също призова лидерите на Косово да приемат предложението на Бан. "Разполагането на ЮЛЕКС през декември е под въпрос, ако ООН не може да постигне споразумения с Прищина и с Белград", заяви Кушнер след среща с външните министри на ЕС в Брюксел. 
						"ЮЛЕКС е за доброто на всички граждани и Европейският съюз е готов на всичко, за да присъства в Северно Косово и по този начин да защити териториалната цялост", заяви Кушнер. 
						ЮЛЕКС щеше да се разположи скоро след като Косово обяви независимост преди девет месеца, но това бе спряно, отчасти поради възражения от Сърбия. Макар че стотици полицейски и съдебни служители пристигнаха в Косово, те все още не са поели правомощията си от ООН. 
						Кристина Галач, говорител на шефа по сигурността на ЕС Хавиер Солана, заяви, че Съюзът се надява да постигне споразумение с Прищина за международното присъствие до края на седмицата.

Черна гора е доволна от доклада за напредъка на ЕК
					14/10/2011
					Правителството и опозицията похвалиха отбелязания напредък във всички разгледани области.
					От Неделко Рудович за Southeast European Times от Подгорица – 14/10/11
 
					 
						
ЕК: "Черна гора може да започне преговори за членство с ЕС." [Ройтерс]
						В публикувания в сряда (12 октомври) доклад за напредъка Европейската комисия (ЕК) препоръча Черна гора да започне преговори за членство с ЕС, като посочи, че страната е постигнала задоволителен напредък в политическите и институционалните реформи. 
						ЕК отбеляза напредък във всички области, което накара еврокомисаря по разширяването Щефан Фюле да обяви, че никоя държава, членка на ЕС, няма да възрази срещу започването на преговори с Черна гора. 
						Правителството на Черна гора и цялата опозиция приветстваха препоръката на ЕК. 
						„Това е голяма крачка към предприемането на колективни и единни действия за създаването на благоприятна среда за реформи. Първоначално тази среда беше създадена от управляващите структури, за да заздравят властта си срещу консервативната и националистическа опозиция, но тя се превърна в основен инструмент за по-нататъшна демократизация и борба срещу организираната престъпност и корупцията”, заяви председателят на Европейското движение Момчило Радулович. 
						Решението на ЕК ще бъде окончателно, ако през декември бъде потвърдено от лидерите на 27-те държави, членки на ЕС. 
						След като Хърватия завърши преговорите си с ЕС, Черна гора ще бъде единствената балканска държава, която се намира на този последен и същевременно най-труден етап от присъединяването към ЕС. 
						Според анализаторите този статут ще подкрепи вътрешните реформи и ще принуди правителството да се заеме с въпросите, които може би иначе би се поколебало да реши. 
						Тази нерешителност засяга по-специално принципите на правовата държава, независимостта на съдебната власт и борбата срещу корупцията и организираната престъпност. 
						Въпреки че започнатите реформи подсилват резултатите в тези области, Черна гора трябва да отбележи по-нататъшен напредък, включително по отношение на укрепването на капацитета на администрацията и държавния одит, както и в областта на свободата на медиите. 
						ЕК призова парламента да контролира по-добре работата на правителството, по-специално като често задава въпроси към министрите, за да даде възможност на опозицията да иска изслушвания. 
						Радулович обясни, че процесът на преговори с ЕС също така дава по-голяма свобода за осъществяване на намеса от чужбина за отстраняване на нередностите в системите на властта в Черна гора. 
						„Това ще осигури допълнителни възможности институциите на ЕС и на държавите, членки на ЕС, да оказват натиск върху управляващите структури и институции в Черна гора за продължаване с още повече усилия на дейността в областта на демокрацията и реформите", каза Радулович за SETimes. 
						Той твърди, че онези, които прекъсват процеса на институционална и демократична консолидация, ще срещнат силен вътрешен натиск от широката общественост и експертите, а също и от различни европейски и други международни фактори. 
						Фюле обясни, че ЕС ще възприеме нов подход в преговорите с Черна гора. 
						Преговорите ще започнат с отварянето на глава 23, която засяга върховенството на закона, независимостта на съдебната система, свободата на словото и видимите резултати в борбата срещу престъпността и корупцията. Тази глава ще бъде първа в дневния ред и ще бъде затворена последна. 
						„Препоръката на ЕК за определянето на дата за започване на преговори с Черна гора силно подкрепя по-нататъшния процес на демократизация и европеизация на страната”, заяви за SETimes представителката на Центъра за гражданско образование Далиборка Уляревич. 
						Уляревич обясни, че подходът на Брюксел при преговорите, който е свързан с напредъка и постигнатите конкретни резултати, е много полезен. 
						„Всичко това ще засили комуникациите с Брюксел, но също така ще стесни манипулациите. ...ЕС ще следи отблизо нашето правителство, което ще бъде длъжно да постигне по-конкретни и видими резултати, тъй като вътрешният натиск за реформи ще бъде подкрепен от натиска на ЕС.” 
						Не всички обаче приемат със задоволство доклада на ЕК. Членът на Националния съвет за европейска интеграция Борис Раонич заяви, че препоръката не е причина за еуфория. 
						„Укрепването на административния капацитет няма да бъде лесно”, каза Раонич за SETimes.

Босна и Херцеговина бе предупредена, че е необходимо да завърши основните реформи
25/09/2003
Укрепването на централните институции и реформите в отбраната са от решаващо значение за надеждите на Босна и Херцеговина да се присъедини към трансатлантическите структури, предупредиха висши международни официални лица.
(АФП, РФЕ/РЛ, Служба на върховния представител - 24/09/03)
 
 
Босна и Херцеговина (БиХ) трябва да завърши основните реформи, включително и в областта на отбраната, ако иска да започне пътуването си към НАТО и към интеграция с ЕС, казаха международни официални лица. Те предупредиха, че ако страната не предприеме бързи действия, това може да се отрази неблагоприятно върху международния й имидж и да доведе до изолация, бедност и стагнация.
"Следващите няколко дни, дори часове, ще бъдат решаващи за бъдещето на БиХ", се казва в съобщение на Службата на върховния представител, излъчено в сряда (24 септември), и се допълва, че най-високопоставеният международен пратеник в БиХ, Пади Ашдаун, "искрено вярва, че членството първо в "Партньорство за мир", а след това и в НАТО, предлага на БиХ най-добрата гаранция за дълготраен мир и стабилност."
"Погледите на Европа и света са отправени към БиХ в момент, когато нейните лидери решават дали да се възползват от възможността да направят първите исторически стъпки към НАТО и европейските структури за сигурност", се казва в съобщението.
ЕС в момента провежда проучване на готовността на БиХ да започне разговори по споразумение за стабилизиране и асоцииране със Съюза - първата стъпка към възможно членство. Посланиците на ЕС трябваше да се срещнат с членовете на тристранното президентство на БиХ в сряда и да ги насърчат да продължат с реформите в областта на отбраната.
Върховният представител на ЕС по въпросите на външната политика Хавиер Солана каза, че укрепването на централните институции е решаващо за перспективите на БиХ за присъединяване към ЕС. "Европа ще наблюдава отблизо БиХ тази есен", цитира думите му, казани в интервю за сараевския ежедневник Дневни Аваз Агенция "Франс Прес". "Ако изберете реформите, вратите на Европа ще бъдат отворени. Ако отхвърлите реформите, ще се изправите пред опасността БиХ да остане извън европейското семейство, в стагнация и бедност."
Като изрази силната си загриженост, свързана с възможен провал на разговорите между политическите сили на БиХ за реформите в отбраната, Солана предупреди, че в резултат "репутацията на БиХ ще бъде опасно и сериозно засегната".
Целта на реформите е да поставят под държавен контрол армиите на двете части на БиХ чрез създаване на централен отбранителен и команден щаб. Предвидените мерки включват създаване на държавно министерство на отбраната и генерален щаб с един министър и един началник. Парламентът на БиХ ще получи изключителни правомощия да обявява извънредно положение и война. За първи път след края на войната в БиХ през 1992-1995 година войниците на двете армии на страната ще носят една и съща униформа и ще полагат тържествена клетва пред един герб, едно знаме и един химн.
По-рано тази седмица Ашдаун и командващият СФОР генерал-лейтенант Уилям Уорд подчертаха, че реформата в отбраната е основно изискване за приемането на БиХ в програмата на НАТО "Партньорство за мир" тази година, като това е първата стъпка към приемане в пакта. Според доклад на Комисията за реформи в отбраната на БиХ това може да стане през 2007 г.
Управляващата Мюсюлманска партия за демократични действия се противопоставя на реформата с твърденията, че тя не планира обединяването на двете армии.
Междувременно се очаква делегацията на НАТО да пристигне в БиХ в четвъртък, за да бъде информирана за процеса на реформи в отбраната. Международният съвет за мир в Босна също ще се събере на двудневно заседание, за да се прецени дали -- по думите на Ашдаун -- "политическите лидери на БиХ са готови да покажат политическа зрялост и държавническа отговорност да подкрепят реформите, необходими за приемането на страната в трансатлантическите структури".

Сръбски съд осъди "Скорпиони" за убийствата в Сребреница
					11/04/2007
					Четирима членове на военизиран отряд получиха присъди от пет до 20 години затвор за изтезаване и убийство на шестима мюсюлмани през юли 1995 г. Роднини на жертвите изразиха неудовлетворение от присъдите.
					От Игор Йованович за Southeast European Times от Белград – 11/04/07
 
					 
						
Роднините на шестима убити мюсюлмани от източния босненски град Сребреница напускат специалния сръбски съд за военни престъпления в Белград във вторник, след процеса срещу четиримата сръбски милиционери. [Гети Имиджис]
						 Белградският съд за военни престъпления осъди във вторник (10 април) четирима членове на сръбски военизиран отряд на общо 58 години затвор за убийството на шестима мюсюлмани от Сребреница. 
						Пети член на т. нар. отряд "Скорпиони", Александър Вуков, бе освободен поради липса на доказателства за участието му в убийствата, които са били извършени край село Търново в Босна и Херцеговина (БиХ). 
						Самите подсъдими заснели екзекуцията през юли 1995 г. на видеозапис, използван като доказателствен материал в съда. На записа се вижда как те извеждат шестте жертви, трима от които малолетни, от един камион. Записът завършва, като "Скорпионите" убиват измъчваните пленници един по един, застрелвайки ги в гръб. 
						Сръбските прокурори идентифицираха жертвите като Адмир Алиспахич, Сафет Фейзич, Сидик Салкич, Смаил Ибрахимович, Юсо Делич и Дино Салихович. 
						Видеоматериалът бе показан най-напред по време на процеса срещу бившия югославски президент Слободан Милошевич в Трибунала на ООН за воени престъпления през юни 2005 г. Само дни по-късно сръбската полиция арестува петимта "скорпиони". Карла дел Понте, главен прокурор на Трибунала, често критикуваше Белград, но в този случай даде висока оценка на сръбските власти за тяхната брилянтно проведена операция. 
						Процесът в Белград започна в края на 2005 г. Говорителят на сръбската прокуратура за вони престъпления Бруно Векарич го определи като много важно дело, което "ясно ще разграничи сръбското общество и съдебна власт от престъпленията, извършени в Сребреница през 1995 г." 
						Единственият от подсъдимите, признал се за виновен, бе Перо Петрашевич, който бе осъден във вторник на 13 години затвор. Другите подсъдими твърдяха, че кадрите с убийствата не са записани на оригинална лента и настояха за отстраняването им от списъка с доказателствата. 
						Слободан Медич и Бранислав Медич получиха максимални присъди от 20 години затвор, Александър Медич, обвинен в подпомагане на престъплението, бе осъден на пет години. 
						Друг член на "Скорпионите", заснет на видеозаписа, Слободан Давидович, се намира в затвор в Хърватия, където бе арестуван. 
						Обяснявайки мотивите за присъдата, съдия Гордана Божилович-Петрович заяви, че има доказателства за това, че комадирът на отряда Слободан Медич е наредил на останалите да извършат военно престъпление срещу цивилни граждани. Медич също така е заповядал да бъде направен видеозаписът "за спомен", каза съдията. 
						След обявяването на присъдата прокурорът за военни престъпления Владимир Вукчевич заяви, че е само "частично" удовлетворен, добавяйки, че ще обжалва пред сръбския Върховен съд. 
						Не е лесно да се постигне присъда за подобно военно престъпление," каза пред репортери Вукчевич. Същевременно той похвали "ефективността на процеса". 
						Представителката на семействата на жертвите Наташа Кандич заяви, че присъдата "не е донесла справедливост за жертвите". По време на процеса Кандич заяви, че "Скорпионите" са били под юрисдикцията на сръбската полиция, докато съдът е постановил, че отрядът е оперирал основно в рамките на т. нар. "Армия на сърбите от Хърватия". 
						Не стана ясно как "Скорпионите" са пленили шестимата босненци, каза Кандич. 
						Членове на семействата на жертвите бяха възмутени от малките присъди, дадени на някои от обвиняемите, или, в случая с Вуков, от липсата на присъда. "Те са убивали деца и въпреки това единият от тях бе оправдан, а друг получи пет години лишаване от свобода. Къде по света може да се види подобно нещо? Не съм удовлетоврена и никога няма да бъда," каза Нура Алиспахич, майка на една от жертвите. 
						Сафета Мухич, сестра на убития Сафет Фейзич, определи присъдата като "изключително срамна както за съда, така и за (сръбската) държава". 
						Делото ще бъде отнесено до Върховния съд, който може да потвърди присъдата, да я промени, или да назначи повторен процес.

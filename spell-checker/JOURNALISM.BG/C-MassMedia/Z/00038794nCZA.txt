Труден път пред правителството на Папандреу 
					23/06/2011
					Кабинетът на Георгиос Папандреу сега се изправя пред своето следващо предизвикателство. 
					От Х. К. Цанис за Southeast European Times от Атина - 23.06.2011 г.
 
					 
						
Протестиращ стои пред атинската полиция в сряда вечерта (22 юни) по време на гласуването в парламента на вот на доверие. [Ройтерс]
						Въпреки че новото правителство на министър-председателя Георгиос Папандреу беше одобрено от депутатите в сряда (22 юни), на лидерите на изстрадалата страна им предстои плаване в бурни води. 
						Гласуването в сряда, което одобри внесените в петък промени в правителството със 155 на 143 гласа, временно облекчи световните тревоги, че то може да се провали и по този начин да срине международните пазари. 
						Следващото предизвикателство за правителството е ратифицирането на средносрочната стратегическа фискална програма, както бе евфемистично наречен последният комплекс от мерки за строги икономии и широкообхватни реформи в публичния сектор, което ще бъде и „лакмусов тест” за оцеляването на правителството на Папандреу. 
						Планът ще бъде внесен за обсъждане в парламента в началото на следващата седмица - в спешен порядък - заедно с придружаващия го закон за прилагането му. 
						Най-малко двама от оставащите 155 депутати на ПАСОК предупредиха, че няма да гласуват за средносрочната програма, ако основни държавни предприятия в техните избирателни райони бъдат засегнати от мерките или от приватизация. 
						„За мене нищо не се е променило и ще настоявам на своята позиция”, заяви за SETimes Алексос Атанасиадис, депутат от ПАСОК от префектура Кожани, преди гласуването на вота на доверие. 
						Депутатът се противопоставя на каквато и да било приватизация или мерки, засягащи държавната "Пъблик Пауър Корпорейшън" (ППК). В Кожани се намират най-големите електроцентрали и лигнитни мини в Гърция и всички те се управляват и експлоатират от ППК, компания, листвана на борсата, която се смята за един от най-привлекателните за приватизация активи. 
						Атанасиадис не изясни дали ще подаде оставка, или ще гласува против средносрочния план. 
						Обратно, заместник-председателят на партия „Нова демокрация” (НД) Кириакос Мицотакис, син на бившия министър-председател Костас Мицотакис и брат на бившия министър на външните работи Дора Бакоянис, леко се отклони от партийната линия в сряда сутринта. 
						„Ако моят глас беше 151-вият, бих гласувал за средносрочната фискална програма, но [понастоящем] имаме правителствено мнозинство. 
						Папандреу нарече програмата „ясна патриотична цел за управление на външния дълг на страната, за предотвратяване на изпадането на държавата в неплатежоспособност и за гарантиране на мястото на Гърция в сърцето на ЕС.” 
						Неуспех в прокарването на средносрочната стратегическа фискална програма може реално да доведе до предсрочни избори, перспектива, която понастоящем е добре дошла за главната опозиционна дясноцентристка "Нова демокрация", като се имат предвид последните проучвания на общественото мнение от тази седмица, които отреждат на партията лидерство с 0,9 до 1,7 пункта пред ПАСОК. Обезпокоително е, че и двете главни партии не успяват да съберат повече от 50 % от одобрението на участниците в допитването. 
						Извънредната среща на 3 юли на еврогрупата очаква ратифицирането на плана, за да отпусне петия транш - 12 милиарда евро - от 110-милиардния спасителен пакет, а на хоризонта се задава и втори спасителен пакет в атмосфера на непрекъснати препирни на европейско ниво по подробностите. 
						 „Ние няма да станем съучастници във вкарването на страната в задънена улица; ще гласуваме против средносрочния план и няма да гласуваме за разпоредбите, залегнали в закона за приложението му…; ще продължим да искаме предоговаряне на меморандума (с ЕС, ЕЦБ и МВФ)”, заяви политикът ветеран и лидер на "Нова демокрация" Антонис Самарас. 
						Той отново подчерта, че неговата партия ще подкрепи структурните реформи, експлоатирането на държавната собственост, приватизациите и съкращенията на разходите.

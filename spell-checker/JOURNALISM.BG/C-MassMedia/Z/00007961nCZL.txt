Нова катедра в Сараевския университет използва успешно някои западни методи
13/08/2003
Преподаването във ВУЗ се осъществява по по-непосредствен начин в столицата на Босна и Херцеговина. Това може да послужи като модел и за други институти в региона.
От Бет Кампшрор за Southeast European Times в Сараево - 13/08/03
 
 
Със своите малки групи и по-близки отношения между студенти и преподаватели Катедрата по история на изкуството в Сараевския университет, навършила една година от своето съществуване, се откроява на фона на университетска система, която обикновено се възприема като отчуждена.
"Отношенията с преподавателите са близки и по-приятелски - те дори знаят имената ни," каза двадесетгодишният Харис Дервишевич, студент първи курс по история на изкуството и арабски език, добавяйки ,че студентите във факултетите по право или икономика, например, остават анонимни за преподавателите си .
Тези неща са нормални на Запад, където достъпните преподаватели се считат като част от доброто колежанско образование. Университетите в Босна и Херцеговина (БиХ) обаче все още се придържат към големите лекционни аудитории и изпити в края на курса, които определят всичко. Тримата преподаватели, 12-те редовни и 12-те задочни студенти в новата катедра по история на изкуството показват, че е възможен по-западен подход, нещо, което реформаторите в системата за висшето образование в БиХ биха могли да проучат.
"При повечето групи аз имам пълна свобода за по-интерактивен подход, " изтъкна Ася Мандич, старши асистент в три курса в катедрата през тази година. "Поставям тестови задачи и се опитвам да прилагам нови методи и форми на обучение. В края на годината раздадох на студентите таблици с оценки, нещо което тук не се практикува."
Според нея студентите в катедрата са откликнали положително, дори са се съгласили да посещават по един допълнителен час всяка седмица. Мандич освен това каза, че е пробвала да приложи опита, натрупан в качеството й на асистент в американския университет "Тъфт", но е трябвало да подхожда внимателно със студентите, за да я възприемат те сериозно като авторитет.
Друг по-неотложен проблем е създал фактът, че катедрата, открита миналия октомври, не разполага с пари и техника. Мандич е взела два пакета с дубликати на слайдове в багажа си при своито завръщане от САЩ преди няколко години. Прожектирането им в час се оказва и физически доста изморително.
"Взех назаем един слайд прожектор от родителите си и го мъкнах напред назад през цялото време," каза тя.
Според нея комбинираната програма - поради това, че студентите трябва да учат още нещо, освен история на изкуството, създава затруднения, но и предоставя повече възможности след дипломирането.
Харис Дервишевич например споделя, че изучаването на арабски език и история на изкуството ще го превърнат в бъдеще в един от малкото специалисти в страната по близкоизточните влияния върху изкуството.

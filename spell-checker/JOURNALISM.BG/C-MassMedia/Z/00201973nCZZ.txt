Нови стачки парализират Гърция
					19/10/2011
					Държавните служители, митничарите и данъчните инспектори в Гърция стачкуват. Още в бизнес новините: ЕП одобри удължаване на безмитния достъп до европейските пазари на почти всички продукти от Западните Балкани.
					 
						
Служител на ферибот заключва входа на кораба във вторник (18 октомври) -- вторият ден от 48-часовата стачка на моряците на пристанище в Пирея близо до Атина.[Reuters]
						
						Гърция е ударена от нова вълна масови протести преди четвъртък (20 октомври), когато в парламента ще се проведе важен вот за нови мерки за строги финансови икономии. Държавните служители, митничарите и данъчните инспектори не работиха в понеделник, а в сряда и четвъртък страната ще бъде парализирана от 48-часова обща стачка. 
						*** 
						Европейската банка за възстановяване и развитие (ЕБВР) предупреди в последните си икономически прогнози във вторник (18 октомври), че Източна Европа е изправена пред труден период заради продължаващата дългова криза в еврозоната. Икономиките от региона са уязвими към трудностите, с които се борят гръцките банки, предупреди банката, като посочи, че Албания, Румъния и Сърбия са най-пряко застрашените държави. Икономиката на Югоизточна Европа ще отбележи ръст от 1,6% през 2012 г., прогнозира ЕБВР, след като през юли тя обяви очаквания за увеличение на БВП с 3,7%. 
						*** 
						Европейският парламент (ЕП) одобри в четвъртък (13 октомври) предложение да бъде удължен действащият безмитен режим на достъп за почти всички стоки от Западните Балкани до пазарите на ЕС. Мярката ще е в сила до края на 2015 година. Тя изтече в края на 2010 г., но ще бъде приложена със задна дата считано от 1 януари 2011 година. 
						*** 
						
						Турското правителство одобри увеличение на т.нар. данък върху специалното потребление, който обхваща редица продукти, сред които автомобили, мобилни телефони, тютюневи изделия и алкохол. Решението е взето по искане на финансовото министерство. Очаква се мярката значително да увеличи цените, които потребителите плащат за продуктите, обект на специалния данък. 
						*** 
						Енергийният министър на Федерация Босна и Херцеговина Ердал Търхул обяви в четвъртък (13 октомври), че през ноември правителството му ще подпише предварително споразумение с "Шел Експлорейшън Къмпъни" за проучване на евентуални залежи от природен газ в петролни полета в региона.
						*** 
						Потокът на преките чуждестранни инвестиции (ПЧИ) в България е намалял рязко през първите осем месеца на 2011 г., показват предварителни данни на Българската народна банка, публикувани в събота (15 октомври). За периода януари-август ПЧИ възлизат на 157,9 млн. евро или с 80,4% по-малко от съответния период на 2010 година. 
						*** 
						Правителството на Хърватия предложи в четвъртък (13 октомври) да се премахне 6% данък върху мобилните услуги, който бе въведен през 2009 г. в опит да се засилят държавните финанси. Според предложението, което е внесено в парламента за одобрение, данъкът трябва да отпадне от началото на 2012 година.
						*** 
						
						
						Министърът за икономическо развитие на Косово Бесим Бечай обяви в понеделник (17 октомври), че страната е отменила приватизацията на държавната телекомуникационна компания "ПТК" заради текущо разследване за корупция. Бечай обясни, че ще бъде стартиран нов процес за продажбата на мажоритарния дял на държавата в предприятието.
						*** 
						
						Македония и Катар подписаха няколко споразумения, целящи да засилят икономическите връзки, да подпомогнат инвестициите и да увеличат сътрудничеството между двете държави в областта на туризма. Споразуменията бяха постигнати в понеделник (17 октомври) и вторник по време на визита в Скопие на емира на Катар Шейх Хамад бин Халифа ал Тани и делегация от бизнесмени. 
						
						(Различни източници -- 12/10/11-19/10/11)

Бизнес: Албания ще получи средства от Германия за парк и канализационна мрежа
		18/01/2008
		Албания ще получи около 8,5 млн. евро от германското правителство, за да направи подобрения в различни инфраструктури. Още от седмицата: първият пазар за диаманти в Турция трябва да отвори врати този месец. 
		 
			
Германия ще финансира подобрения в парк около Преспанското езеро в Албания. [АФП]
			Германското правителство е отпуснало около 8,5 млн. евро на Албания, за да й помогне да изгради национален парк и градска канализационна мрежа, обяви в сряда (16 януари) албанското министерство на финансите. Близо 3,5 млн. евро ще се използват за подобрения в парка около Преспанското езеро, на около 200 км югоизточно от Тирана. Останалата част ще се използва за подобряване на градската канализационна мрежа в курорта “Поградец” на Охридското езеро. 
			*** 
			
				Турция планира да открие своя първия пазар за диаманти този месец, каза пред "Ройтерс" в събота (12 януари) вицепрезидентът на Истанбулската златна борса Огузлан Алоглу. Турция се надява да стане регионално средище на търговията с диаманти. 
			*** 
			В Северна Албания бяха открити залежи, оценявани на почти 3 млрд. барела нефт и 3 трилиона куб. м природен газ, обяви корпорацията “Густавсон Асошиейтс ЛЛС” във вторник (15 януари). Швейцарската “Манас Петролеум” има сключена договореност с албанското правителство за извършване на проучвания за нефт и газ в Северна Албания и е наела “Густавсон” да направи оценката. 
			*** 
			
				Турският министър на финансите Кемал Унакитан оглави списъка на най-добрите европейски финансови министри, публикуван от списание “Банкер” във вторник (15 януари). Унакитан, който стана министър на финансите през 2002 г., успя да постигне поврат в турската икономика. 
			*** 
			Институциите на Босна и Херцеговина (БиХ) не успяха да одобрят в срок закона за държавния бюджет, каза представителят на МВФ в БиХ Греъм Слак във вторник (15 януари). Слак отправи призив за бързото формиране на финансов съвет на държавно равнище, който да подобри фискалното сътрудничество и бюджетното планиране. 
			*** 
			Консорциум с участието на сръбската HASS и словенската SIP е предложил 121,1 млн. евро за 94,5-процентно участие в производителя на трактори IMT, обяви в понеделник (14 януари) сръбската агенция по приватизацията. Групировката е предложила също инвестиционна програма на стойност 10,2 млн. евро. 
			
				(Различни източници – 11/01/08-18/01/08)

Арестувани са още двама от членовете на Земунския клан
18/03/2003
 
БЕЛГРАД, Сърбия-Черна гора -- В понеделник (17 март) сръбската полиция обяви, че са арестувани още двама от членовете на Земунския клан. Драган Нинкович (Превара), известен като ръководител на Земунския наркокартел, и Зоран Вукоевич (Вук), още един от заподозрените ръководители на престъпната групировка, са били задържани във връзка с убийството на сръбския премиер Зоран Джинджич миналата седмица. Заместник-председателят на Демократическата партия Чедомир Йованович заяви, че преките извършители на убийството ще бъдат арестувани "до няколко дни".
Като част от операцията по задържането, полицията обискира дома на известната фолк звезда Светлана Ражнятович - Цеца, съпруга на убития бос от подземния свят Аркан. Певицата бе арестувана заради подозрения, че е подслонявала издирваните членове на Земунската група. (АП, АФП, Ройтерс, СиЕнЕн, Б92, Танюг, ФоНет, БиБиСи - 17/03/03)

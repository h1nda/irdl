Европейско проучване дава слаби оценки на здравеопазването в балканските държави
					18/05/2012
					Македония се е сринала с пет позиции надолу в Европейския здравен потребителски индекс, а Хърватия се е изкачила с шест места нагоре, класирайки се по този начин на първо място по здравеопазване сред осемте държави от Югоизточна Европа.
					От Светла Димитрова за Southeast European Times от София – 18/05/12
 
					 
						
Сърбия беше класирана на последно място в тазгодишния Европейски здравен потребителски индекс с общ резултат от 451 точки. [Ройтерс]
						Въпреки финансовата криза и предупрежденията за нейното евентуално въздействие, според Европейския здравен потребителски индекс (EHCI), който беше оповестен и представени в Европейския парламент във вторник (15 май), европейското здравеопазване продължава да се подобрява. 
						„Постепенното нарастване на правата на потребителите в областта на здравеопазването е движеща сила за осигуряването на качество и достъп до тези услуги“, се казва в шестото издание на изследването на шведската частна компания „Хелт Кънсюмър Пауърхаус“ (ХКП), което се провежда от 2005 г. 
						Тазгодишният доклад обхваща общо 34 държави, включително 27-те държави, членки на ЕС, плюс седем други европейски страни – Албания, Хърватия, Исландия, Македония, Норвегия, Сърбия и Швейцария. 
						ХКП, която наблюдава и сравнява системите на здравеопазване във всички тези страни и Канада, е изготвила тазгодишния индекс, съчетавайки обществено достъпни статистически данни, анкети сред пациенти и собствени независими проучвания. 
						Организацията класира участващите в проучването държави по 42 показателя в пет ключови области за здравето на потребителите: права на пациентите и информация, достъп до лечение [време за чакане], медицински резултати, обхват и достъп до предоставяните услуги и лекарства. Общата оценка на всяка страна определя нейната позиция в индекса. 
						Както и при предишното проучване, което беше публикувано през 2009 г., Холандия отново се нарежда на първо място по здравеопазване в Европа с 872 точки от възможни 1000. 
						Сърбия, която не беше включена в предишния доклад, се нарежда на 34-то място в тазгодишния индекс с общ резултат от 451 точки. Четири други държави от Югоизточна Европа – България, Румъния, Македония и Албания – също са класирани в края на индекса. Латвия е единствената страна извън Балканите, която е включена в тази група. 
						От участващите в индекса осем държави от Югоизточна Европа най-добре се представя Хърватия. Тя получава 655 точки спрямо 627 през 2009 г., с които се нарежда на 17-о място в индекса, изпреварвайки Кипър и Гърция. 
						Д-р Арне Бьорнберг, главен оперативен директор на ХКП и ръководител на екипа, съставящ EHCI, посочи високите резултати на Хърватия в областта на медицината, същите като на Германия, и информацията в областта на здравеопазването като основни причини за изкачването на Хърватия с шест места от 23-та позиция при предишното проучване. 
						„Най-важен е изходът от лечението, т.е. резултатите, както ги наричаме в индекса. В Хърватия те са доста добри за държава със скромни финансови възможности“, каза той за SETimes. 
						Новата оценка на България от 456 точки, с осем повече от нейната предишна оценка, не й позволи да се изкачи от 33-тото място, като страната все още остава далеч след Румъния, (32-ро място), която отново получи 489 точки. 
						В доклада България получи „лоша оценка“ или „средна оценка“ по 40 от всичките 42 различни показателя. Единствените получени две „добри оценки“ бяха за „пациентски организации, участващи в процеса на вземане на решения“, и „използване на електронни досиета на пациенти“. 
						„Ако трябва да бъдем честни, не е правилно да сравняваме България с богатите държави, членки на ЕС“, а със съседни страни като Сърбия и Румъния, е заявил Бьорнберг в съобщение за местните медии. Според него обаче притеснение буди фактът, че страната не е успяла да подобри своя резултат, откакто се е присъединила към ЕС преди пет години. 
						Много българи обаче смятат, че въпреки тежкото положение в сектора повечето лекари правят всичко възможно, за да помагат на хората. 
						„Раздвоена съм“, каза за SETimes жителката на София Стефка Данчева, сценограф, чийто брат е претърпял коремна операция тази седмица. „Лекарите правят това, което трябва, но не ти дават информация. Не дават достатъчно обяснения“ за начина, по който лекуват пациента. 
						Само пет от всичките 34 държави са получили „лоша оценка“ по този показател. Това означава повече от шест смъртни случая на 1000 живородени деца. Всички те обаче са в региона на ЮИЕ – Македония, Румъния, България, Албания и Сърбия. 
						С повече от 11 смъртни случая на 1000 живородени деца Македония не само се представя най-зле по този показател, но също така от страните в региона е загубила най-много точки от общия си резултат – 49 спрямо оценката й от 2009 г. Така нейната оценка става 527 и тя е класирана с пет места надолу на 30-о място 
						Заради по-ниските си нови резултати Албания (535 точки) и Кипър (627) са слезли с по едно място надолу в индекса, съответно до 29-а и 20-а позиция, което показва, че ситуацията в сектора на здравеопазването в двете страни също се е влошила през последните три години. 
						Засегнатата от кризата Гърция обаче е добавила 17 точки към предишната си оценка от 600 точки, което й позволява да се изкачи две места нагоре до 22-ро място. 
						
						Кореспондентът на Southeast European Times в Букурещ Паул Чокою участва в написването на този репортаж.
					
					
				
			
					 
					
 
 

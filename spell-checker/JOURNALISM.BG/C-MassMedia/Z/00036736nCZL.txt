Бившият хърватски премиер Санадер се оплака от "политически мотивирано" преследване
					15/11/2010
					 
						ЗАГРЕБ, Хърватия -- Ръководителят на делегацията на ЕС в Хърватия Пол Вандорен потвърди в неделя (14 ноември), че бившият хърватски премиер Иво Санадер е изпратил писмо до председателя на Европейската комисия (ЕК) Жозе Мануел Барозу, в което се оплаква, че е жертва на политически мотивирано преследване. В интервю за Хърватското радио Вандорен подчерта, че писмото не е приоритет за Барозу и че ще се дискутира през идните дни. Санадер се завърна през октомври в парламента като депутат, заявявайки, че "невероятни и недемократични събития" са го накарали да стори това. Той бе изгонен от своята управляваща партия Хърватски демократичен съюз, когато за първи път намекна, че може да се опита да се върне на власт през януари. Неотдавна местните медии съобщиха, че той е разследван за корупция. (ХРТ, Хина, Нова ТВ, radio.net - 14/11/10)

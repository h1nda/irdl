Ердоган призова за премахване на забраната за носене на забрадки в Турция
					19/09/2007
					 
						АНКАРА, Турция -- Турция трябва да премахне забраната за носене на мюсюлмански забрадки в колежите и университетите като част от новата конституция, каза във вторник (18 септември) министър-председателят Реджеп Тайип Ердоган. Той настоя, че тази промяна ще укрепи светския характер на турската държава, тъй като забраната несправедливо ограничава достъпа на някои момичета до висше образование. Противниците на предложената промяна обаче се страхуват, че премахването на забраната постепенно ще доведе до това всички жени в Турция да бъдат принудени да носят забрадки. 
						Също във вторник Ердоган каза пред курсантите от полицейската академия в Анкара, че неговото правителство е решено да води тотална война срещу тероризма. Той добави, че терористите представляват заплаха за всяка страна по света, което налага изграждането на обединен фронт срещу тероризма. (Файненшъл Таймс, Ройтерс, Синхуа, Анатолия - 18/09/07)

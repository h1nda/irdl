Съдилища в Белград и БиХ ще разглеждат дела, свързани със Сребреница
					20/12/2005
					 
						БЕЛГРАД, Сърбия и Черна гора -- Петима бивши членове на военнизиран сръбски отряд, известен под името "Скорпиони", трябва да се явят пред специалния съд за военни престъпления в Белград във вторник (20 декември) за началото на процеса срещу тях за предполагаемата им роля в клането в Сребреница в Босна и Херцеговина (БиХ). Самоличността на обвиняемите бе установена от видеофилм на екзекуцията на шестима млади мюсюлмани. 
						Други новини -- В понеделник съдът на БиХ потвърди прокурорския обвинителен акт срещу 11 босненски сърби, обвинени в геноцид във връзка с клането в Сребреница. Те са обвинени в убийството на над 1 000 босненци в склад, разположен между Сребреница и Братунац, на 13 юли 1995 г. Това е първият случай, в който съд на БиХ повдига обвинения в геноцид.
						Също в понеделник трибуналът на ООН обяви, че временно е освободил бившия югославски генерал Павле Стругар по медицински причини. Стругар, който е осъден на осем години затвор за това, че не е предотвратил артилерийския обстрел на Дубровник през 1991 г., ще се подложи на операция на бедрото в Черна гора. (АФП, Независне новине - 20/12/05; Ройтерс, АП, АФП, РТРС, ПБС БиХ, НТВ Хаят, Уеб-сайт на МНСБЮ - 19/12/05)

Свиланович не вижда пречки Милутинович да бъде предаден на Трибунала на ООН
13/01/2003
 
БЕЛГРАД, Югославия -- Югославският външен министър Горан Свиланович заяви, че не вижда пречки за предаването на бившия сръбски президент Милан Милутинович на Трибунала на ООН за военни престъпления. В неделя (12 януари) Свиланович потвърди, че преговорите са започнали. Той не посочи конкретна дата, но подсказа, че предаването ще осъществи скоро. Според неофициални правителствени източници това може да стане още в сряда.
Междувременно, сръбският премиер Зоран Джинджич съобщи, че се водят разговори за евентуални промени в сръбския кабинет. По-рано той посочи, че се предвиждат по-скоро вътрешни промени, отколкото нови назначения. (Tанюг, БиБиСи - 12/01/03)

Иракски лидери заявиха, че Турция е обстрелвала с артилерия кюрдска област
					04/06/2007
					 
						БАГДАД, Ирак -- Масуд Барзани, президент на Иракски Кюрдистан, каза пред репортери в неделя (3 юни), че турските сили са подложили на артилерийски обстрел населена предимно с кюрди област в Северен Ирак. Той обаче ясно посочи, че турски войски не са навлизали на иракска територия нито по време на инцидента, нито след него. Иракският президент Джалал Талабани осъди атаката и заяви, че Багдад няма да приеме никаква намеса във вътрешните работи на Ирак. Според съобщения в медиите цел на атаката е била областта Хаджи Умран, близо до границата с Турция. Не се съобщава за жертви. 
						Властите в Анкара заявиха в понеделник, че правителството подготвя доклад за използването от ПКК на иракска територия за атаки срещу Турция. Документът ще бъде внесен в ООН с искане за съдействие. (Ройтерс - 04/06/07; Ройтерс, АП, АФП, ЮПИ - 03/06/07)

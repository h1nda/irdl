Върховният представител Лайчак приветства ратифицирането на ССА от председателството на БиХ
					07/11/2008
					 
						САРАЕВО, Босна и Херцеговина (БиХ) -- Върховният представител Мирослав Лайчак приветства в четвъртък (6 ноември) ратифицирането в сряда на Споразумението за стабилизация и асоцииране (ССА) с ЕС от председателството на страната. „С приключването на ратификационния процес БиХ е за първи път в официални и обвързващи договорни отношения с ЕС. Това отправя сигнал, че страната желае да постигне напредък и е отворена за бизнес,” каза Лайчак. ССА бе подписано на 16 юни в Люксембург.
						Други новини -- Лидерите на Федерация БиХ (ФБиХ) и Република Сръбска (РС) постигнаха в четвъртък историческо споразумение по принципите на енергийната политика, преодолявайки различията, които доминираха сектора след края на конфликта от 1992-1995 г. Споразумението, подписано от премиерите на автономните области на извънредна среща в Баня Лука, предвижда стандартизирани национални цени на горивата, които ще се определят от държавата. Премиерът на БиХ Никола Шпирич по-късно заяви пред репортери, че споразумението е затвърдило регулаторната роля на държавата в определянето на максималните цени за петрола и производните му продукти. Нещо повече, сега страната ще има възможност да въведе акцизен данък за развиване и експлоатация на мрежа от магистрали и шосета. Лидерите постигнаха споразумение и по нерешените въпроси, които блокираха работата на национална енергийна мрежа, след като през септември РС заплаши да създаде собствен регулатор. (Ройтерс, Дневни Аваз, РТРС, СРНА, Независне Новине - 06/11/08)

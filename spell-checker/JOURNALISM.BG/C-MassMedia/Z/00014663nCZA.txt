Срещата на върха на Сърбия и Черна гора очерта постиженията и предизвикателствата
					24/05/2005
					Сърбия и Черна гора върви към европейска интеграция, но все още има много проблеми, които трябва да реши, казаха високопоставени лидери, присъствали на срещата на върха по-рано този месец.
					От Игор Йованович за Southeast European Times от Белград -- 24/05/05
 
					 
						
Сръбският президент Борис Тадич каза, че сътрудничеството с трибунала в Хага се е подобрило, но трябва да продължи, за да се смята ангажиментът за изпълнен. [АФП]
						В изказване пред 5-ата среща на върха на Сърбия и Черна гора по-рано този месец сръбският президент Борис Тадич каза, че страната в момента извършва важни социални реформи, които ще й помогнат да измине по-бързо пътя към европейска интеграция. В същото време той призова за повече чужди инвестиции, като каза, че те ще са от огромно значение за политическата стабилност на Сърбия. 
						Двудневната среща, проведена в Белград от 9 май до 10 май, се съсредоточи главно върху пътя на съюзната държава към членството в ЕС и перспективите за икономическо развитие. На нея присъстваха представители на федералното правителство и на двете съставни републики, както и от дипломати и представители на деловите среди. 
						Тадич каза пред участниците в срещата, че сътрудничеството на Сърбия с трибунала на ООН за военни престъпления -- основно изискване за напредване към членство в ЕС -- се е подобрило, но трябва да продължи, за да се смята ангажиментът за изпълнен. Той каза още, че косовският въпрос трябва да се реши по мирен и демократичен начин, който ще доведе до стабилизация на Сърбия и Черна гора и на целия регион. 
						Сръбският премиер Воислав Кощуница посочи новите инвестиции -- които възлизат на 465 млн. евро за първото тримесечие на тази година -- като знак за икономическо възстановяване на Сърбия. Като призова инвеститорите да обърнат внимание на Сърбия, той каза, че съществува огромен потенциал в развитието на комуникационната инфраструктура, свързваща Сърбия с Европа и Близкия Изток. 
						"Възможности за инвеститорите се крият и в споразуменията за свободна търговия на Сърбия и Черна гора с Русия и страните от Югоизточна Европа, които позволяват свободен достъп до пазар от 210 милиона потребители," каза Кощуница. 
						Общата политическа, икономическа и законова рамка за чуждите инвестиции в Сърбия се подобрява и става все по-сигурна благодарение на правителствената политика, насочена към стабилизация и създаване на институции, каза Кощуница. Решаването на проблема с Косово ще допринесе за дълготрайна стабилност в страната и региона, добави той. 
						Сърбия би могла да стане член на ЕС до 2012 г., според сръбския заместник-премиер Миролюб Лабус. Но преди това, каза той, Сърбия трябва да приеме нова конституция, за да създаде институции, които ще осъществят реформите, необходими за интеграцията в ЕС. "Сърбия се нуждае от нова стратегия за развитие, която включва растеж и реално осъществимо развитие," каза Лабус, като добави, че очаква 1,4 млрд. евро чужди инвестиции до края на 2005 г. 
						Сред предизвикателствата, пред които е изправена Сърбия и Черна гора по пътя си към ЕС, е и въпросът за отношенията между двете републики. Посланикът на САЩ в Белград Майкъл Полт, който също присъства на срещата, подчерта необходимостта от общо сръбско-черногорско икономическо пространство, независимо от всякакви възможни политически споразумения за бъдещето на съюза. 
						Полт каза, че Съединените щати ще помогнат на Сърбия и Черна гора при решаването на тези и други важни въпроси -- като икономическите реформи, укрепването на институциите, върховенството на закона и борбата срещу престъпността и корупцията. Съединените щати са най-големият самостоятелен инвеститор в Сърбия, като досега са инвестирали 1 млрд. долара. 
						Черногорският премиер Мило Джуканович каза, че черногорското предложение към Сърбия за сформиране на съюз на независими държави остава валидно до края на годината. Ако Сърбия откаже, каза той, до края на април 2006 г. ще бъде проведен референдум за статута на Черна гора по честен и демократичен начин. "Наше задължение е да дадем възможност на черногорските граждани да изразят мнението си за статута на Черна гора," каза Джуканович пред участниците в срещата.

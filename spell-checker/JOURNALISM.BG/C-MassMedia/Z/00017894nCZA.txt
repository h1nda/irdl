ЕК призовава България да засили борбата с организираната престъпност и корупцията
					14/03/2006
					България трябва да демонстрира осезаем напредък в прилагането на съдебната реформа и в борбата с организираната престъпност и корупцията през идните месеци, заяви в понеделник в София високопоставен представител на ЕС, отговарящ за разширяването. 
					(Ройтерс, Агенция София Нюз, БТА, БНН, Агенция Фокус, Медиапул, Дневник, Всеки ден, Българско правителство - 13/03/06)
 
					 
						
Министърът по европейските въпроси на България, Меглена Кунева. [Гети Имиджис]
						Седмици преди датата, на която Европейската комисия (ЕК) трябва да публикува важен доклад за готовността на България за членство в ЕС, високопоставен представител на Брюксел призова в понеделник (13 март) София да увеличи усилията си за решаването на проблемите от сериозна важност за Съюза. 
						"ЕК действително намира, че в България е постигнат известен напредък след октомврийския мониторингов доклад, но все още са налице сериозни притеснения," каза Майкъл Лий, директор на Главна дирекция "Разширяване" на ЕК. 
						В своята годишна оценка на напредъка на България в процеса на присъединяването, публикувана през октомври, ЕК заяви, че ако страната иска да стане член на ЕС през януари 2007 г. съгласно приетия график, тя трябва незабавно да се заеме с проблемите в областта на конкуренцията, услугите, селското стопанство, регионалната политика, правосъдието и вътрешните работи. 
						Следващият мониторингов доклад, очакван на 17 май, ще включи констатациите от неотдавнашните специализирани прегледи в проблемни области. В него също така ще се съдържа препоръка дали България да се присъедини към ЕС на 1 януари, или след една година при задействане на предпазната клауза. 
						Лидерите на ЕС ще вземат решение през юни въз основа на доклада
						ЕК иска да види реален, осезаем напредък в прилагането на съдебната реформа, повишаването на ефективността на съдебната система и борбата с организираната престъпност и корупцията, каза Лий след срещата си с министъра по европейските въпроси Меглена Кунева. 
						В разговорите си с премиера Сергей Станишев представителят на ЕК даде висока оценка на София за положителните стъпки, предприети след ноември, в т. ч. приемането на редица нови закони и назначаването на нов главен прокурор. 
						Нужни са обаче законодателни промени за гарантиране на съдебната независимост, ефективност и отчетност, каза той. Лий изрази и загриженост за възможностите на страната да усвоява финансови ресурси от европейските фондове, които са предвидени за получаване в бъдеще. 
						Междувременно българският главен прокурор Борис Велчев и министрите на правосъдието и вътрешните работи Георги Петканов и Румен Петков се срещнаха в понеделник с еврокомисаря по разширяването Оли Рен и се опитаха да го уверят, че страната предприема адекватни мерки за изпълнение на ангажиментите си в областта на борбата с организираната престъпност и корупцията. 
						Велчев, който зае поста си преди по-малко от месец, запозна Рен със заплануваните структурни промени в прокуратурата и обеща, че до броени дни ще бъдат заведени съдебни дела срещу главните босове на престъпния свят. 
						Около 150 души бяха убити в България след 2001 г. в поредица от бомбени нападения и поръчкови убийства, за които досега няма осъдени.

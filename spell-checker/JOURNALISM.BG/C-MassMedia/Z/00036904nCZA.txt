Македонски медиен магнат бе арестуван
					29/12/2010
					Полицията задържа Велия Рамковски, но поддръжниците му твърдят, че той е жертва на политическо гонение на вещици.
					От Клаудия Лутовска за Southeast European Times в Скопие - 29/12/10
 
					 
						
Македонската полиция ескортира медийния магнат Велия Рамковски до районния съд в Скопие на 24 декември. [Ройтерс]
						Поддръжниците на македонска медийна организация протестираха след арестуването на собственика й миналата седмица заедно с няколко роднини и мениджъри на компанията. Те твърдят, че телевизионният канал А1 и вестниците - Шпик, Време и Koха е ре - са станали мишена на властите по политически причини. 
						"Телевизионният канал А1 има капацитет да продължи да функционира", обеща главният редактор Младен Чадиковски. 
						Полицията задържа собственика Велия Рамковски на 23 декември, тъй като се разследват твърдения за измами и организирана престъпност. Арестувани бяха и дъщеря му, брат му и бивши и настоящи директори на телевизионния канал. 
						Междувременно бе издадена заповед за арестуването на сина на Рамковски Хеди, който не можа да бъде открит от правоприлагащите органи. 
						Полицейската акция е част от "Операция паяжина", насочена срещу лица, които не си плащат данъците. Горан Трайковски, началник на Службата за държавни приходи, твърди, че Рамковски е придобил около 17,5 милиона евро чрез съмнителни средства, включително чрез оперирането на фиктивни компании и е скрил 4,5 милиона евро, за да избегне данъците. 
						"Банкрутирали компании без служители са издавали фактури за извършени услуги за огромни суми", каза Трайковски. "Минималната сума, която засега сме установили, е 54 милиона динари от една компания без служители с блокирана банкова сметка." 
						Рамковски и неговата организация отдавна предизвикват спорове, и то не само поради финансови злоупотреби. "Очевидно е, че чрез телевизионния канал А1 се разпространява етническа омраза", заяви журналистът Антонио Сазовски, нападайки онова, което той смята за подстрекаващи предавания на телевизионния канал. 
						Но А1 настоява, че медийната свобода, а не твърденията за измама, са истинският проблем. Те твърдят, че властите са решени да заглушат една медия, която често е критикувала управляващата партия ВМРО-ДПМНЕ и правителството, което тя оглавява. 
						Според някои анализатори властите не са успели да спазят процедурата. "Очевидно е, че са нарушени човешки права, тъй като презумпцията за невинност не е спазена, което се гарантира от конституцията", каза Сладана Тасева, бивш председател на комисията за борба с корупцията на Македония. 
						Мирослав Вуич, адвокат на задържаните, каза за медиите, че полицията не го е информирала за арестите, както е било необходимо. 
						"Нищо ... не показва, че хората са се опитвали да избягат, така че да е необходима заповед за арест", каза той. 
						Председателят на Първи съд в Скопие обаче заяви, че процедурата е напълно законна. 
						"По време на законния срок за обжалване - 24 часа, не са били подадени жалби за Велия Рамковски", заяви за SETimes председателят на съда Лидия Неделкова. "Само три жалби са подадени - за директора на телевизионния канал А1 и за други двама директори, но Първи съд на Скопие ги отхвърли като необосновани."

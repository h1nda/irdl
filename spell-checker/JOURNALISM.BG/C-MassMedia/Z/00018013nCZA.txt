Турция се подготвя за летния туристически сезон
					24/03/2006
					След миналогодишния рекорден сезон Турция се надява на още по-голям брой туристи през тази година. Опасения във връзка с птичия грип обаче, както и регионалната конкуренция, тревожат някои експерти в бранша.
					От Алън Коув за Southeast European Times от Истанбул -- 24/03/06
 
					 
						
Броят на чуждестранните туристи, посетили Турция, скочи с 20,4 % през 2005 г. и достигна 22 милиона, донасяйки приходи от около 17,7 милиарда щатски долара. [Гети Имиджис]
						Турция счупи рекорди в туризма през миналата година. С 20,4-процентния скок в броя на чуждестранните туристи в годишно изражение, достигнал 22 милиона, страната получи приходи от около 17,7 милиарда щатски долара. Подемът надмина очакванията на министерството на туризма и културата, което бе предвидило 20 милиона туристи.. 
						Високи са очакванията и за 2006 г. Според министъра на туризма и културата Атила Коч правителството предвижда 26 милиона туристи и приходи от 19 милиарда щатски долара. Оптимистични прогнози дадоха и Басаран Улусой, председател на Асоциациятя на турските пътнически компании и туристически агенции, както и ръководителят на Асоциацията на турските хотелиери, Тимур Баяндир. 
						Баяндир обаче предупреди, че целите за 2006 г. могат да бъдат засегнати от опасенията във връзка с птичия грип. Като възможен сигнал за негативен обрат заетостта в хотелите през януари бе на колебливото ниво от 50 % -- значително по-ниско от миналогодишните 70 %. Докато властите от сферата на туризма твърдят, че е прекалено рано да се прецени дали птичият грип може да повлияе отрицателно на летния сезон, представителите на бранша са разтревожени. 
						Реално погледнато областите, които бяха засегнати от заразата с птичи грип в Турция, са в слабо посещавания източен район Анадола, далеч от туристическите курорти на Средиземно и Егейско море. Въпреки това хотелиерите и туроператорите се опасяват, че гостите биха могли да изберат други дестинации това лято поради широко разпространения страх от болестта. 
						Същевременно Турция е изправена пред засилена конкуренция от страна на съпернички, като Гърция и Испания, твърди председателят на Съвета по труда ЕС-Турция, Хюсеин Баранер. 
						"В Гърция е започнала нова кампания под мотото, че страната се стреми да заеме второ място в Европа след Испания. Тя предизвиква европейския пазар със свръхреклама. В страната са обновени много хотели, които бяха загубили конкурентособността си в съревнованието с турските бази. За първи път бе създадено и отделно министерство на туризма," каза Баранер. 
						Междувременно Испания намали цените на ваканционните пакетни предложения за семейства и увеличи броя на хотелите, предлагащи пълен пакет от услуги, добави Баранер, докато Хърватия, Египет, Малта и Мароко също се стремят да увеличат своя дял от пазара. 
						В миналото Турция се радваше на конкурентно предимство заради ниските цени, но това предимство може да бъде загубено. "За да привлечем отново туристите в страната, трябва да приемем нова политика," каза Баранер, изразявайки увереност, че браншът ще съумее да се справи с предизвикателството.

В Белград бе открито делото срещу двама бивши сръбски дипломати
					17/09/2010
					 
						БЕЛГРАД, Сърбия -- Двама бивши сръбски дипломати в четвъртък (16 септември) не се признаха за виновни по обвиненията в злоупотреба със служебното си положение, когато са издали прибързано пътнически документи на сръбски студент, обвинен, че е нанесъл побой над свой състудент в университета, в който е учил в Ню Йорк. Бившият консул в Ню Йорк Слободан Ненадович и вицеконсулът Игор Милошевич се явиха в белградски съд при откриването на делото срещу тях. Студентът Миладин Ковачевич се съгласи във вторник да се признае за виновен за побоя на Брайън Стайнхауър през май 2008 г. и да излежи две години и три месеца в затвор. Ковачевич напусна Съединените щати веднага след инцидента и избяга от съдебната система там благодарение на документите, предоставени му от дипломатите. Те настояват, че властите в САЩ не са уведомили сръбското консулство за някакви пречки пред издаването на пътническите документи. Стайнхауър е получил увреждане на мозъка от побоя. (Б92, Бета - 16/09/10)

Български, баварски и чешки полицаи разбиват банда фалшификатори
23/06/2004
 
СОФИЯ, България -- По време на съвместна операция миналата седмица български, чешки и баварски полицаи разбиха групировка, занимаваща се с фалшифициране на евро, съобщи главният секретар на МВР генерал Бойко Борисов. По време на пресконференция във вторник (22 юни) той и директорът на Европол Юрген Сторбек съобщиха, че двама българи и двама албанци са задържани по обвинения, че са подправили банкноти с номинална стойност от 230 000 евро. Бандата фалшификатори е действала от две години.
Също във вторник бе съобщено, че Австрия ще финансира строителството на затвор в България, където да излежават наказанието си българи, осъдени за престъпления, извършени в Австрия. Подобен проект на стойност 3 млн. евро е бил осъществен в Румъния. (Сега - 23/06/04; БТА, БНТ, Нова ТВ - 22/06/04)

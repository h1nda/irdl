Хърватска представи официално молбата си за членство в ЕС
23/02/2003
 
АТИНА, Гърция -- Хърватска представи официално молбата си за присъединяване към ЕС в петък (21 февруари) на среща между премиера Ивица Рачан и неговия гръцки колега Костас Симитис, чиято страна е временен председател на ЕС. "Обединена Европа е безпрецедентно предизвикателство на новата ера и Хърватска има право да участва в този грандиозен процес", заяви Рачан. Хърватска се надява да започне преговори за присъединяване до края на 2004 г. и да затвори преговорните глави до 2006 г., за да може да се присъедини към ЕС през 2007 г. заедно с България и Румъния. От страната се очаква да изпълни редица критерии, включително по-доброто сътрудничество с трибунала на ООН за военни престъпления. (АП, АФП, Ройтерс - 21/02/03)

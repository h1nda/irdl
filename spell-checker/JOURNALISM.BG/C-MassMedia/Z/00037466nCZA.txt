Специално звено на ЮЛЕКС се бори с организираната престъпност
					17/02/2011
					Може ли мисията на ЕС в Косово да се намеси ефективно за гарантиране на върховенството на закона?
					От Мухамет Брайшори за Southeast European Times от Прищина -- 17/02/11
 
					 
						
Полицаи от ЮЛЕКС пред полицейско управление в Косово. [Ройтерс]
						ЮЛЕКС, КФОР и Косовската полиция увеличават присъствието си в Северно Косово, предприемайки действия за пресичането на организираната престъпност и други незаконни дейности. 
						Тенденцията обаче предизвиква тревога сред косовските сърби, които твърдят, че са взети на прицел несправедливо. 
						В четвъртък (15 февруари), по време на разследване на предполагаема контрабанда и укриване на данъци, ЮЛЕКС арестува трима души в община Зубин Поток. 
						"Разследването бе под надзора на Косовската специална прокуратура и бе проведено от полицията на ЮЛЕКС," каза говорителят на мисията Кристина Херодес за SETimes. 
						Местните сърби незабавно изразиха безпокойство. 
						 "Ако ЮЛЕКС смята хората за престъпници само защото не са плащали данък на независимо Косово, което сръбската общност не признава, това не е и не може да бъде организирана престъпност," писа вестник "Газета Експрес", цитирайки думите на Славиша Ристич, кмет на "паралелната" общинска структура на сърбите в Зубин Поток. 
						Подобни реакции показват колко е трудно да се налага върховенството на закона в условията на продължаващия политически спор относно независимостта на Косово. Голяма част от доминираното от сърби Северно Косово остава извън обсега на косовските институции, като вместо това се управлява от структури, подпомагани от белградското правителство. 
						Властите в Прищина отказват да приемат съдиите и прокурорите, назначени от Белград, но съдиите, признати от правителството, стоят настрана, докато не бъде постигнато споразумение. 
						Районният съд в Митровица е само "частично работещ", със съдии и прокурори от ЮЛЕКС, каза генералният директор на Косовската полиция Решат Маличи за SETimes. Дори и така, каза той, той е успял да издаде 30 присъди. 
						Митниците са друг проблем. ЮЛЕКС извършва щателни проверки на автомобилите и влаковете, влизащи в Косово от Сърбия през граничните пунктове в Лепосавич и Зубин Поток. Макар че пътните документи се регистрират и сканират, митнически налози не се събират. 
						Това е защото пълният митнически контрол зависи от политически решения, които са извън мандата на ЮЛЕКС като техническа мисия. 
						ЮЛЕКС е заявила, че е отворена за обсъждане на местните проблеми с всеки на север, каза заместник-говорителят на ЮЛЕКС Никълъс Хоутън за SETimes. С всеки, включително с т.нар. "паралелни структури", което не значи, че ЮЛЕКС ги признава, каза той. 
						Мисията е създала "Инициатива Северна Митровица", известна още като "Оперативна група Север", за борба с организираната престъпност. В рамките на тази инициатива е създадено специално звено от десет до 20 полицейски и митнически следователи, прокурори и съдии на ЮЛЕКС. 
						"Следователите получават задачи и докладват на прокурорите от ЮЛЕКС, назначени в звеното, а те си сътрудничат с Косовската полиция," каза Хоутън за SETimes. 
						Някои експерти, като изпълнителният директор на Института за балканска политика Себ Бютючи, казват, че не може да се очаква от ЮЛЕКС да запълва вакуума, създаден от слабия институционален контрол. 
						 "Правомощията на ЮЛЕКС са ограничени, предвид на факта, че тя разполага с малък брой прокурори и съдии за борба с организираната престъпност и корупцията," каза Бютючи.

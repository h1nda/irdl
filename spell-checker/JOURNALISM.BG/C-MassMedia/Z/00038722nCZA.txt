Сръбски наемници в Либия?
					03/06/2011
					Според съобщения Кадафи привлича чуждестранни бойци – и наемници от европейски държави – във войната срещу собствения си народ.
					(Различни източници – 23/02/11-26/05/11)
 
					 
						
Според анализатори фактът, че Кадафи използва чуждестранни бойци, показва, че той няма подкрепата на либийците. [Ройтерс]
						След избухването на народното въстание срещу повече от 40-годишното управление на либийския лидер Муамар Кадафи в средата на февруари той прибягна до наемането на чуждестранни бойци, най-вече от Африка, за да потуши бунта срещу своята власт. 
						Според Мишел Кутузис, водещ криминалист, чиято регистрирана във Франция консултантска компания провежда проучвания за ЕС и ООН, към силите на полковника са се присъединили и 500 европейски наемници. 
						Въпреки че по-голямата част от тях са от Беларус, Сърбия и Украйна, други са граждани на държави, членки на ЕС, посочва гръцкият анализатор. Според съобщения в медиите и блогери той плаща на наемниците до 2 500 щ.д. на ден. 
						„В либийското общество убийството на хора от собствената племенна група е табу”, обяснява Кутузис, цитиран в статия от 26 април на базирания в Брюксел EUobserver. „Това е една от причините, поради която Кадафи се нуждае от чуждестранни бойци.” 
						Други експерти изтъкват недоверието на либийския лидер към собствения му народ. 
						Предвид военния опит на войниците от бивша Югославия, не е изненадващо, че те са наемани от Кадафи, заяви в началото на април за хърватския всекидневник „Вечерни Лист” Фатима Махмуд, либийска журналистка и член на Преходния национален съвет в Бенгази. 
						Освен сръбски наемници, за които се смята, че участват предимно във въздушни нападения срещу либийските бунтовници, се предполага, че граждани на Босна и Херцеговина (БиХ) и Хърватия участват в сухопътните военни действия наред с африканските наемници, посочи тя. 
						Тя свързва участието на сръбски войници в Либия с добрите отношения между Триполи и Белград по време на войните в бивша Югославия през 90-те години на миналия век. 
						 „След разпадането на Югославия Кадафи застана на страната на Слободан Милошевич и му помагаше по всякакъв начин – най-вече финансово – да остане на власт”, твърди Махмуд в публикуваното на 8 април интервю за „Вечерни Лист“. 
						Според либийската журналистка противоречивите сигнали на сръбското правителство също са фактор. Въпреки че Белград прекрати военното и икономическо сътрудничество с режима на Кадафи през март, критиците смятат, че позицията на правителството остава неясна. 
						Междувременно сръбски националисти изразиха подкрепа за Кадафи, като осъдиха усилията на НАТО да защити либийските граждани. 
						Опозиционната Сръбска радикална партия (СРП), чийто лидер Воислав Шешел е подсъдим за военни престъпления в Трибунала на ООН в Хага, на 9 април организира митинг в Белград в подкрепа на Кадафи. 
						 „Кадафи безусловно има нашата подкрепа и ние категорично смятаме, че принципът на ненамеса във вътрешните работи на една държава трябва да се спазва, както и че гражданите на тази държава трябва да изберат правителство, което е подходящо за тях”, заяви по време на протеста Драган Тодорович, председател на парламентарната група на СРП. 
						В изказване на митинга той направи паралел с въздушната кампания на НАТО за спиране на операцията на сръбските сили срещу етническите албанци в Косово през 1999 г. 
						 „Същата мисия, този път наречена „Зората на Одисей”, сега се повтаря в Либия. Тя показва залеза на цивилизацията и безнаказаността на тези престъпници трябва да спре.” 
						В началото на май няколко интернет новинарски портала цитираха изказване на сръбския външен министър Вук Йеремич, който заяви, че народът на неговата страна „не е безразличен към бомбардирането на Либия”, тъй като е изпитал страданията на цивилното население по време на нападенията на НАТО през 1999 г. 
						„Ето защо ние сме солидарни с либийците”, заяви той.

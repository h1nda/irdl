Според доклад очакваната средна продължителност на живота в страните, членки на ЕС, от Източна Европа е най-ниска
					09/12/2010
					Според констатации в нов доклад България и Румъния са сред страните от ЕС с най-ниска очаквана средна продължителност на живота при раждане.
					(Индипендънт - 09/12/10; EurActiv, Агенция София Нюз, Dnevnik.bg - 08/12/10; ОИСР, Европейска комисия, АФП, Ройтерс, Би Би Си, Си Би Си, Euobserver - 07/12/10) 
 
					 
						
България и Румъния са сред страните от ЕС с най-ниска очаквана средна продължителност на живота при раждане, сочи нов доклад. [Ройтерс]
						Очакваната продължителност на живота при раждане в ЕС се е увеличила от средно 72 години през 1980 г. на 78 години през 2007 г., констатират Европейската комисия (ЕК) и ОИСР в ново изследване, публикувано във вторник (7 декември). 
						Многобройни фактори, като по-ниска смъртност и по-висок жизнен стандарт, подобрен начин на живот, по-добро образование и по-голям достъп до здравни грижи, са допринесли за това, се отбелязва в доклада от 130 страници "Здравето накратко: Европа 2010". 
						Докладът обхваща 27-те страни, членки на блока, кандидатките за членство в ЕС Исландия и Турция, както и Норвегия и Швейцария. 
						За жените бе констатирано, че очакваната продължителност на живота при раждане варира средно от 84,4 години във Франция до 76,4 години в България и Литва, 76,2 години в Румъния и 75,3 години в Турция. При мъжете очакваната продължителност на живота е най-висока в Исландия, 79,5 години, и най-ниска в Литва (65,1), Латвия (65,5) и Естония (67,3). 
						Исхемичната болест на сърцето (ИБС, или инфаркт) и мозъчният инсулт, или удар, продължават да бъдат най-честата причина за смъртните случаи в ЕС и през 2008 г. Заедно те са допринесли за 60 % от всички смъртни случаи от сърдечно-съдови заболявания и са били причина за една четвърт от всички смъртни случаи в блока, гласи докладът. 
						Най-високата смъртност от ИБС както при мъжете, така и при жените, е регистрирана в страните от Централна и Източна Европа, особено в Литва, Латвия, Словакия и Естония. В рамките на блока най-много хора са починали от мозъчен инсулт в България и Румъния. 
						Ракът, втората водеща причина за смъртността в страните от ЕС след сърдечно-съдовите заболявания и ударите, допринася за 26 % от всички смъртни случаи през 2008 г. Според доклада Кипър е бил страната с най-ниска смъртност от ракови заболявания преди две години. 
						 "Смъртността от всички видове ракови заболявания при мъжете и жените е намаляла, макар и слабо, в повечето страни от ЕС от 1994 г. насам, въпреки че спадът им е бил по-скромен в сравнение със сърдечно-съдовите заболявания," се казва в доклада. "Изключение от тази низходяща тенденция правят страните от Централна и Източна Европа (България, Румъния, Латвия, Литва и Полша) и Гърция, където смъртността от ракови заболявания е останала непроменена или се е повишила между 1994 и 2008 г." 
						България, Румъния, Малта и Турция са страните с най-висока бебешка смъртност, която варира от 8,6 случая на 1 000 живородени деца в България до 17,0 случая в Турция, докато Люксембург се класира най-добре с едва 1,8 смъртни случая на 1 000 живородени деца. 
						От всички изследвани страни в Гърция и България са установени най-високите нива на тютюнопушене през 2008 г. 
						Тютюнопушенето, основен рисков фактор за здравето, е все още значително сред по-младото население в блока, предупреждават авторите на доклада. 
						 Друга важна констатация е, че равнището на затлъстяване е нараснало над два пъти за последните две десетилетия. През 2008 г. повече от половината възрастни и едно на седем деца, живеещи в ЕС, са били с наднормено тегло или затлъстели, според ОИСР и ЕК. 
						"Това има сериозни последици за разходите за здравеопазване," предупреждават двете институции.

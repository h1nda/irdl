Резултатите от преброяването на населението в Сърбия са "тревожни"
					24/11/2011
					Рязък спад на населението в Сърбия накара мнозина да призоват за планове за повишаване на раждаемостта в страната.
					От Бояна Милованович за Southeast European Times от Белград -- 24/11/11
 
					 
						
Много семейства отлагат раждането на деца заради икономическата криза. [Никола Барбутов/SETimes]
						Съгласно официалните резултати от преброяването на населението, проведено от 1 до 20 октомври в Сърбия, броят на гражданите е намалял с 377 000 души - или 5 % от населението - за последните девет години. 
						Началникът на сръбското Статистическо бюро Драган Вукмирович представи тези данни на пресконференция на 15 ноември. Според последната статистика броят на гражданите в Сърбия сега възлиза на 7,1 млн., в сравнение със 7,5 млн., регистрирани при преброяването на населението през 2002 г.
						"Спадът на населението е настъпил основно защото смъртността е по-висока от раждаемостта, но също и защото албанците от Южна Сърбия бойкотираха преброяването," каза Вукмирич. 
						Според него Белградска област е единствената в страната, където е регистриран прираст на броя на гражданите - с около 63 000. В 85 % от сръбските общини броят на гражданите е намалял с 10 % или повече. Най-засегната е Община Църна Трава - нейното население е намаляло с 35,2 % от 2002 г. насам. 
						Повишаване на броя на гражданите е регистрирано в 22 общини, докато в 146 общини населението е намаляло. Броят на населените места без жители, в сравнение с преброяването на населението през 2002 г., е нараснал от седем на девет. 
						Броят на населените места с население, по-малко от 100 души, се е повишил от 707 на 975. Общият брой на сръбските граждани, живеещи в чужбина, е малко над 294 000. 
						Сръбският президент Борис Тадич изрази загриженост от резултатите. 
						"Трябва да направим много повече за промяната на ценностната система и развиването на готовност за раждане на деца. Ако имаме с 200 000 или 300 000 граждани по-малко на всеки десет години, няма да имаме нищо, с което да развиваме обществото, и няма да има на кого да оставим това общество," каза Тадич за медиите. 
						Той отбеляза, че сегашната икономическа криза вероятно е допринесла за решенията на хората относно раждането на деца, но ги призова да погледнат отвъд нея - към бъдещето. 
						
Сръбското население е намаляло с 5 % от 2002 г. насам. [Никола Барбутов/SETimes]
						"Това е глобален проблем, но трябва да се захванем с решаването му. Някои страни са се справили, като Франция, но Сърбия е една от страните, които не са решили този проблем. Това може да е тревога с код "червено" за целия ни регион," каза Тадич. 
						Съветникът от министерството на труда и социалната политика Любомир Пеякович каза за SETimes, че данните са много тревожни и изискват реакция от държавата. Той изтъкна, че еднократните финансови помощи, давани на родителите при раждането на дете, не са достатъчни за повишаване на раждаемостта. 
						"Необходими са дългосрочни мерки и създаване на цялостно по-добра среда за родителите. Гражданите се нуждаят от сигурност, прилично здравеопазване и възможно най-евтино образование," каза Пеякович. 
						Той подчерта, че бедността е една от причините за спада на раждаемостта в Сърбия, и подчерта, че повече от 140 000 деца живеят в бедни семейства. 
						"Ако искаме добра политика за населението, не трябва да позволяваме такова явление," каза съветникът. 
						Лиляна Новакович, на 34 г., няма деца и смята, че в Сърбия е трудно да се планира каквото и да било, особено семейство. 
						"Най-лошото е, че моментът никога не е подходящ. Винаги чакаме идеалния момент в живота си - апартамент, редовна работа," каза Новакович за SETimes. Според нея обаче, да се очаква идеалната финансова ситуация за раждане на деца, също не е идеално решение на проблема. 
						"Може би за всички нас би било добро послание, ако кажем, че щом има достатъчно пари за двама, ще има достатъчно и за бебето," каза тя. 
						Министърът на младежта и спорта Снежана Самарджич-Маркович каза за SETimes, че резултатите от преброяването на населението са потискащи. 
						"Няма смисъл да оплакваме резултатите. Трябва да се вземат ясни мерки за предлагане на равен шанс на всички," каза министърът. Според нея все по-голям брой млади хора напускат родните си градове и села и дори заминават в чужбина в търсене на по-добър живот. 
						Нейното министерство, продължи тя, "е предоставило през последните три години, стипендии на повече от 6 500 талантливи млади хора с цел задържането им в страната след дипломиране". 
						Игор Миладинович, на 35 г., е белградски икономист с деца на 5 и на 7 години. Той каза, че успява да набави всичко, от което се нуждае семейството му, но че е много трудно. 
						"Разбирам защо младите семейства в Сърбия се замислят сериозно, преди да имат деца. Много е трудно за един родител да каже на детето си, че няма достатъчно пари да му купи тази нова играчка, която то иска толкова много," каза Миладинович за SETimes.

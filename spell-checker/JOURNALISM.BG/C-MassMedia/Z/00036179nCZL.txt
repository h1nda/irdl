Румънският премиер Бок номинира нов министър на вътрешните работи 
					28/09/2010
					 
						БУКУРЕЩ, Румъния -- В понеделник (27 септември) министър-председателят Емил Бок представи на президента Траян Бъсеску предложение да бъде заменен Василе Блага като вътрешен министър. Номинираният е Траян Игас, доверено лице на Бъсеску и председател на парламентарната група на управляващата Либералдемократическа партия в Сената. По съществуващата процедура е необходимо само одобрението на президента, тъй като парламентът не гласува за нови министри. Блага подаде оставка в понеделник след протеста в петък на около 6 000 полицейски служители. Демонстрацията накара Бъсеску и министър-председателя Емил Бок да поискат от вътрешното министерство да изтегли полицаите. Коментирайки решението си да подаде оставка, Блага заяви, че протестът го е унижил. 
						Междувременно лидерите на полицейския профсъюз съобщиха в понеделник, че планират да проведат улични протести от 7 октомври, докато президентът и министър-председателят не подадат оставка. Марин Груя, председател на полицейския профсъюз, каза на пресконференция, че спонтанният протест на полицаите миналата седмица не е бил незаконен, тъй като кметът на Букурещ го е разрешил, и че той е нямал за цел да доведе до оставката на Блага. (Медиафакс, Финанчиарул, Hotnews.ro, Би Би Си - 27/09/10)

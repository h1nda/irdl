Независимо Косово стана на две години 
					18/02/2010
					На втората годишнина от независимостта националният флаг на Косово се вее редом със знамената на страните, които са признали републиката.
					От Блерта Фоничи-Кабаши за Southeast European Times от Прищина – 18/02/10
 
					 
						
Знамена се веят в Прищина. [Лаура Хасани/SETimes]
						В сряда (17 февруари) в цяло Косово гражданите празнуваха с паради и речи втората година на независимостта си от Сърбия. Столицата Прищина бе изпълнена с тълпи от хора, развяващи синьо-жълтия национален флаг. Проведоха се също спортни прояви и концерт на централния площад "Майка Тереза". 
						"Косово е нашата държава и трябва да работим за стабилността и просперитета на тази държава," каза Маджун Келменди, жител на Прищина, излязъл да празнува. Келменди каза за Southeast European Times, че да си гражданин на Косово, означава да работиш за благото на страната. 
						"Косово е постигнало голям напредък," каза Келменди. "Но, разбира се, не можем да спрем дотук" 
						Съпругата на Келменди, Магбуле, е оптимистично настроена. Със знаменца на Косово и Албания в ръка тя каза: "Много съм щастлива днес... Сигурна съм, че на следващите ни рождени дни ще сме постигнали още по-голям напредък." 
						"Аз съм гражданка на Косово, но моята националност е албанска," каза Магбуле, обяснявайки, че също като нея мнозинството от косовските граждани са албанци. 
						И все пак, 24 месеца след обявяването на независимостта си от Сърбия, националната идентичност на Косово продължава да бъде деликатна тема. 
						"Мисля, че трябва да имаме собствена [неповторима] идентичност," каза Яшар Морина, учител от Прищина. "Ако в бъдеще участваме на Олимпийски игри или в [международни] футболни мачове, трябва да носим синьото си знаме." 
						Що се отнася до икономиката на Косово две години след независимостта, мнозина са разочаровани. "За мен ситуацията е същата като преди войната," каза пенсионерът Рушит Келменди. "Нямам пари, а животът е толкова труден. Но се надявам, че един ден ще бъде по-добре." 
						Сърбите в Косово виждат нещата по-различно. Драгана Тодорович иска да види Косово отново под контрола на Сърбия. "Живеехме много добре преди войната, а и албанците, разбира се, бяха по-добре, отколкото са сега," каза тя. 
						Мира Лепич обаче, също сръбкиня, каза, че е време да се приеме сегашната ситуация и да се постигне пълна интеграция. "Ние сме граждани на Косово и би трябвало да работим за просперитета си," каза тя. 
						В реч по случай годишнината премиерът Хашим Тачи каза, че всеки гражданин и семейство в Косово би трябвало да празнуват с голяма гордост, отбелязвайки "ценностите и уважението към миналото, постоянство в днешната работа и поглед към бъдещето". 
						Председателят на парламента Якуп Красничи каза, че Косово прави големи крачки към укрепване на съдебната си система и равенството на всички граждани, като същевременно работи за подобряване на икономиката и международните отношения. 
						Страни от цял свят, включително Съединените щати, поздравиха Косово по случай годишнината. 
						"Това е повод за честване на развитието на Косово като отворена, единна и плуралистична република и неговия ангажимент да изпълни обещанието си за демокрация за целия народ," каза държавният секретар Хилари Клинтън.

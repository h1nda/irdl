Представител на ЕП призова албанската опозиция да спре бойкота
					15/02/2010
					 
						ТИРАНА, Албания -- В неделя заместник-председателят на Европейския парламент (ЕП) Роберта Анджелили призова опозиционната Социалистическа партия (СП) да прекрати своя бойкот на парламента и да започне сътрудничество с правителството. Депутатите от СП бойкотират работата на парламента от септември насам, настоявайки, че няма да се завърнат, докато не бъде извършено щателно разследване на общите избори от юни 2009 г., които според тях са били манипулирани. Анджелили каза, че ЕП е приел резолюция, признаваща напредъка на Албания в усилията за подобряване на изборния процес чрез законодателни и административни реформи. По-нататък тя отбеляза, че международните наблюдатели по време на гласуването през юни 2009 г. не са докладвали за никакви нередности в изборния процес. Това изявление идва само часове след първата среща между лидера на СП Еди Рама и министър-председателя Сали Бериша в кабинета на президента Бамир Топи. (НОА , Телеграфи, Шекули, Топ Ченъл - 14/02/10)

Косовската полиция поема контрола над моста в Митровица
					07/06/2005
					 
						ПРИЩИНА, Косово, Сърбия и Черна гора -- Косовската полиция пое в понеделник (6 юни) контрола над моста, разделящ кварталите на етническите албанци и сърби в Митровица. Френските военнослужещи от КФОР се изтеглиха от моста, отстъпвайки място на 30-членния етнически смесен взвод. Властите възнамеряват отново да отворят моста за движение, отначало за два часа дневно, а след юли за постоянно. Според официални представители на ООН, цитирани от международните медии, този ход отразява сериозното подобрение на обстановката в региона.
						Други новини: Заместник генералният секретар на ООН Луиз Фрешет заяви по време на посещение в Прищина в понеделник, че процесът по определяне на бъдещето на Косово би могъл да започне едва след завършването на международния преглед на напредъка на провинцията в изпълнението на международните стандарти за демокрация. Прегледът ще бъде проведен това лято. Фрешет се срещна с косовския президент Ибрахим Ругова и с премиера Байрам Косуми. (Политика - 07/06/05; Ройтерс, КосоваЛайв, AП, Танюг - 06/06/05)

Бивш албански министър на отбраната съди главния прокурор
					24/03/2009
					 
						ТИРАНА, Албания -- Адвокатите на бившия министър на отбраната Фатмир Медиу са завели дело срещу главния прокурор Ина Рама за разкриване на информация от разследването на смъртоносните взривове миналата година в Гердец, съобщиха медиите в понеделник (23 март). Медиу е сред 28-те държавни служители, обвинени във връзка с експлозиите от март 2008 г. в склад за боеприпаси, при които бяха убити 26 и ранени почти 300 души. Медиу е завел дело и срещу Сокол Стояни, водещ прокурор по делото "Гердец", като го обвинява в разкриване на факти, докато се е водело разследването. 
						Други новини -- Медиите съобщиха в понеделник (23 март), че членството на Албания в НАТО ще й струва милиони евро за модернизиране на военните й сили и обучение на персонала. Министерството на отбраната планира да закупи два хеликоптера на стойност близо 8 милиона евро. Албания ще изхарчи други 5,8 милиона евро за кораби и друго оборудване за патрулиране по крайбрежието. Очаква се страната да стане членка на НАТО след две седмици. (Топ Ченъл, Шекули, Клан, Нюз 24, Топ Нюз, ТВШ, АТШ - 23/03/09)

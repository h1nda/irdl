Разнообразяването на енергийните източници е изключително важно за региона, твърдят лидери
					15/05/2007
					Страните от ЮИЕ трябва да намерят начини да намалят зависимостта си от вносния петрол и да компенсират закриването на атомните реактори в България, бяха единодушни участниците в среща на върха миналия месец.
					От Марина Стояновска за Southeast European Times от Скопие - 15/05/07
 
					 
						
Лидери от ЮИЕ присъстваха на регионална среща на върха в Охрид, Македония. [Гети Имиджис] 
						Осигуряването на достатъчно енергия за удовлетворяване на нарастващото потребление е основен проблем за Балканите и лидерите от региона се договориха за обща стратегия за преодоляването му. На среща миналия месец в Охрид лидери от седем страни от Югоизточна европа (ЮИЕ) съставиха план, насочен към стабилизиране на ситуацията в енергетиката и прекратяване на честите случаи на недостиг на електроенергия, и заявиха, че за влизането му в действие ще са необходими 30 милиарда евро. 
						В срещата участваха президентите на Албания, Хърватия, Македония, Черна гора и Сърбия, както и вицепрезидентът на България и председателят на тристранното председателство на Босна и Херцеговина. 
						Модернизирането на съществуващите мощности и изграждането на нови е основна стъпка, бяха единодушни лидерите. Ударение трябва да бъде поставено върху газификацията, тъй като понастоящем регионът внася до 80 % от потребявания нефт, заявиха те в декларация, публикувана в края на срещата на високо равнище. 
						Македонският президент Бранко Цървенковски каза, че страната му има желание да участва в строителството на нов енергоизточник в друга страна, който да замени двата неотдавна закрити реактора в АЕЦ "Козлодуй" в България. 
						Други приоритети, каза Цървенковски, включват по-доброто оползотворяване на хидроенергийния потенциал, увеличаване на доставките по нефто- и газопроводите и по системите за пренос на електроенергия, както и откриването на начини за използване на лигнитните въглища в Косово за нуждите на македонската ТЕЦ в Битоля. 
						Българският вицепрезидент Ангел Марин каза, че доставянето на енергия в региона се е усложнило след затварянето на реакторите в Козлодуй. Сръбският президент Тадич междувременно призова за изграждане на три газопровода в Сърбия, съответно към Румъния, България и Унгария. Той обяви също така построяването на голямо депо за газ във Войводина. 
						"Регионът страда от недостиг на финансови ресурси, а чрез по-добро регионално сътрудничество ще създадем условия за по-големи външни инвестиции," каза хърватският президент Стипе Месич. Той добави, че неговата страна се надява да се превърне във енергиен възел на Балканите. 
						"Хърватия измина дълъг път, докато работи по паневропейския нефтопровод и по свързани с енергетиката проблеми в Италия," каза той. 
						Въпреки споразумението за енергийна стратегия срещата в Охрид бе донякъде помрачена от въпроса за статута на Косово. Сръбският президент Тадич и албанският президент Алфред Мойсиу спориха по време на пресконференция, като Мойсиу атакува Белград, че се опитва да забави уреждането на статута, а Тадич отвърна, че Сърбия има право да защитава своя суверенитет. 
						Другите лидери се съгласиха, че проблемът е голяма пречка на фона на иначе подобрените отношения. 
						"Сътрудничеството с всички страни в региона е повече или по-малко добро, единственото бреме върху региона е темпото на определяне на статута на Косово," каза Месич.

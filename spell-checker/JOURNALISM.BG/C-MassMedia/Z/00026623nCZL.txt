Сърби в Хърватия настояват за по-широко интегриране в обществото
					01/06/2008
					 
						ЗАГРЕБ, Хърватия -- Около 1700 представители на сръбското малцинство в Хърватия поискаха в събота (31 май) по-широко интегриране в обществото. "Това е повод за нас да се съберем след много години, убедени, че можем да положим ново начало", заяви пред делегатите на среща в Загреб Милорад Пуповац, представител на сръбското етническо малцинство. "Ние не се събираме, за да създаваме паралелни структури, нито целим да се делим от общество, което приемаме", каза Пуповац. Делегатите одобриха декларация, в която заклеймяват дискриминацията срещу сърбите в институциите и държавните служби. В нея също се настоява за повече усилия за завръщане на сръбските бежанци по домовете им в Хърватия. Срещата бе проведена след неотдавнашните протести в Хърватия във връзка с изявление на сръбския външен министър Вук Йеремич, който обвини Хърватия в геноцид срещу сърбите по време на военната операция "Буря" през 1995 г. Хърватия отхвърли това твърдение. (БГНЕС, AФП, ХРТ, ХИНА, Вечерни Лист - 31/05/08)

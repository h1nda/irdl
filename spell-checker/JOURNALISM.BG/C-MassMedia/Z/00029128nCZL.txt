Кипър ще даде под съд Турция във връзка с признанието на актьор
					28/01/2009
					 
						НИКОЗИЯ, Кипър -- Президентът Деметрис Христофиас и главният прокурор Петрос Клеридес се срещнаха във вторник (27 януари) и решиха да заведат дело в Европейския съд за правата на човека, след като турски актьор заяви, че е убил десет души по време на турската военна операция в Кипър през 1974 г. Говорителят на правителството Стефанос Стефану каза, че Никозия ще повдигне въпроса и пред Комитета на министрите към Съвета на Европа. Миналата седмица актьорът Атила Олгач, който е служил през 1974 г. в Кипър, каза в телевизионно шоу, излъчвано в Турция, че хладнокръвно е застрелял и убил 19-годишен военнопленник и след това други девет кипърски гърци. По-късно той оттегли изявлението си, като каза, че го е направил, за да привлече вниманието към жестокостта на войната. Стефану заяви, че Кипър възнамерява да принуди Турция да помогне за изясняването на съдбата на около 1 500 души, изчезнали по време на турската инвазия.
						Други новини -- Христофиас и кипърският турски лидер Мехмет Али Талят се срещнаха в сряда за своя 17-и кръг от преките преговори за обединение. Очаква се те да започнат обсъждането на въпроса за собствеността, един от най-трудните проблеми. (Ватан, Йени Шафак, Хюриет - 28/01/09; Си Ен Ей, НЕТ, АНА-МПА, Ройтерс, АП, АФП, Синхуа - 27/01/09)

Премиерите на Македония и Гърция обсъдиха спора за името 
					27/04/2010
					 
						СКОПИЕ, Македония -- Министър-председателят Никола Груевски и гръцкият му колега Георгиос Папандреу говориха по телефона в понеделник (26 април), при което и двамата заявиха, че желаят да бъде намерено решение на отдавнашния спор за името възможно най-скоро. Според съобщение за пресата, публикувано от македонското правителство, и двамата са изразили готовност за провеждането на преки срещи в близко бъдеще. Груевски обаче е казал на Папандреу, че няма да присъства на конференцията, организирана от „Икономист” след месец в Атина. 
						Междувременно в понеделник специалният пратеник на ЕС в Македония Ерван Фуере призова Скопие и Атина да използват времето до следващото заседание на Европейския съвет през юни, за да намерят решение на спора за името. 
						Представители на управляващата в Македония ВМРО-ДПМНЕ казаха в понеделник (26 април), че се очаква посредникът на ООН Матю Нимиц да излезе с нов пакет от идеи за решаване на проблема. Те добавиха, че ако предложението е приемливо, то ще бъде подложено на всенароден референдум. През уикенда Груевски каза, че ако наименованието „Република Северна Македония” официално бъде предложено като име, което да се използва в международните отношения, той ще гласува против него на референдума. (A1, Макфакс, МИА, Сител, Алсат - 26/04/10)

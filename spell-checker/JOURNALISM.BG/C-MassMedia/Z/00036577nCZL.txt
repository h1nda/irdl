Албания конфискува имущество на терористи и босове на мафията 
					02/11/2010
					 
						ТИРАНА, Албания -- Имущество и банкови сметки на заподозрени терористи и босове на мафията, действащи в Албания, са били запорирани от полицията след съдебни заповеди, подкрепени от министерството на финансите. Общата стойност на имуществото, конфискувано от 2008 г. насам, е около 22 милиона евро, съобщиха местните медии в понеделник (1 ноември). Някои от собствениците са в черните списъци на ООН и Съединените щати. Останалите са обвинени в участие в престъпни банди или са били осъдени за контрабанда и други престъпления. 
						Други новини от понеделник -- Апелативният съд в Тирана потвърди екстрадирането на бившия служител на албанското правителство Алмир Рапо в Съединените щати, за да бъде изправен пред съд по обвинения в убийство, отвличане и рекет. Съдиите потвърдиха решението на съда от по-долна инстанция, като отхвърлиха аргументите на защитата на Рапо, че той може да бъде осъден на смърт, ако бъде признат за виновен от съда в САЩ. Рапо, на 28 г., беше арестуван през юли въз основа на искане от властите във Вашингтон. (Шекули, Вижън +, Нюз 24 - 02/11/10; АП, Balkanweb - 01/11/10)

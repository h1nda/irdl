ЕС постигна съгласие за провеждане на "стрес тестове" на ядрените съоръжения в блока
					16/03/2011
					След бедствието в Япония 143-те ядрени реактора, които работят в ЕС, ще бъдат подложени на стрес тестове.
					(EurActiv, Euroalert.net, София ехо, Информационна агенция Фокус - 16/03/11; Euobserver, Дойче Веле, Юръпиън Войс, РСЕ/РС, Гласът на Америка, Агенция София нюз, Dnevnik.bg, Медиапул, Европейски парламент - 15/03/11)
 
					 
						
Всички атомни инсталации в държавите от ЕС трябва да бъдат тествани, заяви във вторник (15 март) еврокомисарят по енергетиката. [Ройтерс]
						Министрите на енергетиката от ЕС, представители на регулаторните органи за атомна енергия и на промишлеността постигнаха съгласие във вторник (15 март) всички ядрени реактори, които в момента функционират на територията на 27-членния блок, да бъдат подложени на пълни проверки за безопасност. 
						Решението беше обявено след извънредна среща в Брюксел, свикана от еврокомисаря по енергетиката Гюнтер Йотингер след петъчното земетресение с магнитуд 9,0 и последвалото цунами в Япония. По-късно в атомната електроцентрала „Фукушима Дайичи“, на около 250 км североизточно от Токио, станаха поредица от инциденти, които породиха опасения за ново бедствие, равняващо се по мащаб на експлозията в атомната електроцентрала в Чернобил през април 1986 г. 
						 В изказване след разговорите германският комисар обясни, че съгласно правото на ЕС стрес тестовете могат да се проведат само на доброволна основа, но повечето от 14-те държави членки с ядрени реактори на своята територия са посочили, че ще се присъединят към инициативата. Русия, Швейцария и Турция, които не са членки на ЕС, също бяха приканени да вземат участие в проверката. 
						 „Искаме да организираме поредица от тестове, много подробни тестове, в целия Европейски съюз”, е заявил Йотингер във вторник, цитиран от брюкселския новинарски портал EUobserver. „Искаме също така да се проведат тестове в държавите партньорки, нашите съседи.” 
						Според Европейското ядрено дружество (ЕЯД) към януари 2011 г. в Съюза има 143 действащи ядрени реактора, като 58 от тях, или около 40 %, се намират във Франция. Обединеното кралство е следващо с 19, но по общ нетен капацитет се нарежда след Германия, която тази седмица взе решение да изключи седем от всичките 17 реактора на територията на страната. Според уебсайта на ЕЯД освен съществуващите съоръжения, в началото на тази година са били в процес на изграждане още шест ядрени реактора – по два в България и Словакия, един във Финландия и един във Франция. 
						Турция сключи договор за строителство на атомна електроцентрала с руската агенция „Росатом”, в Швейцария вече функционират пет централи, а Русия изгражда още 11 освен настоящите 32 АЕЦ. 
						Йотингер, който по-късно във вторник говори пред комисията по енергетика на Европейския парламент (ЕП), заяви пред депутатите, че до юни Европейската комисия (ЕК) ще подготви критериите за оценка за стрес тестове. Целта на проверката, която трябва да завърши до края на годината, ще бъде да се провери устойчивостта на ядрените съоръжения на земетресения, цунами и терористични нападения. 
						Той обърна специално внимание на строящата се 2 000-мегаватова АЕЦ „Белене” в България, като заяви, че проектът трябва да бъде преразгледан в светлината на техническите и геоложките рискове за безопасността. 
						„Всички ние сме засегнати от ситуацията в Япония”, е заявил комисарят, цитиран в изявление на ЕП.

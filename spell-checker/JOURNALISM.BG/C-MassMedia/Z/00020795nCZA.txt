Щабът на ЮНМИК в Прищина бе нападнат от демонстранти 
					29/11/2006
					Хиляди протестиращи привърженици на независимостта се събраха на митинг в Прищина във вторник. Полицията на ООН и местните сили за сигурност прибягнаха до сълзотворен газ, за да разпръснат демонстрантите след изблиците на насилие.
					(Ройтерс, АП, Стратфор, БиБиСи, АКИ, ДПА, РСЕ/РС, ЮПИ, Макфакс - 28/11/06; AП - 27/11/06)
 
					 
						
Хиляди протестиращи етнически албанци се събраха пред квартирата на ООН в Прищина във вторник (28 ноември). [Африм Хайрулаху]
						Полицията на ООН и местните сили за сигурност използваха сълзотворен газ във вторник (28 ноември), за да разпръснат хилядите протестиращи косовски албанци, след като митингът, проведен от група, подкрепяща независимостта, прерасна в насилие. 
						Демонстрантите разбиха прозорците на парламента на провинцията и опустошиха възлови сгради в Прищина, включително и щаба на ЮНМИК. 
						Според съобщенията близо 5 000 души са участвали в митинга, организиран от движението за независимост "Ветевендосе" ("Самоопределение"). То поддържа тезата, че вместо да участва в организираните от ООН преговори за бъдещето на Косово, провинцията просто трябва да гласува за собствената си независимост. 
						"Прищина е средище и източник на всички злини, които сполетяват Косово," цитира "Ройтерс" думите на бившия студентски лидер Албин Курти, който оглави протеста във вторник. 
						Неговата група организира подобна демонстрация, когато специалният пратеник на генералния секретар на ООН Кофи Анан за процеса по определяне на статута на Косово, Марти Ахтисаари, пристигна на опознавателна обиколка преди около 11 месеца, преди началото на преките преговори с Белград. 
						"Ние смятаме, че на Косово не му липсва статут, но на народа на Косово му липсва свобода и това е свободата на самоопределение," заяви Курти пред информационната агенция АП. 
						Протестът във вторник се проведе ден, след като ЮНМИК, позовавайки се на "достоверни заплахи", обяви повишаване на мерките за сигурност в цялата провинция. Без да уточнява естеството на заплахите, изявлението на ЮНМИК предупреди, че нападения срещу персонал или собственост на ООН в такъв решителен етап от преговорите биха били "деструктивни и контрапродуктивни". 
						Въпреки обещанията да приключи процеса по определяне на статута до края на годината, международната общност реши в последните седмици да отложи решението за след общите избори в Сърбия, насрочени за 21 януари. 
						Очакванията са, че Ахтисаари ще представи своето предложение за решение относно "окончателния статут" до февруари, след което Съветът за сигурност на ООН ще излезе с резолюция по въпроса. 
						Макар че бившият финландски президент не е разкрил съдържанието на своето предложение, дипломатически източници посочиха, че на Косово вероятно ще се даде някаква форма на независимост под наблюдението на ЕС. 
						"Съществува реална опасност от избухване на ново насилие в Косово," цитира репортаж на АП от вторник предупреждението на Тим Джуда, експерт по Балканите. "Ако има закъснение или ако резолюцията е неясна, (косовските) албански хардлайнери ще започнат да губят търпение." 
						Междувременно генералният секретар на НАТО Яп де Хоп Схефер подчерта във вторник, че Алиансът е готов да предотврати повторение на насилието в Косово. 
						"Мога да уверя всеки, който иска да развали нещата, че ... КФОР е там, за да предотврати каквото и да било," каза той след началото на двудневната среща на върха на НАТО в Рига.

Наука и технологии: Сараево е домакин на семинар по биометрични данни
					12/07/2010
					Регионални представители участваха в семинар по високи технологии в Сараево. Още новини от областта на науката: Сърбия и Албания подписаха меморандум за разбирателство; български студенти откриха нов астероид.
					 
						
В Сараево се проведе семинар по биометрични идентификатори. [Гети Имиджис]
						Регионален семинар във връзка с въвеждането на биометрични идентификатори в процеса на приемане и обработка на заявления за визи се проведе в четвъртък (8 юли) в Сараево. Целта на проявата бе да се засили регионалното сътрудничество, да се хармонизират процедурите за издаване на визи и да се обсъди съгласуването на визовите системи с регламентите на ЕС. Семинарът привлече представители на Албания, Босна и Херцеговина, Черна гора, Хърватия, Македония, Сърбия и длъжностни лица от Европейската комисия. 
						*** 
						
						Сръбският министър на здравеопазването Томица Милосавлевич и неговият колега от Албания Петрит Васили подписаха във вторник (6 юли) в Белград меморандум за разбирателство, който предвижда сътрудничество между двете министерства. По време на визитата си Васили посети фармацевтичната компания „Галеника“, която планира да открие офис в Албания и да регистрира 43 лекарства за продажба на албанския пазар. 
						*** 
						
						Български студенти откриха нов астероид в орбитата на Земята. Откритието беше потвърдено във вторник (6 юли) от Националната астрономическа обсерватория. Веселка Радева, ръководител на екипа, работещ по проекта, съобщи, че астероидът е бил наречен 2010 МR4. 
						 *** 
						
						Румънският всекидневник „ПроСпорт“ ще бъде първият спортен вестник в Европа и третото печатно медийно издание на континента, което ще се предлага в 3D формат. Читателите ще получават триизмерни очила, с които да разглеждат снимки, реклами и дори някои от текстовете. Засега само два други вестника в Европа са въвели новата технология – британският таблоид „Сън“ и белгийският вестник „Дерниер Йор“. 
						
						(Различни източници – 05/07/10-12/07/10)

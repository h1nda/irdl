Хърватия бе домакин на мащабни учения на НАТО
					19/11/2007
					Ученията "Ноубъл Мидас 2007" се проведоха през октомври в Хърватия и неофициално бяха главният тест пред окончателното решение за членството на Хърватия в НАТО преди срещата на върха в Букурещ.
					Текст и снимки от Антонио Пърленда за Southeast European Times в Сплит и Задар -- 11/19/07
 
					 
						
В ученията участваха 60 самолета, 40 кораба и шест подводници
						В една балканска страна, наречена Страна на кленовете, граничеща с Адриатическо море, една политическа партия се опитва да създаде нова, независима държава. Правителството настоява за помощ от ООН във формата на мироопазващи сили. Сигурността на етническите и политическите малцинства е застрашана, както и запасите от химически оръжия и стратегическите запаси от газ и нефт. 
						Този сценарий, създаден от стратезите на НАТО, бе отправната точка за най-мащабните военни учения на Алианса тази година. Под кодовото название "Ноубъл Мидас 2007" те се проведоха от 1 до 12 октомври и имаха за цел да подготвят нова ротация на Силите за реагиране на НАТО (СРН). Ученията също бяха нещо като тест за Хърватия, която се надява да получи покана за членство в Алианса на срещата на върха през април 2008 г. в Букурещ. Като страна-домакин Хърватия използва ученията, за да се адаптира още повече към стандартите на НАТО на всички равнища и да подготви собствените си военни части за интеграция в СРН. 
						Политически и военен инструмент на Алианса за кризисни операции по света, СРН израсна главно от опита си в неотавнашните конфликти на Балканите. На срещата на върха на НАТО в Рига през 2006 г. бе обявено, че силите са в пълна оперативна способност с 25 000 войници на страните-членки. От януари 2008 г. СРН ще са поддържали пълна бойна готовност в продължение на шест месеца. Ще бъдат готови за разполагане от пет до 15 дни, ако се наложи. 
						При посещението си на френския боен кораб "Гръм" край Сплит, президентът Стипе Месич изрази задоволството си от участието на Хърватия в ученията. "Всичко, което чух за нашия военен компонент в ученията, е само най-доброто", каза той. 
						В ученията участваха военни от 12 страни-членки на НАТО - България, Франция, Германия, Гърция, Италия, Холандия, Норвегия, Румъния, Испания, Турция, Обединеното кралство и Съединените щати, както и Албания и Хърватия. Участваха и 60 самолета, 40 кораба и шест подводници. Приблизително 8000 войници участваха в ученията, като 2000 от тях участваха пряко в региона. 
						
Хърватски пилот се готви по време на ученията. 
						Ученията се проведоха в международни и хърватски води на Адриатическо море, югоизточната част на хърватския остров Зире, военноморската база "Лора" в Сплит, във военновъздушните бази "Земуник" и "Дувале" в Задар и Сплит, във военния полигон "Еуген Кватерник" в Слуни ,и на полигона "Червена земя" в Книн. Заедно с малки военноморски и наземни специални части, хърватските военновъздушни сили отклониха четири изтребители МИГ-21, четири тренировъчни самолета и няколко транспорти хеликоптера. 
						Хърватският министър на отбраната Берислав Рончевич подчерта, че всички равнища на управление са участвали в организирането на ученията. Общите разходи възлизат на около 1 милион евро, като 80 % от тях са покрити чрез т.н. "Варшавска инициатива" на НАТО. 
						"Не само въоръжените сили ще се присъединят към НАТО, а цялата държава", каза той. "НАТО смята Хърватия за партньор и за съюзник. Хърватски компании са подписали различни бизнес контракти с военните от НАТО на обща стойност от повече от 1,5 милиона евро. Ученията наистина са проверка на нашите организационни умения, но също и тест за интероперабилността на въоръженити сили на Хърватия и съвместимостта им с въоръжените сили на страните от НАТО." 
						Началникът на оперативния отдел на военновъздушното командване на Хърватия полковник Дражен Шкури бе много доволен от участието на Хърватия в силите, които бяха срещу СРН в ученията, нападаха кораби и осуетяваха операции на НАТО. Хърватските военни пилоти бяха запознати със съюзническите процедури от предишни двустранни учения. Но този път, те участваха в мисии въздух-земя, докато въздушните контрольори на НАТО насочваха самолетите от земята. Въздушните прихващания на групи от два до четири самолета бяха нова мисия за хърватските военни пилоти. 
						"Доволни сме от нашите резултати, особено от новия опит, който може да използваме за бъдещото адаптиране към стандартите на НАТО", заяви Шкури. 
						Командирът от американският военноморски флот Джо Овърстрийт бе офицер за свръзка на НАТО във военновъздушната база "Земуник". Той координира полетите на хърватските военновъздушни сили с общия военновъздушен оперативен център на НАТО в Гърция. "Беше предизвикателство да се съберат заедно десет различни държави и да се координират учения от такъв мащаб. Летяха повече от 60 самолета от около 20 различни посоки от шест страни. От моя гледна точка координацията с Хърватия бе фантастична", каза той.

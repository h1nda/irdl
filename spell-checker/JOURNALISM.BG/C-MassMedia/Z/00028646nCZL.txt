Гръцката опозиция отправи призив за оставка на правителството в обстановка на продължаващи бунтове и безредици
					10/12/2008
					 
						АТИНА, Гърция -- Лидерът на основната опозиционна партия Георгиос Папандреу отправи призив към правителството да подаде оставка и да проведе нови избори, за да се сложи край на периода на улично насилие, чието начало бе поставено от случая с 15-годишния Александрос Григоропулос, застрелян от полицай в събота. Единственото нещо, което може да направи правителството сега за страната, е да си отиде, заяви Папандреу пред парламентарната група на ПАСОК във вторник (9 декември). Очаква се двамата полицаи, подведени под отговорност за смъртта на Григоропулос, да се явят в съда в сряда.
						Министър-председателят Костас Караманлис призова към национално единство срещу насилието, което според него заплашва "обществото и самата демокрация". Той проведе нов кръг от спешни разговори с политически лидери във вторник, въпреки че говорителят на правителството Евангелос Антонарос отрече съобщенията, че кабинетът планира да въведе извънредни мерки, за да възстанови реда.
						Междувременно погребението във вторник следобед на Григоропулос бе помрачено от насилие. Хиляди опечалени се сблъскаха с полицията на гробището в Атина, принуждавайки полицаите да използват сълзотворен газ срещу групите от хвърлящи камъни младежи. Друга вълна на насилие имаше пред основната сграда на парламента. Насилие избухна и в пристанищния град Патрас, където полицейското управление бе обсадено.
						Междувременно в сряда двата най-големи профсъюза започнаха отдавна планираните стачки въпреки призива от страна на Караманлис те да бъдат отложени. Протестите нарушиха редовното протичане на въздушните полети и други видове транспорт. Хиляди се събраха отново пред парламента, за да протестират срещу реформите в пенсионната система и икономическата политика на правителството. Съобщено бе за отделни сблъсъци с полицията там. (АП - 10/12/08; АНА-МПА, ЕРТ, СКАИ, Катимерини, Ройтерс, АФП, АП, Дойче Веле, Евронюз, Скай Нюз, ЮПИ, Си Ен Ен - 09/12/08)

Албанският премиер Бериша предложи нов министър на правосъдието
					16/11/2007
					 
						ТИРАНА, Албания -- След като официално прие оставката на министъра на правосъдието Илир Рушмайли, министър-председателят Сали Бериша предложи в четвъртък (15 ноември) министерството на правосъдието да бъде поето от неговия юридически съветник Енкелед Алибеай. Алибеай, на 34 г., каза, че неговата основна задача ще бъде завършването на реформите в съдебната система. Той трябва да бъде утвърден както от президента Бамир Топи, така и от парламента. Рушмайли напусна поста в сряда поради обвинения в корупция.
						Междувременно агенция "Макфакс" обяви, че албанското правителство е решило да разшири списъка на лицата със забрана да инвестират в Албания поради съмнения във връзки с терористични организации. Добавени са шест нови имена, като с това броят им става 42. (Коха Йоне, Шекули, Шкип - 16/11/07; Balkanweb, Топ-Ченъл, 24-оре, РСЕ, Уебсайт на министър-председателя, Макфакс - 15/11/07)

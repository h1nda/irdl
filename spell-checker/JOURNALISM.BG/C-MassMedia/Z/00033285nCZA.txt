Голямото разделение: Бан насърчава Кипър, но не предлага решение 
					04/02/2010
					Посещението на генералния секретар на ООН предизвика протести, но не доведе до пробиви в тежко движещите се преговори за обединяването на Кипър. 
					От Баръш Йълмаз за Southeast European Times -- 04/02/10
 
					 
						
Генералният секретар на ООН Бан Ки Мун посети турската част на Никозия през пропускателния пункт на улица "Ледра". [Гети Имиджис]
						Посещението на генералния секретар на ООН Бан Ки Мун на разделения остров Кипър завърши в сряда (3 февруари) с призив към кипърските турски и гръцки лидери да ускорят своите мирни преговори. 
						Посещението в крайна сметка се оказа малко повече от символично, предизвиквайки бойкот от страна на кипърските гърци на приема в чест на Бан. Протестиращите бяха подразнени, защото той посети седалището на турското управление в северната част на острова. 
						"Нашите различия остават," каза кипърският турски лидер Мехмет Али Талят след тридневното посещение. 
						Бан добави: "Никой не храни илюзии [че има лесно решение на кипърският проблем]. Никога не е така при мирните преговори. Но е дошло време да се върви напред. Това е процес, който е от народа на Кипър за народа на Кипър." 
						Кипър е разделен по границите между турското и гръцкото население от 1964 г. насам. Талят и колегата му от кипърска гръцка страна - президентът Димитрис Христофиас, водят преки преговори за изглаждане на различията от септември 2008 г. насам. Редица нерешени проблеми обременяват процеса. 
						В общо изявление Талят и Христофиас подчертаха взаимната си решимост да стигнат до споразумение с думите: "През последните три седмици ние работихме... основно по глава "Управление и разпределяне на властта" и постигнахме важен напредък." 
						 Напрежението за постигане на пробив нараства с наближаването на кипърските турски президентски избори през април. Срещу Талят ще се изправи набиращият популярност Дервиш Ероглу. Ако Ероглу спечели, наблюдателите се опасяват, че процесът на обединяване може да излезе от релси. А ако това стане, то може сериозно да навреди на процеса за евроинтеграция на Турция. 
						Тъй като кипърската гръцка администрация вече е член на ЕС, скептиците смятат, че гръцката страна използва преговорите, за да изтръгне от Турция отстъпки в замяна на подкрепа за кандидатурата на Турция за членство в ЕС. 
						Въпреки личното присъствие на Бан и обещанието за напредък - всяка от страните твърди, че сега те са по-близо до решение, отколкото в началото на преговорите, макар че нищо не подсказва това - посещението на ръководителя на ООН предизвика вълна от протести сред кипърците. 
						Бан се срещна с Талят в президентската му канцелария в северната, турска част на острова. Мястото на срещата предизвика протест от страна на кипърските гръцки политически лидери, а тяхното правителство изрази своето неодобрение. 
						Четирите кипърски гръцки политически партии изразиха възмущението си и бойкотираха приема в чест на Бан в хотел "Ледра Палас". Реакцията им бе осъдена в медиите като "излишна демонстрация на недоверие, която опровергава уверенията на Бан, че "сега е време за решаването на кипърския въпрос", писа в редакционна статия "Сайпръс Мейл". 
						Турският журналист Юсуф Канлъ посочи бойкота като причина за песимизъм. 
						"Именно този манталитет на кипърското гръцко управление и политически елит бяха пречката за уреждане на въпроса през последните 45 години," писа Канлъ в "Хюриет Дейли Нюз". 
						Либералният учен и журналист Менсур Акгюн, който отдавна критикува липсата на готовност на Турция да работи за решаването на Кипърския въпрос, вече не вижда никакви перспективи. 
						"Няма какво да се самозалъгваме. Няма и един [знак за] напредък в мирните преговори за Кипър," писа той в либералния всекидневник "Реферанс". Докато кипърските гърци смятат, че държат в залог напредъка на Турция към ЕС, е невъзможно да се постигне справедливо решение за Кипър."

Виртуална болница” се стреми да развие телемедицината на Балканите 
					19/02/2009
					С помощта на технологията на електронните комуникации дори и отдалечени райони могат да имат достъп до специализирани услуги.
					(Различни източници)
 
					 
						
Телемедицината свързва лекари, оказващи първична медицинска помощ, доставчици, специалисти и пациенти. [EС]
						С бързия ръст на електронните медии професионалните медици могат да предоставят все по-голяма здравна информация и услуги от разстояние. Телемедицината, както се нарича този нов феномен, бе основната тема на семинар, проведен на 6 и 7 февруари в Скопие. 
						Събитието, организирано от фондацията "Международна виртуална е-болница” (МВеБ) в сътрудничество с македонското здравно министерство, събра на едно място експерти от областта за обсъждане на съвременните технологии и приложения. 
						В продължение на два дни бяха разглеждани начините за използване на телемедицината при бедствия и извънредни ситуации, в конфликтни райони и места, където се водят военни действия, както и в ежедневни ситуации.
						Освен това организаторите представиха нова електронна библиотека, която ще даде възможност на македонските лекари да използват е-библиотеките на най-известните университети в Европа и Съединените щати. 
						Здравният министър Буяр Османи откри проявата, като направи за участниците преглед на технологическия напредък в здравния сектор на Македония. Технологията играе основна роля в процеса на реформи, каза той. 
						Телемедицината процъфтя през последните години, предоставяйки нови начини за свързване на лекари и специалисти с техните пациенти. Мнозина я разглеждат като особено ценна в селски, по-бедни или слабонаселени райони, където в миналото често е имало сериозни пречки и ограничения. 
						Посредством електронните комуникационни системи дори и най-отдалеченото селище може да се радва на виртуална връзка със свръхмодерни съоръжения, пълен набор от медицинска информация и квалифицирани специалисти. 
						МВеБ, известна по-рано като Косовска фондация за медицинско развитие, се стреми да спомогне за възстановяването на медицинската система в Косово и други развиващи се страни чрез въвеждане и прилагане на практика на телемедицина, телездраве и виртуални образователни програми. Тя е със седалище в Анкоридж, Аляска.
						Според нейния уебсайт от създаването си през 2001 г. МВеБ работи за развиването на „финансово достъпен модел в развиващите се страни, който да комбинира телемедицината и виртуалните образователни програми чрез международно сътрудничество”. 
						Председателят на организацията, д-р Рифат Латифи, е зам.-директор на Аризонската програма за телемедицина. Той е спомогнал и за създаването на обменни програми за лекари, медицински сестри и технически професионалисти от Косово, Черна гора, Македония и Албания. 
						"Споделянето на медицински познания и разпространяването им сред възможно най-много хора от разстояние е основната концепция на телемедицината. Пазя тази концепция като свой основен пътепоказател в моята хирургическа академична кариера,” е заявил Латифи, цитиран от "TelehealthNet news”.

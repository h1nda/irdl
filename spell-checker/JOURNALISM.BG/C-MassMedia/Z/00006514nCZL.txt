Сърбия съобщава за разрешаване на случая с убийството на Джинджич
07/04/2003
 
БЕЛГРАД, Сърбия-Черна гора -- Сръбското правителство съобщи в неделя (6 април), че е разрешило случая с убийството на Зоран Джинджич и е готово да започне процес срещу извършителите. "Повечето от участниците са в затвора и са признали вината си, включително заподозреният в изстрелването на фаталните куршуми [по премиера]," заяви министърът на вътрешните работи Душан Михайлович в интервю за местен телевизионен канал. Той добави, че залавянето на другите заподозрени е въпрос на дни. Междувременно, федералният министър на отбраната Борис Тадич даде висока оценка на съвместните усилия на полицията и армията за арестуването на заподозрените.
Също в неделя, федералният външен министър Горан Свиланович заяви, че правителството е готово да екстрадира двама бивши офицери от службите за сигурност в Хага. Бившият началник на Държавна сигурност Йовица Станишич и неговият заместник Франко Симатович, ръководил сръбските паравоенни части по време на войната в Босна и Херцеговина и Хърватска, бяха арестувани във връзка с убийството на Джинджич. Двамата са посочени в обвинителния акт на Милошевич като "съучастници в престъпни деяния". (Б92, Танюг, БиБиСи, ФоНет - 07/04/03; АП, Ройтерс - 06/04/03)

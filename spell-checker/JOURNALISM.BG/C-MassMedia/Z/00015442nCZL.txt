Според Ашдаун арестуването на Караджич и Младич е решаващо за бъдещето на сръбския народ
					01/08/2005
					 
						САРАЕВО, Босна и Херцеговина (БиХ) -- Върховният представител на международната общност в БиХ, Пади Ашдаун, каза в неделя (31 юли), че арестуването или доброволното предаване на Радован Караджич и Ратко Младич е решаващо за бъдещето на сръбския народ. Задържането на двамата основни обвиняеми повече от всякакви други действия ще отвори нови възможности за сърбите, БиХ и региона, каза Ашдаун. Той определи преструктурирането на полицията в БиХ като кулминация на реформите през последните три години, които са проправили пътя за интеграция на БиХ в евроатлантическите структури. 
						В отделно изявление британският посланик в БиХ Матю Райкрофт повтори, че ако бъде постигнат консенсус по реформата в полицията на БиХ до средата на септември, БиХ има доста добър шанс да започне преговори с ЕС по Споразумение за стабилизация и асоцииране до края на тази година. В интервю за "Независне новине", публикувано в неделя, Райкрофт каза, че очаква партиите в БиХ да постигнат споразумение, особено по спорния въпрос за определянето на границите на полицейските райони. (Фена, РТРС, ПБС БиХ, Независне новине - 31/07/05)

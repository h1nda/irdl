Сърбите започнаха кампания за подкрепа на списание от Косово
					02/05/2012
					След като на списание от Косово бе попречено да участва в Конференцията "Share" в Сърбия поради заплахи от страна на ултранационалисти, участниците в конференцията се мобилизираха, за да демонстрират своята подкрепа.
					От Лили Линч за Southeast European Times в Белград - 02/05/12
 
					 
						
"Косово 2.0" бе принудено да отмени участието си във втората годишна Конференция "Share" в Белград в събота (28 април). [Лили Линч/SETimes]
						 "Косово 2.0", което е списание, издавано на албански, сръбски и английски език, бе принудено да отмени участието си във втората годишна Конференция "Share" в Белград в събота (28 април) поради заплахи от страна на ултранационалистически групи. В отговор на това няколко сръбски организации и участници в конференцията започнаха специална кампания, за да демонстрират подкрепата си за списанието, което се издава в Прищина. 
						Участието на списанието бе отменено след публично изявление на екстремистката групировка "Наши", в което списанието бе заклеймено заради това, че прокламира "наркодържавата Косово" и поддържа "отделянето на независимо Косово от Република Сърбия." 
						В същото изявление "Наши" призоваха сръбското правителство и силите на полицията да предотвратят участието на "Косово 2.0" в конференцията. Изявлението също призова "всички патриоти и футболни фенове" да организират масов митинг пред мястото на провеждане на конференцията в събота, в деня, определен за презентацията на "Косово 2.0". Протестът не се състоя. 
						На членове на "Наши" се приписва участие в много незаконни дейности през последните няколко години и Сръбският конституционен съд понастоящем обмисля да забрани правото на асоцииране на групировката поради предполагаемото й участие в много яростни нападения срещу малцинствени групи. 
						"Младежка инициатива за човешки права в Сърбия" заклейми изявленията на "Наши", което доведе до обширно отразяване от медиите на планирания протест. 
						"Този инцидент отразява продължаващото нарушаване на свободата, което се причинява на гражданите на Косово от страна на Сърбия. Това е нарушение не само спрямо организации като "Косово 2.0", но и спрямо Косово като цяло", съобщи в изявление "Косово 2.0". 
						Няколко сръбски организации на гражданското общество отбелязаха отсъствието на списанието като разпространиха тениски и стикери с надписи "Ние всички сме Koсово 2.0" на сръбски и на албански език. 
						"Планът бе да се облекат тениските на Конференцията "Share" и да се демонстрира солидарност с нашите приятели, които не можаха да бъдат там с нас, защото нашата държава и нашият град не можаха да гарантират тяхната сигурност", каза за SETimes Бояна Секелич, заместник-директор на нова медия в Докукино. 
						
Някои сръбски организации раздадоха тениски и стикери с надписи "Ние всички сме Kosovo 2.0" на сръбски и на албански език. [Лили Линч/SETimes]
						"От друга страна сметнахме, че е наш дълг да покажем на обществото, че Белград има и друга страна: страна, която няма нищо общо с тесногръдата, горяща знамена тълпа, а такава, която съзнава, че само чрез сътрудничество и общуване можем да създадем по-добро общество както за Сърбия, така и за Косово." 
						Секелич каза, че инициативата е получила голяма подкрепа. 
						"Никой не каза нищо срещу нашата микро кампания. Тя дори излезе извън границите на конференцията, тъй като публикувахме снимки във Фейсбук и Туитър, които станаха изключително популярни. Няколко участници в конференцията ни помолиха да им заемем тениски, за да ги облекат по време на своите презентации", каза тя. 
						И други участваха в прояви на солидарност. Няколко души организираха транспортирането на повече от 100 копия на "Косово 2.0" от Прищина до Белград с автобус. Списанията бяха раздадени през последния ден на конференцията от няколко души, включително членове на "Младежка инициатива за човешки права в Сърбия". 
						Списанието "Bturn", което отразява въпроси на културата и обществото на Балканите, със сътрудници от целия регион, направи копия на "Косово 2.0" и стикери на Докукино и ги изложи на своя щанд по време на конференцията. 
						Конференцията "Share" в Белград, която е посветена на дигиталната активност и култура, е най-голямото събитие на гражданското общество и активност в региона и също така е едно от най-големите събитя за укрепване на регионалния диалог и сътрудничество. От повече от 2 000 участници дневно, 500 бяха от съседни страни. 
						Конференцията помогна за инициирането на по-малки подобни събития в региона като Конференцията "Engage" в Скопие и Конференцията "Point" в Сараево. 
						Секелич също вижда потенциал на интернет в прокламирането на идеи като тези зад инициативата "Ние всичко сме "Kosovo 2.0". 
						"На Балканите, който е регион, където традиционните медии се използват като още един лост за онези, които са на власт - официално и неофициално - свободата на изразяване в интернет и социалните мрежи е важен стълб за създаване на устойчив процес на помирение. Хора като нас имат властта да покажат и прокламират ценности, които ще ни съберат чрез децентрализирано и открито общуване." 
						Някои в Косово са съгласни с това. Както писа Беса Лучи, главен редактор на "Косово 2.0" за инициативата "Ние всички сме Kosovo 2.0", "На фона на нашето разочарование и объркване подобни действия и послания на подкрепа са велик пример за това как хората могат да преодолеят разделението, като се ангажират с политика на участие, като реагират чрез различни канали на изразяване и действат като граждани на света." 
						
						Кореспондентката Лили Линч също е сътрудник на списание "Bturn".
					
					
				
			
					 
					
 
 

Фондация определя Косово като "незавършена" държава
					28/07/2009
					 
						ПРИЩИНА, Косово -- Според анализ на немската фондация "Фридрих Еберт Щифтунг” 18 месеца след обявяването на независимост от Косово в страната продължава да има много нерешени проблеми. Оценката, определяща страната като "незавършена" държава с ограничен суверенитет, която на практика е разделена на сръбска северна част и предимно албанска южна част, беше цитирана в репортажи в местните медии от вторник (28 юли). В доклада се посочва също, че нито ЮНМИК, нито ЮЛЕКС могат да предотвратят това разделяне. Анализът критикува работата на ЮЛЕКС, настоявайки, че мисията е постигнала само скромен напредък и повтаря направените от ЮНМИК грешки в миналото.
						Други новини от понеделник -- Косово потвърди първия случай на свински грип в страната. Пациентът е деветгодишно момче от Великобритания, което е пристигнало в Прищина по-рано този месец. Съобщава се, че състоянието му е добро. (Коха Диторе, Експрес, Телеграфи, Косова Сот - 28/07/09; Телеграфи -27/07/09)

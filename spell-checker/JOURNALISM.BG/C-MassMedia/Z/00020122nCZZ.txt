Бизнес: Сделката за "Албтелеком" е още жива
					29/09/2006
					Администацията на Бериша в Албания заяви, че ще се опита да промени условията на приватизационното споразумение с "Чалък Енержи", а не да обявява нов конкурс. Още в деловите новини: Сърбия подписа споазумение за замяна на "дълг срещу инвестиции" с Германия; "Шел" ще участва в проекта за турски нефтопровод; Босна и Херцеговина отдава подобряването на външнотърговския си баланс на въвеждането на ДДС.
					
 
					 
						
Албанският премиер Сали Бериша. [Гети Имиджис]
						
Албанското правителство обяви, че ще поиска разговори с "Чалък Енержи" за предоговаряне на споразумението за приватизация на 76 % от "Албтелеком". Премиерът Сали Бериша и кабинетът му искаха по-рано този месец да анулират договора за 120 млн. евро с турската компания, спечелила международния конкурс, подписан от предишното социалистическо правителство на Албания. Администрацията на Бериша обаче сега изглежда готова да предоговори някои условия на споразумението, вместо да обявява изцяло нов конкурс. В репортажи на местните медии се посочва, че промяната на позицията е вследствие на неотдавнашното посещение на Берша в Турция, където той се е срещнал с президента на "Чалък Енержи", Ахмет Чалък. 
						*** 
						
Сърбия подписа споразумение за "дълг срещу инвестиции" с Германия, една от кредиторките от "Парижкия клуб". Съгласно споразумението 25 млн. евро от сръбския дълг към Германия ще бъде отписан в замяна на инвестиция в размер на 5,5 млн. евро от сръбското правителство в проект за възстановяване на градски отоплителни системи. Сърбия ще бъде незабавно освободена от заплащането на лихви върху дълга, а главницата ще изчезне от балансите веднага щом проектът бъде завършен. След подписването на споразумението сръбският финансов министър Младжан Динкич заяви, че страната му ще проучи възможностите и за други подобни споразумения. 
						*** 
						"Роял Дъч Шел" се присъедини към консорциум от две турски компании "Чалък Груп" и ЕНИ, в проект за изграждане на нефтопровод от северната анадолска провинция Самсун до южния анадолски град Джейхан. Проектът, който се очаква да струва между 1,5 и 1,8 милиарда щатски долара, трябва да облекчи превозите на нефт по море през Босфора и Дарданелите. Нефтопроводът трябва да влезе в експлоатация до 2009 г.
						*** 
						Частният български дистрибутор на природен газ "Овергаз" обяви плановете си да инвестира 87 млн. евро в разширяването на мрежата си в София през следващите десет години. Компанията, която понастоящем има около 4 100 абоната в столицата, иска да увеличи броя им почти 20 пъти до 2016 г.
						*** 
						В Босна и Херцеговина (БиХ) външнотърговският дефицит спадна с 13,5 % в годишно изражение през януари-август, до 1,9 милиарда евро, по официални данни. През всичките месеци между май и август е отчетен външнотърговски дефицит от около 255-300 млн. евро. Ръстът на износа се запази висок - 38,7 % в годишно изражение през първите осем месеца на годината, като достигна 1,6 милиарда евро. Ръстът на вноса бе 5,1 % в годишно изражение, като доведе вноса до 3,5 милиарда евро. Смята се, че въвеждането на ДДС в началото на 2006 г. отчасти е допринесло за подобряването на външнотърговския баланс. 
						*** 
						Промишленото производство в Македония е нараснало с 9 % в годишно изражение през август 2006 г., според Държавното статистическо бюро. Увеличението се дължи главно на нарасналото производство на междинни продукти и на стоки за кратковременно ползване. В сравнение с юли промишленото производство през август е било по-високо с 1,5 %.
						*** 
						Нетните преки чужди инвестиции (ПЧИ) в Румъния са се увеличили с 48 % в годишно изражение през януари-юли, като са достигнали 4,01 милиарда евро, според последните данни на централната банка. През същия период ПЧИ са покрили 82,2 % от дефицита по текущата сметка на страната. 
						
(Различни източници – 22/09/06 - 29/09/06)

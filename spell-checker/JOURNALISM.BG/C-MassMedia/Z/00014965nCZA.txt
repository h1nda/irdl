Официален представител на кипърските гърци: "Охлаждане" от страна на ЕС за кандидатурата на Турция за присъединяване може да се отрази на усилията за обединение на Кипър"
					20/06/2005
					"Охлаждане" от страна на ЕС на кандидатурата на Турция за членство може да се отрази на перспективите за обединение на Кипър, каза в неделя председателят на парламента на кипърските гърци, Деметрис Христофиас. 
					(Джърнъл ъв търкиш уикли - 20/06/05; АФП, Кипърска новинарска агенция, Dnevnik.bg - 19/06/05; Би Би Си, Интърнешънъл хералд трибюн, Индипендънт - 18/06/05; РСЕ/РС - 17/06/05)
 
					 
						
Турският външен министър Абдула Гюл предупреди, че проблемът с конституцията на ЕС и нерешеният въпрос с бюджета на блока могат да се отразят на кандидатурата на страната му за присъединяване. [Гети имиджис]
						Председателят на парламента на кипърските гърци Деметрис Христофиас предупреди в неделя (19 юни), че "охлаждане" от страна на ЕС за кандидатурата на Турция за членство може да се отрази на усилията за прекратяване на над 30-годишното разделение на Кипър. 
						"Много пъти сме казвали, че смятаме европейския курс на Турция за катализатор за уреждането на кипърския въпрос," цитира АФП думите на Христофиас, казани в неделя в интервю за държавната кипърска гръцка телевизия. "Точно в този момент може да се сблъскаме с някои проблеми." 
						Думите му идват по-малко от два дни, след като ЕС навлезе още по-дълбоко в криза. В ранните съботни часове важна среща на върха на лидерите на 25-членния блок приключи, без да доведе до споразумение по бюджета на съюза за 2007-2013 г. 
						Кризата бе породена отначало от неотдавнашния отрицателен вот на Франция и Холандия срещу конституционния договор на ЕС, като според някои този вот отразява -- поне отчасти -- резервите на гласоподавателите към разширяване, което ще включва и Турция. Но проучванията на общественото мнение, проведени от "Евробарометър" във Франция и Холандия миналата седмица, навеждат на други заключения, тъй като едва 6 % от французите и 3 % от холандците, участвали в проучването, са казали, че са гласували против конституцията заради Турция. 
						През първия ден от двудневната си среща на върха в Брюксел европейските лидери успяха да намерят временно решение на конституционния проблем, като удължиха срока за ратифициране на конституцията, който бе ноември 2006 г., за да дадат време на страните членки да помислят по въпроса. Макар и да потвърждават готовността да се изпълнят предишните решения във връзка с разширяването, заключителните документи от срещата не споменават Турция изрично. 
						В неделя турският външен министър Абдула Гюл предупреди, че проблемът с конституцията на ЕС и нерешеният въпрос с бюджета на блока могат да се отразят на кандидатурата на страната му за присъединяване. 
						"В този момент не можем да кажем дали случилото се няма да се отрази на разширяването и на Турция, трябва да изчакаме, докато прахът се уталожи," цитира АФП думите на Гюл, казани в интервю за турския вестник Радикал. 
						По време на срещата си през декември лидерите на ЕС определиха 3 октомври за дата за започване на преговори за присъединяване с Турция, като обвързаха датата с условието за реализиране на икономически и политически реформи. За да могат преговорите да започнат по график, Анкара трябва да подпише и протокол за разширяване на митническото й споразумение със съюза и включване в него на десетте нови страни членки на ЕС, включително Кипър, което тя в момента прави. 
						След срещата на върха в Брюксел Дениз Байкал, лидер на основната турска опозиционна Републиканска народна партия, призова Анкара да не подписва допълнителния протокол на митническото споразумение. 
						Турция не признава републиката на кипърските гърци и твърди, че подписването на митническия протокол няма да означава признаване. Членове на ЕС от май миналата година, кипърските гърци се опитват да използват кандидатурата на Турция за присъединяване като мощно средство за печелене на отстъпки по плана за обединение на ООН, отхвърлен категорично от тяхната общност на референдум през април 2004 г. 
						Великобритания, която на 1 юли трябва да поеме председателството на ЕС от Люксембург, посочи, че нейните приоритети ще включват разширяването на ЕС и започването на преговори за членство с Турция. Очаква се тя да даде и тласък на процеса на решаване на кипърския въпрос, тъй като ЕС ще играе основна роля във всякакви бъдещи преговори за обединяване.

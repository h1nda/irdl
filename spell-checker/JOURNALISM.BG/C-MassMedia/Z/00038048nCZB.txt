Противоречиви мнения за Иво Андрич
		04/04/2011
		Петдесет години, след като той става Нобелов лауреат, странате на Балканите проявяват много различни нагласи към родния си син. 
		Текст и снимки от Юсуф Рамаданович за Southeast European Times в Сараево - 04/04/11
 
		 
			
Нобеловият лауреат Иво Андрич.
			Иво Андрич, известен романист и разказвач, прекарва различни периоди от живота си в Сараево, Белград и Загреб. И въпреки връзките му с всяко от тези места, нагласите към него остават доста противоположни в целия регион дори 36 години след смъртта му. 
			Андрич присъства много повече в учебниците в Република Сръбска, отколкото в другата област, Федерация БиХ (ФБиХ). "Без съмнение Иво Андрич е голям писател, но ние бошняците имаме известни резерви", казва за SETimes Бехия Девич, 55-годишен възпитател в държавна детска градина в Сараево. 
			Роден в малкия босненски град Травник през 1892 г., Андрич прекарва по-голямата част от живота си в град Вишеград в източната част на страната, през който минава река Дрина. Във Вишеград той завършва основно училище, след което и средно училище в Сараево. Приемат го да учи философия в Загреб и през 1924 г. в Грац той защитава докторска степен. 
			През Първата световна война, като член на "Млада Босна" - просръбска националистическа организация, чиито членове убиват австрийския принц Фердинанд в Сараево - той е арестуван и задържан от австроунгарските власти. 
			От 1920 г. Андрич живее Белград и прекарва години в дипломатическата служба на тогавашното Кралство Югославия, в консулства в Рим, Букурещ, Мадрид, Женева и Берлин. 
			По време на Втората световна война Андрич живее в Белград. Това е период, през който той написва три от най-значимите си романа:"Мостът на Дрина" (Na Drini ćuprija), "Травнишки хроники" (Travnička hronika),и "Жената от Сараево" (Gospođica). 
			
Къщата, в която е роден Андрич през 1892 г.
			В Титова Югославия той печели през 1961 г. Нобелова награда за литература за романа си "Мостът на Дрина". Осем години по-късно става член на Комунистическата партия на Югославия. 
			В определен смисъл той е мечтата на всеки писател, сложна смесица от професии и култури: писател, учен, дипломат, Нобелов лауреат. Хърватин католик по рождение, той е сърбин в произведенията си - ползва диалекта "ekavian" и кирилицата, използвани предимно от сърбите. Той е босненец според темите, които най-често избира, включително и тази, която му печели Нобеловата награда. 
			Той е бил и все още е едновременно възхваляван и отхвърлян в Босна. Когато започва конфликта през 1992 г. паметникът му във Вишеград е разрушен. 
			Дори сега Загреб все още не е определил напълно позицията си по отношение на него и самият Андрич е бил склонен да твърди, че хърватската столица никога не го е приемала добре - вероятно поради това, че е ухажвал Белград. Загреб разглежда успеха му в светлината на открито просръбска ориентация. 
			Белград признава Андрич много по-рано и през 1926 г. на 34-годишна възраст той става асоцииран член на Сръбската академия на науките и изкуствата. В Белград гордо подчертават, че са дали на Андрич всичко и наистина Андрич е бил свързан с Белград през голяма част от живота си, където го смятат днес за сръбски писател. 
			В Сараево до 1992 г. никой не е критикувал Андрич до разрушаването на паметника му. След това започва открито заклеймяване срещу описанието на бошняците в произведенията на Андрич. 
			Андрич обрисува Босна като страна, пропита от натрапчива омраза, чиито народ прегръща идеите на разрушението и самоунищожението, но той също винаги е твърдял, че Австроунгарската империя в Босна е била по-цивилизован окупатор, отколкото Отоманската империя, която е управлявала Босна в продължение на няколко века.
			
В къщата в Травник.
			Той отбелязва, че с тъга е наблюдавал как австроунгарските власти са разрушавали образци на ранна ислямска архитектура в центъра на Сараево, като по този начин завинаги са унищожили една красива част от града. 
			"Писанията на Иво Андрич са причинили повече вреди [на] бошняците, отколкото всичките армии, които са опустошили Босна", казва академик Мухамед Филипович. 
			Друг босненски интелектуалец, бивш известен литературен критик Мухсин Ризвич се съгласява с това. "Андрич се приравни с всички ликвидатори на Босна, като описа бошняците по един нелицеприятен начин. Бошняците в произведенията на Андрич са мошеници, неудачници, откачалки и отрицателни характери", пише Ризвич в книгата си, публикувана през 1995 г. под заглавие "Босненските мюсюлмани в света на Андрич". 
			И наистина днес във ФБиХ нито едно училище, улица или библиотека не носи името на Андрич. 
			Дори церемонията на 5 януари във Вишеград по случай 50-тата годишнина от връчването на Нобеловата награда за литература, бе белязана от двойственост. Първаначално министърът на културата на ФБиХ Гаврило Граховац съобщи, че ще присъства, но после отмени решението си. 
			Обаче там присъства филмовият режисьор Емир Кустурица, който съобщи плановете си да започне да снима филм по романа "Мостът на Дрина".

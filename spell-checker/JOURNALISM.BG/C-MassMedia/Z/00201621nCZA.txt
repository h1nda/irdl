Истанбул: нов джаз център?
					09/07/2011
					Вълнението около джаз фестивала в Истанбул утвърди града като ново място за джаз иновации.
					От Овгу Улучай за Southeast European Times в Истанбул – 09/07/11
 
					 
						
Истанбул се превръща в международен музикален център. [Ройтерс]
						Истанбул празнува своя 18-ти годишен джаз фестивал този месец, в който ще участват 300 местни и чуждестранни музиканти и ще включва повече от 40 концерта. Деветнайсетдневният фестивал, който започна на 1 юли, се провежда в различни части на града и се спонсорира от Истанбулската фондация за култура и изкуство (ИФКИ). 
						Фестивалът започна с различни концерти в известни места като Мармара Есма Султан, Пера Палас, историческата кула Галата, Бейоглу и Шишане. 
						Джехан Барбур, Нийл Каули Трио, Окай Темиз, Солджаз оркестър, Грувхедз и Джози Леви Бразил Проджект бяха сред изпълнителите, които свириха през първите три дни. 
						Санем Калфа, турска вокалистка, бе най-рекламираната изпълнителка на Тунел Фест, след като получи първа награда на конкурса "Джаз глас" на джаз фестивала в Монтрьо през 2010 г. 
						Други изпълнители, които ще участват във фестивала, включват музикалните легенди Пол Саймън, Джос Стоун, Натали Коул и Буика. Таланти от Египет, Индия, Израел, Бразилия, Съединените щати и Канада също ще участват. 
						Увеличаващото се присъствие на фестивала и артистичните иновации повдигат въпроса: Готви ли се Истанбул да стане новата столица на джаза? 
						Известният джаз изпълнител и собственик на джаз клуба "Нардис" в Истанбул Ондер Фоджан не е съгласен с подобно определение, тъй като в града дори няма джаз консерватория. 
						Макар и да смята, че е твърде прибързано Истанбул да бъде наречен нов джаз център, Фоджан признава, че възниква джаз култура, особено сред младежите в страната. Той предполага, че популярността на жанра произтича от приликите му с традиционните турски ритми. 
						"По-големи и по-обещаващи организации от този вид стават по-отзивчиви към потребностите на публиката", каза Фоджан. 
						Известният джаз композитор и пианист Керем Гьорсев не е съгласен с Фоджан. Той определи уличните концерти в Истанбул като уникален елемент на фестивала в града, на който могат да съперничат само Италия, Франция и Канада. 
						"Tози [фестивал] е резултат на големи усилия", каза той и добави, "Истанбул има потенциал да стане нов джаз център в бъдеще." 
						Въпреки развиващата се джаз сцена в Истанбул, неговият фестивал изостава от световните стандарти. В други части на света джаз фестивалите са безплатни, докато в Истанбул публиката трябва да си купи билети за повечето концерти. 
						Според Гьорсев, ако джазът излезе на улицата, това може да помогне за популяризирането на жанра. 
						"Главната цел на фестивала трябва да бъде запознаването на хората [в Турция] с този вид музика. След това трябва да дойде привличането на вниманието на джаз публиката в света."

Сърбия отбелязва втората годишнина от убийството на Джинджич
					14/03/2005
					Две години след фаталните изстрели срещу сръбския премиер Зоран Джинджич много от ключовите въпроси остават без отговор.
					От Игор Йованович за Southeast European Times в Белград – 14/03/05
 
					 
						
Жена поднася цветя пред сградата на сръбското правителство, където премиерът Зоран Джнджич бе убит на 12 март 2003 г. [AФП]
						Зоран Джинджич, първият сръбски премиер след падането на режима на Милошевич, бе убит преди две години на 12 март 2003 г. Отбелязвайки годишнината в събота, хиляди хора посетиха мястото на покушението с цвята и свещи. Сръбският президент Борис Тадич, придружен от официални лица, политици, приятели на Джинджич и членове на неговото семейство, отдадоха почит на загиналия. 
						Премиерът Воислав Кощуница положи венец върху възпоменателната плоча близо до входа на сградата на сръбското правителство, където Джинджич бе покосен. Звездан Йованович, член на специалния отряд към сръбската тайна полиция, бе арестуван скоро след убийството и направи признание, че го е извършил. По време на процеса обаче той предпочете да се защитава с мълчание. 
						Макар че онези, за които се смята, че са пряко замесени в стрелбата, бяха арестувани, следователите тепърва трябва да установяват кой е поръчал и финансирал заговора за убийството на Джинджич. 
						Известно е, че непосредствените организатори на убийството са били членове на т.нар. Земунски престъпен клан, който е бил свързан с режима на Милошевич и с нападения срещу негови опоненти. След като командирът на специалния отряд Милорад Улемек се предаде на властите на 2 май 2004 г. мнозина силно се надяваха, че цялата истина ще бъде разкрита. Повишавайки допълнително очакванията, ключовият член на Земунския клан Деян Миленкович бе арестуван в Солун на 16 юли 2004 г. 
						Улемек обаче отрича каквото и да е участие в убийството, настоявайки ,че го използват за изкупителна жертва. Пред Белградския специален съд на 9 март той междувременно заяви, че "знае много" за убийството, допълвайки, че ще проговори "когато му дойде времето". Той изрази становище, че са набъркани влиятелни хора, без обаче да навлиза в подробности. 
						Някои сподвижници на Джинджич, като например Владимир Попович, обвиниха мощни сили в страната, включително представители на Въоръжените сили, Православната църква, Академията на науките и изкуствата, както и Кощуница и неговите политически съюзници в съучасие в убийството. Белградската прокуратура вече разпита няколко души, цитирани от Попович, но официални представители - включително бившия сръбски вътрешен министър Душан Михайлович - казват, че обвиненията не се потвърждават от заключенията на полицията. 
						"Не е имало външни фактори, които са финансирали или организирали деянието," казва журналистът Милош Васич, автор на книга за убийството. Според Масич обаче е вероятно убийците да са имали връзки с широка мрежа организирани престъпни групи из цяла ЮИЕ. 
						"Важно е да се определи защо Миленкович се криеше в Гърция," казва Васич. "Добре е известно, че Милорад Улемек Легия е пътувал неколкократно до Гърция преди. Движението на Легия през България, Македония, Гърция и Хърватия показва, че е налице транснационална престъпна организация. Ако страната ни иска да се присъедини към ЕС, би било разумно да се разследва пълноценно този въпрос."

Йеремич: "Сърбия е ангажирана със сътрудничеството си с ЕС и МНСБЮ"
					28/01/2009
					Сръбският външен министър Вук Йеремич обяви, че Сърбия ще кандидатства за членство в ЕС през юни.
					От Игор Йованович за Southeast European Times от Белград -- 28/01/09
 
					 
						
Плакат с надпис „Издирват се” със снимки на укриващите се военнопрестъпници Ратко Младич и Горан Хаджич. Сърбия трябва да задържи двамата, преди да се присъедини към ЕС, заяви Холандия. [Гети Имиджис]
						Сръбският външен министър Вук Йеремич оповести по време на официално посещение в Брюксел в понеделник (26 януари) плана на правителството да кандидатства за членство в ЕС до юни и да получи кандидатски статут до края на годината. 
						Изискването за арестуване на оставащите на свобода обвиняеми във военни престъпления – Ратко Младич, обвинен в геноцид в босненския град Сребреница, и Горан Хаджич, обвинен във военни престъпления в Хърватия – обаче стоят на пътя на Сърбия. 
						Най-твърда позиция поддържа Холандия, която, противно на волята на останалите 26 страни, членки на ЕС, заяви, че ще продължи да блокира по-нататъшното асоцииране на Сърбия с ЕС, докато страната не предаде Младич на Международния наказателен съд за бивша Югославия (МНСВЮ), изпълнявайки по този начин изискванията за сътрудничество с Трибунала.
						Йеремич покани мисия на ЕС да отиде в Белград и да види, че Сърбия е ангажирана напълно със сътрудничеството. 
						"Мисля, че ЕС трябва да ни помогне и да види сам, че правим всичко възможно по отношение на сътрудничеството си с Хага," каза Йеремич. "Ние нямаме какво да крием; ето защо ви каня да заповядате в Сърбия и да видите със собствените си очи нашите усилия." 
						По време на посещението си Йеремич се срещна с еврокомисаря по разширяването Оли Рен, върховния представител на ЕС по сигурността Хавиер Солана, чешкия външен министър Карел Шварценберг и шведския външен министър Карл Билд. Швеция трябва да поеме ротационното председателство на ЕС през втората половина на годината. 
						Рен каза, че ще посети Белград на 12 февруари, когато той и гореспоменатата мисия на ЕС ще определят докъде е стигнала Сърбия в изпълнението на условията за либерализиране визовия режим. „Много е важно ясно да заявим по всякакъв възможен начин, че сме се посветили на европейското бъдеще на Сърбия,” каза Рен след срещата си с Йеремич.
						Йеремич каза, че властите в Белград имат за своя "стратегическа цел” да постигнат забележим напредък в европейската интеграция през 2009 г. Според него за сръбското правителство няма съмнение, че сътрудничеството с МНСБЮ е висш приоритет.
						Йеремич каза също, че е разговарял в Брюксел с министрите на водещи страни, членки на ЕС, които са го уверили, че са готови да помогнат на Сърбия да „постигне своята приоритетна цел [да стане] страна, кандидатка за членство, до края на 2009 г.” 
						В рамките на широките дипломатически действия, предприети от Белград, вицепремиерът Божидар Джелич посети Чешката република в понеделник. В Прага Джелич каза, че Сърбия ще хармонизира законите си със законовата система на ЕС до 2012 г., но добави, че по-реалистично очакване би било Сърбия да стане пълноправен член на ЕС през 2014 г.

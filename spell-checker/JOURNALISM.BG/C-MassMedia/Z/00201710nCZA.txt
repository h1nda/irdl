Сондирането за шистов газ: българите виждат ползите, но и рисковете
					02/08/2011
					Правителството се надява шистовият газ да намали зависимостта на България от руските доставки, но еколозите се тревожат за рисковете от сондажите. 
					От Цветина Борисова за Southeast European Times от София - 02/08/11
 
					 
						
София възнамерява да започне добив на шистов газ, запасите от който според някои могат да осигурят природен газ за триста години напред. [Ладислав Цветков/SETimes]
						Амбициозните планове на България да развие добив на шистов газ, смятан за начин да се намали зависимостта от руските доставки, да се намалят разходите за енергия и дори да се извлекат печалби за най-бедната страна от ЕС, предизвикаха разгорещен дебат относно възможните последици за околната среда. 
						На специална конференция миналия месец за рисковете и ползите от добива на шистов газ министърът на енергетиката, икономиката на туризма Трайчо Трайков обяви, че ще бъде подписан договор с американския енергиен гигант "Шеврон" за проучване на евентуалните находища в североизточния район на Нови Пазар. Според условията на сделката "Шеврон" ще даде на България 30 млн. евро за правата да проучва и изследва района. 
						Парите ще отидат директно в държавния бюджет, заяви Трайков, посочвайки веднага една от краткосрочните ползи. Освен това той побърза да успокои напрежението и страха у хората по отношение на влиянието върху околната среда, заявявайки, че този процес "по никакъв начин не се различава от всеки друг сондаж" за природен газ и ще се извършва под строго наблюдение и в съответствие с всички законови норми. 
						Министърът на околната среда и водите Нона Караджова отбеляза, че дейностите по проучването ще продължат поне една година, като се очаква реалното производство да започне след десет до 15 години и то само след подробна оценка на въздействието върху околната среда. 
						Някои експерти, поканени от министерството да вземат участие в дискусията, коментираха, че сондажът е "тривиална процедура" и рисковете не са по-големи, отколкото при конвенционалния добив. Те казаха, че заплахите за околната среда са незначителни в сравнение с очакваните количества от шистов газ в региона. 
						Според Трайков в находището край Нови Пазар има най-малко един трилион кубически метра природен газ, който би могъл да покрие потреблението на страната през следващите 300 години. Много хора се съмняват в това, но повечето са съгласни, че количеството е значително. 
						Някои специалисти предполагат, че производството на шистов газ ще понижи цените на природния газ в страната с 8 до 30%. В друга дискусия няколко дни по-късно Христо Казанджиев от Българския енергиен форум заяви, че най-големият ефект ще бъде увеличаването на конкуренцията, което ще принуди компаниите да намалят цените си, за да запазят пазарния си дял. 
						Всички тези аргументи обаче бяха оспорени от екологичните организации, които настояват, че нито цената, нито ползата ще са достатъчни да компенсират вредата върху околната среда, която евентуалното производство и дори сондажите биха причинили. 
						"Истината е, че няма база за сравнение [по отношение на вероятните последици от добива на шистов газ] за нашия регион; технологията е едва десетгодишна", заяви за SETimes Петко Ковачев, активист от Зелената партия. 
						"Няма информация за специфичните въздействия на производствения процес върху човешкото здраве, въпреки че има хора, работещи в района, които са се оплакали от здравословни проблеми", добави той. Районът, отбеляза той, където се намират потенциалните залежи, е гъстонаселен, за разлика от повечето места по света, където се добива шистов газ. 
						Друг проблем, който той посочи, е замърсяването на почвите и водите по време на процеса - т.нар. хидравлично разбиване, или хидроразбиване - който е свързан инжектирането на огромни количества вода, пясък и химикали под високо налягане в скалните образувания, за да се извлече петрол и природен газ. 
						"Очевидно е, че половината от водата, вкарвана вътре, остава под земята и всъщност е замърсител", казва Ковачев. Това замърсяване засяга най-вече подпочвените води в район, който често страда от проблеми с липса на вода. 
						
						Във втора част на този репортаж разглеждаме други сериозни опасения, изказвани от еколозите.

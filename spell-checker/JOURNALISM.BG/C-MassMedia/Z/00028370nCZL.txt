Косово се бори срещу плана от шест точки на Бан за разполагането на ЮЛЕКС
					13/11/2008
					 
						ПРИЩИНА, Косово -- Ръководителите на правителството заявиха в сряда (12 ноември), че тяхната позиция остава непроменена по плана от шест точки на Генералния секретар Бан Ки Мун по отношение на бъдещата роля на мисиите на ЮНМИК и ЮЛЕКС в Косово. След разговори с президента Фатмир Сейдиу в сряда, премиерът Хашим Тачи заяви: "Това, което ООН може да направи с Белград е нещо друго; ние представляваме институциите и народа на Косово и сме отговорни за документите, зад които стоим". Тачи добави, че Прищина никога няма да приеме споразумение, което е против независимостта и би нарушило единството на системата на митниците, полицията и правосъдието.
						Междувременно движението "Ветевендося" (самоопределение) загатна в сряда, че може да огранизира протести, ако Сейдиу и Тачи приемат плана от шест точки на Бан. Движението обвинява двамата, че толерират сръбски паралелни структури в Косово. 
						В други новини от сряда се съобщава, че парламентарната комисия за външна политика на Косово е обвинила Европейската комисия, че е проявила неточност и пристрастие в неотдавнашния си доклад за напредъка по отношение на възможно членство в ЕС. ЕС твърди, че 250 000 сърби са били разселени. Но председателят на комисията Сабри Хамити твърди, че косовските институции "винаги са определяли, че 130 000 сърби са напуснали страната". (Зери, Коха Диторе Експрес, Косова Сот - 13/11/08; РТК, Кохавижън, TV21 - 12/11/08)

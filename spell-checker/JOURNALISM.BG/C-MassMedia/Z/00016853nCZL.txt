Министърът на вътрешните работи на РС уверява дел Понте, че в Републиката съществува воля за пълно сътрудничество
					06/12/2005
					 
						ХАГА, Холандия -- Министърът на вътрешните работи на Република Сръбска (РС) Дарко Матияшевич увери главния прокурор на трибунала на ООН за военни престъпления Карла дел Понте, че властите на РС са готови за пълно сътрудничество с МНТБЮ. След срещата в Хага в понеделник (5 декември) Матияшевич заяви, че дел Понте е оценила напредъка, постигнат в босненско-сръбската автономна област, но отново е подчертала, че всички обвиняеми, включително Радован Караджич и Ратко Младич трябва да бъдат изправени пред съда. 
						Други новини -- В понеделник районният съд в Баня Лука осъди на 13 години затвор бившия военнослужещ в армията на РС Никола Дерета. Той бе обвинен в съучастие във военни престъпления, свързани с убийството през 1993 т. на босненския гражданин Джафер Рибич, както и с опита за убийство на бащата на Рибич.
						Също в понеделник холандското посолство в Сараево дари 993 457 евро за финансирането на проект, свързан със завръщането на бежанци в източната провинция на БиХ Фока. Проектът предвижда завръщането на 80 семейства. (РТРС, НТВ Хаят, Фена, ПБС БиХ - 05/12/05)

Представителят на ЕС Ишингер каза, че Брюксел е против разделянето на Косово 
					23/08/2007
					 
						ПРИЩИНА, Косово, Сърбия -- Немският дипломат Волфганг Ишингер, който представлява ЕС в тройката на Контактната група за преговорите между Белград и Прищина, каза в сряда (22 август), че Брюксел не подкрепя разделянето на Косово. В интервю за "Гардиън" Ишингер подчерта, че разделянето никога не е било смятано за реална възможност и че нито една страна никога не е искала провинцията да бъде разделена на сръбска и етническа албанска част. 
						Ишингер ще бъде в Прищина в четвъртък, за да изслуша идеите на правителството на провинцията преди срещата във Виена следващата седмица. Вероятно той ще се срещне и с представители на косовските сърби. Пратеникът скоро ще посети и Белград във връзка с подготовката за разговорите във Виена, които са част от 120-дневните преговори, чиято цел е да се реши въпросът за окончателния статут на Косово. (РИА Новости, Блумбърг - 23/08/07; РТК, Телеграфи, Танюг, РСЕ, КИК, Balkanweb, Б92, Бета, АФП, Гардиън - 22/08/07)

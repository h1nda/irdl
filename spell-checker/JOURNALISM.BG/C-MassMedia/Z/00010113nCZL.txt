Хърватски генерали заминават за Хага
11/03/2004
 
ЗАГРЕБ, Хърватия -- Двама хърватски генерали в оставка заминаха за Хага в четвъртък (11 март), за да се предадат на Международния съд за военни престъпления. Иван Чермак, 54 г., и Младен Маркац, 48 г., бяха обвинени, че през 1995 г. са водили кампания на терор, грабежи и разрушения с цел да принудят сръбското население да напусне хърватския район Краина. Техните адвокати и хърватското правителство ще искат условното им освобождаване до началото на процеса.
Други новини: Германският канцлер Герхард Шрьодер увери хърватския премиер Иво Санадер, който е на посещение в Германия, че Берлин ще подкрепи кандидатурата на страната за членство в ЕС, като каза, че това ще има стабилизиращ ефект върху цялата западна част на Балканите. Шрьодер добави, че е доволен от готовността на новото правителство да засили сътрудничеството си с Трибунала на ООН за военни престъпления. (АП, Ройтерс, АФП - 11/03/04; ХИНА, АФП - 10/03/04)

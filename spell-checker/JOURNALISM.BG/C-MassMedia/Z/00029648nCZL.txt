Гръцките профсъюзи протестират срещу условията на труд
					18/03/2009
					 
						АТИНА, Гърция -- Около 2000 профсъюзни членове участваха в шествие през Атина във вторник (17 март) в знак на протест срещу безработицата и с искания за защита на правата на работниците и по-добри условия на труд. Движението ПАМЕ, което представлява около 40 профсъюза в страната, бе организатор на протеста. 
						Междувременно медиите съобщиха във вторник, че правителството обмисля дали да наложи строги санкции срещу демонстрантите, носещи качулки или маски. Новата мярка ще бъде част от усилията на кабинета да се пребори с вълната от улично насилие, която е обхванала страната от декември насам, когато полицай застреля тийнейджър.
						Други новини -- Група гръцки политици обяви във вторник създаването на нова центристка политическа партия, наречена "Драсис" (Действие). Сред учредителите й са бившите министри Стефанос Манос и Василис Контоянопулос, които са бивши депутати и от управляващата партия "Нова демокрация" и от опозиционната ПАСОК. Манос каза, че целта на партията ще бъде да помогне на Гърция да се справи с последиците от световната финансова криза. (Та Неа, Елефтерос Типос - 18/03/09; АНА-МПА, Нафтемборики, In.news, Катимерини, ЕРТ, Елефтеротипия, АП, ДПА, Ройтерс, Скай Нюз - 17/03/09)

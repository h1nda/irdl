Откриват се 45-ите Стружки вечери на поезията
					29/08/2006
					Престижният "Златен венец за поезия" бе връчен на кубинската поетеса Нанси Морехон на 45-ите Стружки вечери на поезията тази година. Около 70 поети от цял свят участват в многобройните прояви.
					От Валентин Нешовски за Southeast European Times от Скопие -- 29/08/06
 
					 
						
Струга е разположена на северния бряг на Охридското езеро, от двете страни на р. Черен Дрин. [svp.org.mk]
						Над 70 поети от цял свят участват в 45-ите Стружки вечери на поезията (СВП), които бяха открити в четвъртък (24 август). Събитието е една от най-престижните програми, посветени на поезията, на Балканите и намира отзвук в цял свят. 
						СВП започнаха с четене на македонското стихотворение "Тъга за Юг" на Константин Миладинов и зрелищна заря. Лауреатът на тазгодишната награда за поезия, кубинката Нанси Морехон, засади 45-ото дърво в Парка на поезията. 
						Морехон пише на испански език и е публикувала 15 поетични книги. Експертите виждат в нейната модерна поезия продължение на традицията на староиспанската балада, в която танцът, музиката, топлината и любовта са водещи теми. Нейните творби са преведени на почти всички европейски езици и са публикувани в списания в Съедниените щати. 
						Централна тема на СВП тази година е мултимедийният отпечатък на модерната поезия и взаимовръзката на стиховете с други изкуства. Симпозиумът на СВП 2006 "Стихотворение/картина: диалог между поезията и живописта" е замислен като диалог между поети и художници в теорията и естетиката. Предвижда се няколко кръгли маси да бъдат посветени на тази тема. 
						Другите събития включват традиционна поетична вечер, посветена на карибската поезия, четения под надслов "Нощ без пунктуация" и публикуване на поетична сбирка "Плеяди" и поетични антологии на произведения на македонски автори. 
						Кулминацията на фестивала е "Мостовете" -- събитие, провеждано на устието на р. Черен Дрин при вливането й в Охридското езеро. По време на тази проява СВП и ЮНЕСКО ще връчат награда на младата авторка Мария Марковна-Гейде от Руската федерация за книгата й "Време за бърсане на прах". 
						СВП няма да завърши в Струга. Поетите ще посетят и други градове в Македония за поетични четения с цел популяризиране на изкуството. Накрая те ще се съберат в Скопие на поетично матине и четене. 
						Изтъкнати поети са идвали в Македония за СВП в продължение на 45 години. Носител на миналогодишната награда на СВП "Златния венец" бе американският поет У. С. Мъруин. Американските поети Алън Гинзбърг и Йосиф Бродки, гръцкият поет Янис Рицос, унгарецът Ласло Наги, чилиецът Пабло Неруда, испанецът Хусто Хорхе Падрон и израелският поет Йехуда Амикаи са само част от лауреатите на "Златния венец".

Инвестиции в Нигерия предизвикаха дебат в Косово
					23/04/2012
					Деловите и дипломатическите действия на висш косовски държавен служител предизвикаха полемика. 
					От Мухамет Брайшори за Southeast European Times от Прищина – 23/04/12
 
					 
						
Вицепремиерът Беджет Пацоли, вдясно, води кампания за дипломатическото признаване на Косово в Африка и Латинска Америка. [Ройтерс]
						Косовският вицепремиер Беджет Пацоли е сключил спорно споразумение с нигерийския щат Имо, което според опозиционните партии и някои антикорупционни НПО поражда конфликт на интереси и е в ущърб на усилията на Косово за дипломатическо признаване. 
						Според съобщения Пацоли е подписал меморандум за разбирателство с администрацията на Имо за изграждането от частна компания на електроцентрали и селскостопански комплекси в Нигерия. Централата ще доставя 500 мегавата електроенергия и ще осигурява непрекъснато електрозахранване за домакинствата и фирмите в Имо. 
						„Споразумението е абсурдно, защото предвижда, че инвестициите ще се гарантират от правителството на Косово“, каза за SETimes Ардиан Демири от Косовското общество за социални изследвания. „Представете си, че фирмите не направят инвестициите и администрацията на Имо отнесе въпроса в международен съд или поиска от Косово да завърши инвестициите.“ 
						Представители на правителството обаче защитиха решението и обявиха, че в средата на май делегация ще посети Нигерия под егидата на министерството на търговията, Търговската камара и деловите среди, за да разгледа възможностите за разширяване на икономическото сътрудничество с оглед на ограничаване на безработицата в Косово, която придобива ендемичен характер. 
						„Когато международният консорциум започне работа, Косово ще има възможност да интегрира проекта чрез своя капацитет; търсим работна ръка и проектни инженери“, каза за SETimes Йетлир Зюберай, политически съветник на Пацоли.
						Зюберай обясни, че проектът няма да засегне бюджета на Косово и ще създаде така необходимите възможности за трудова заетост. 
						Той посочи също, че по време на посещението на губернатора на Имо Окороча косовските министри Блеранд Ставилеци и Мемлил Красничи са присъствали на срещите, на които е било постигнато споразумение за сътрудничество и обмен на професионален опит, по-специално в областта на селското стопанство. 
						Според Гентиана Петрова, координатор на „ЙЕФ Косова“, местна НПО, работеща в областта на борбата с корупцията, споразумението не е било обяснено добре на обществеността. 
						„Независимо от сумата и участието, не би трябвало това финансиране да се извършва от членове на правителството. Би било добре, ако се инвестира в борбата срещу бедността в Косово или в нещо важно и рентабилно за нашата страна“, каза Петрова за SETimes. 
						Според нея, ако споразумението наистина е двустранно, както се посочва в публичните изявления, то би трябвало да се внесе в парламента за одобрение, както предвижда конституцията, или да се публикува от министерството на външните работи или в „Държавен вестник“. 
						„Това е явно нарушение на законодателството на Косово и поражда конфликт на интереси“, каза Петрова. 
						Агенцията за борба с корупцията заяви, че започва разследване на основание на косовското законодателство, което забранява висшите държавни служители да извършват действия от името на частни фирми, докато са членове на правителството. 
						Признаването на Косово от няколко африкански държави, като Гана, се смята за заслуга на Пацоли. Той води кампания за признаването на страната и от други африкански и латиноамерикански държави. 
						Мнозина се съмняват в броя на призналите страната държави – 89 според правителството, но по-малко според чуждестранни дипломати – включително дали Косово е признато от Нигерия и Уганда, което се смята за дело на Пацоли. 
						„Трябва да мислим повече за върховенството на закона, отколкото за имиджа на страната, за развитието на обществото и държавата“, каза за SETimes Дардан Сейдиу от опозиционното движение „Ветевендосе”. 
						Сейдиу настоя, че всяка международна лобистка дейност трябва да подчертава постиженията в областта на изграждането на държавността, развитието и върховенството на закона. 
						Според Берат Бейтулаху, изследовател от Центъра за научни изследвания и уреждане на конфликти в Прищина, инвестиционните планове в Нигерия ще навредят като цяло на лобистката кампания на Косово. 
						„Това ще се превърне в аргумент на сръбския външен министър Вук Йеремич, който няколкократно обвинява Пацоли в купуване на признавания. Правителството на Косово трябва да заеме позиция по този въпрос и да се дистанцира от споразумението за инвестиции“, каза Бейтулаху за SETimes. 
						Той определи Пацоли като много противоречива фигура в косовската политика поради бизнес отношенията му с Русия и други бивши съветски републики, въпреки неговия принос за международното признаване на Косово дори и от държави като Гана, които твърдо се противопоставяха на това. 
						„Той има смесена репутация; такава е и свършената от него работа“, посочи Бейтулаху. 
					
				
			
					 
					
 
 

Гърция арестува роднини на директор на "Сименс"
					03/06/2009
					 
						АТИНА, Гърция -- Късно вечерта в понеделник (1 юни) полицията арестува съпругата и двете дъщери на бившия финансов директор на "Сименс" в Гърция Христос Каравелас, който се издирва от властите по обвинения в корупция. Трите жени са задържани въз основа на заповеди за арест от разследващия прокурор по обвинения в съучастие в пране на пари. Миналия петък Каравелас, който е обвинен в корупция и пране на пари във връзка с договори, подписани между гръцкия клон на "Сименс" и най-голямата телекомуникационна компания на Гърция ОТЕ в периода 1994-1997 г., трябваше да се изправи пред съда. Каравелас обаче не се яви в съдебната зала. Неговият адвокат каза, че клиентът му е в чужбина, което накара прокуратурата да издаде международна заповед за арест на Каравелас. Външното министерство твърди, че той се е опитал незаконно да преведе 4 милиона евро в Уругвай за закупуването на собственост там.
						Други новини от вторник -- Група младежи с качулки хвърляха камъни и запалителни бомби по правителствена сграда в Атина, като причиниха дребни щети, но пострадали няма. Целта им бе Генералният секретариат по комуникации и информация, където се провеждат брифингите за пресата. Полицията съобщи, че младежите настояват за освобождаването на човек, арестуван по време на масовите улични безредици миналия декември, след като полицай застреля тийнейджър. (АНА-МПА, СКАЙ, ЕРТ, Катимерини, In.news, АФП, ДПА, АП, ЮПИ - 02/06/09)

Декларацията от Дубровник поставя основата за подобряване на сътрудничеството в научните изследвания
29/05/2003
Конференцията на КОСТ, проведена в Дубровник, Хърватска, постави основата за по-добро научно-техническо сътрудничество между страните-членки и институциите.
(ЕС, ХИНА - 27/05/03)
 
 
Междуправителствена организация, чиято цел е да съдейства за координиране на научните и технологическите изследвания в Европа, проведе еднодневна министерска конференция в крайбрежния хърватски град Дубровник във вторник (27 май), като прие декларация, която поставя основата за по-добро сътрудничество между страните-членки и институциите.
Организацията Европейско сътрудничество в областта на научните и техническите изследвания (КОСТ) бе основана от 19 европейски страни през 1971 г. Нейната цел е да съдейства за координацията на европейско равнище на националните изследвания, финансирани от правителствата. Конференцията в Дубровник, проведена по покана на хърватския президент Стипе Месич, събра висши представители от 35-те страни-членки, ЕС и Европейската научна фондация (ЕНФ), за да обменят мнения относно бъдещата роля на КОСТ.
Централна тема на работната сесия, председателствана от хърватския министър на науката и технологиите Гвожден Флего, бе партньорството с ЕНФ. Двете организации подписаха меморандум за разбирателство, според който ЕНФ ще действа като юридическо лице, което ще осигурява и ръководи административния, техническия и научния секретариат на КОСТ.
Генералният секретар на ЕНФ Енрик Банда каза, че обединяването на двете структури ще прокара пътя към създаването на обща европейска област на изследванията.
От 1971 г. насам КОСТ е издигнала стотици инициативи, много от които вече са завършени. От страните в Югоизточна Европа България, Хърватска, Гърция, Македония, Румъния и Сърбия-Черна Гора са членове на КОСТ и са участвали в редица научно-технически изследователски дейности.
Според декларацията от Дубровник КОСТ ще продължи да оказва подкрепа на нечленуващите страни, включително и на тези от Западните Балкани.
Хърватска, например, е участвала в редица проекти, в това число за подобряване използването на подземните води в крайбрежните райони, а също и в проект за лазерна консервация на произведенията на изобразителното изкуство.
Обръщайки се към форума, Месич отбеляза, че програмите на КОСТ са изиграли важна роля за развитието на науката и технологиите в неговата страна. Хърватска се присъедини към КОСТ през юни 1992 г. -- във време, когато бе трудно за току-що получилата политическа независимост страна да се включи в научните и технологичните процеси и програми на развитите европейски държави.
След форума Флего заяви, че разширяването на сътрудничеството ще донесе безвъзмездни средства от Европейската комисия в размер на 80 млн. евро за програма на КОСТ през периода 2002-2006 г.
В Декларацията от Дубровник се казва, че КОСТ трябва да продължи да функционира и следва да бъде подкрепяни усилията й да се развива като европейска инициатива и междуправителствен механизъм от първостепенна важност.

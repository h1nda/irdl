Движението "Ветевендосе" в Косово се стреми да блокира граничните контролно-пропускателни пунктове на границата със Сърбия
					14/01/2012
					Движението "Ветевендосе" се сблъска с полицията по време на протест, целящ блокиране на две ГКПП на границата със Сърбия.
					От Линда Карадаку за Southeast European Times в Прищина - 14/01/12
 
					 
						
Албански поддръжници на движението "Ветевендосе" (Самоопределение) се качват в автобуси в Тирана в събота (14 януари). Те пътуват до границата между Косово и Сърбия, за да помогнат за блокиране на потока от сръбски стоки в Косово. [Ройтерс]
						Полицията използва пиперов спрей, водни оръдия и сълзотворен газ в събота (14 януари) срещу демонстрантите, протистиращи на двата ГКПП на границата със Сърбия в Мердар/Мердане и Деу и Барде/Бела Земля. Главното опозиционно движение "Ветевендосе" (Самоопределение) организира демонстрацията и заяви ,че правителството не е успяло да наложи решението на парламента за взаимни задължения със Сърбия в политическо, икономическо и търговско отношение. 
						Според движението някои протестиращи са хвърляли камъни в областта Подуево, близо до Мердар/Мердаре. В съобщение по косовската телевизия се цитира говорител на полицията, който е казал, че 14 протестиращи са били арестувани и осем полицаи са били ранени. Лидерът на "Ветевендосе" Албин Курти е бил сред ранените и му е била оказана медицинска помощ, преди да се върне на протеста, съобщават от движението. 
						"Ветевендосе" обвинява правителството на премиера Хашим Тачи, че е осъществило споразумения, "които вредят на Република [Косово] и принуждават Косово да коленичи пред Сърбия". Защитата на местното производство е застрашена, казват от "Ветевендосе". 
						Нито едно от ГКПП не се намира в населената предимно със сърби северна част на страната, в която цари напрежение от средата на лятото . 
						По-рано в събота на път за ГКПП Мердар/Мердаре Курти заяви пред журналисти, че засиленото полицейско присъствие няма да промени плановете му и потвърди, че протестът цели да попречи на потока от сръбски стоки в Косово, а не на свободното придвижване на хора. 
						Той е бил спрян от полицейски кордон на около 400 м от ГКПП и е обвинил полицията, че блокира движението на хора. 
						Министерството на вътрешните работи е заявило в съобщение за пресата, че ще изпълни задължението си в съответствие с правомощията си и ще предотврати всякакви блокади. 
						"Правото на някои граждани да протестират и да изразяват недоволството си няма да бъде нарушено за сметка на свободното движение на другите граждани и стоки на територията на Република Косово", заяви Министерството. То призова обществото да не подкрепя незаконните форми на недоволство, като подчерта, че косовската полиция ще прояви "нулева толерантност към незаконната блокада на пътищата". 
						От своя страна Тачи не проявява голяма толерантност по отношение на "Ветевендосе" и неговия протест и е заявил пред своя кабинет в сряда, че патриотизмът днес трябва да се определя като абсолютно уважение към Конституцията на Косово и неговите закони. "Перспективата за държавата Косово е в интеграцията, а не в барикадата." 
						Президентът на Косово Атифете Яхяга също е укорила "Ветевендосе" и е заявила, че всъщност организирането на улични протести не е сигнал за "изчерпването на възможностите за действие в рамките на институциите на страната. Както и в други случаи изразявам твърдата си позиция като президент... срещу действия, които пречат на свободното движение на хора и стоки." 
						Посолствата на Франция, Германия, Италия, Обединеното кралство и САЩ призоваха "Ветевендосе" да се въздържа от всякакво насилие или провокации спрямо представители на косовската полиция. 
						"Подобни действия не само ще бъдат незаконни, но също ще повишат политическото напрежение в Косово и ще се отразят негативно на имиджа на Косово зад граница", казаха те в изявление. Добавяйки, че са уверени, че косовската полиция, подкрепяна от ЮЛЕКС и КФОР, ще прояви въздържаност и професионализъм при справянето с всякакви провокации", дипломатите подчертаха, че "в крайна сметка "Ветевендосе" ще носи отговорност за последиците от своите акции." 
						Специалният представител на ЕС в Косово Фернандо Джентилини предупреди, че всяко действие, насочено към издигане на бариери, а не към отстраняването им, рискува да подкопае напредъка, постигнат до сега. "Насърчавам всички да се въздържат от действия, които целят да попречат на тези свободи, тъй като подобни стъпки ще доведат единствено до забавяне на европейската интеграция", каза той в изявление. 
						Курти потърси подкрепа в съседна Албания, но Външно министерство реагира с изявление, в което се казва, че се заклеймяват екстремистките призиви на "някои албанци в Косово и Албания" за блокиране на ГКПП със Сърбия. Въпреки това автобус с албанци бе спрян от полицията в събота на ГКПП Морине на границата с Косово. 
						Други политически партии в Косово не подкрепят планираната блокада, но различни НПО, компании и синдикати са разделени в мнението си по този въпрос. 
						Политическият анализатор от Косово Белул Бекай, университетски преподавател, каза за SETimes, че блокадата на ГКПП "може да се смята за неразумен акт, но същевременно не може да се отрече ангажираността на ["Ветевендосе"] да осъществи... своите политически цели, независимо от последствията".

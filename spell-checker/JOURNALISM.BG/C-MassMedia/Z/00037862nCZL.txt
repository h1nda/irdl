Турци и кипърци протестират срещу плановете на Турция да строи атомни електроцентрали
					21/03/2011
					 
						АНКАРА, Турция/НИКОЗИЯ, Кипър -- Стотици активисти от Турция и Кипър присъстваха на демонстрации в събота (19 март) срещу плановете на Анкара да строи атомни електроцентрали. В края на миналата седмица Турция заяви, че остава твърдо зад плановете си да построи две атомни електроцентрали през следващите 12 години - една в близост до град Синоп на черноморското крайбрежие и една в Аккую, на 25 км от сеизмичен разлом. Демонстрантите в Истанбул и Мерсин шестваха с плакати с надписи: "Да не позволим Аккую да се превърне във Фукушима", имайки предвид критичната ситуация в японската атомна централа след опустошителното земетресение преди десет дни. В Кипър около 50 кипърски гърци и турци протестираха с маски на лицата и облечени в бели гащеризони.
						В петък Гърция призова Турция да се откаже от плановете си да строи атомните електроцентрали. Президентът Каролос Папуляс заяви, че ЕС трябва да се намеси, за да предотврати "катастрофа на своя праг". (Доган - 19/03/11; AНA-MПA, Етнос, Та Неа - 18/03/11)

По-ниските разходи привличат гръцки и румънски компании в България
					22/08/2011
					В България се наблюдава увеличаване на броя на регистрираните гръцки и румънски компании поради ниските данъци в страната, евтината работна ръка и географската близост.
					От Цветина Борисова за Southeast European Times в София – 22/08/11
 
					 
						
Официалните статистически данни показват ръст в дейността на гръцки и румънски компании в областта на търговията, промишлеността и сектора на услугите в България. [Ройтерс].
						В условията на икономическа криза и строги мерки на икономии на Балканите "плоският данък" в България създаде възможност за започване на бизнес с по-малко разходи. Плоският данък е система, при която съществува единна данъчна ставки и данъкоплатците плащат един и същ процент от доходите или печалбите си. 
						Според официалната статистика понастоящем повече от 2 000 гръцки и почти 300 румънски компании са се регистрирали в България. Националната агенция по приходите на България (НАП) съобщава, че след 2006 г. броят на компаниите с гръцки собственици, които са платили данъци в България, се е увеличил три пъти. 
						Броят на компаниите се увеличи от 733 през 2006 г. на 2 074 в края на 2010 г., като най-голямото увеличение се наблюдава през 2008 г. - от 619 на 1168, когато България въведе 10% плосък корпоративен и личен подоходен данък. Оттогава бизнес операциите в България са нараствали годишно средно с 600 компании. 
						Данните за румънските компании показват същата тенденция. От едва 33 регистрирани компании през 2006 г. броят на компаниите с румънски собственици в България достигна 272 през 2010 г. 
						Данните показват, че по-ниската данъчна ставка също привлича компании от съседните страни в България. За сравнение корпоративните данъци в Гърция възлизат на 24% - повече от двойно от тези в нейната съседка. 
						Фактор, който допринася за бягството на компаниите, са строгите мерки на икономии, които гръцкото правителство осъществява в условията на най-сериозната финансова и икономическа криза в историята на страната. 
						Теофилос Асланидис, генерален мениджър на Гръцката асоциация на модната промишленост със седалище в Солун, твърди, че миграцията на гръцки компании в съседна България не е "нищо ново", а по-скоро явление, което датира от 1990-те години. 
						
Евтината работна ръка привлича работодателите. [Ройтерс]
						Според Асланидис "Онези, които са могли да прехвърлят бизнеса си в България, вече са го направили; не са чакали да дойде кризата". Евтината работна ръка в България е друг фактор, който привлича гръцките компании. Според статистиката на ЕС в Гърция равнищата на заплатите са едни от най-високите, докато по този показател България твърдо е на последно място. 
						Асланидис хвали евтината работна ръка в България и казва, че "в резултат на това гръцките компании са укрепили позициите си в сектора на търговията на дребно". Той също одобрява ниското ниво на бюрокрация в митническия сектор в България. 
						По-ниските транспортни разходи, невисоките наеми и стабилното икономическо положение в България са сред факторите, които привличат чуждестранните компании. 
						Румънските компании също се изкушават да увеличат присъствието си в България особено след като румънското правителство въведе фискална реформа, за да увеличи данъците и да затегне разпоредбите. Това бе реакция на изискванията на международни финансови институции във връзка със заема от 20 милиарда евро, който помогна на страната да избегне икономическата катастрофа отчасти като осъществи строги мерки на икономии. 
						В Румъния корпоративният подоходен данък е 16%. Властите обаче отново въведоха 3% ставка за микропредприятията, които изпълняват критерии като например да нямат повече от девет служители и оборот по-малък от 100 000 евро. 
						Страната е "толкова крайна по отношение на бюрокрацията и фиска, че румънските компании търсят по-благоприятна среда в България - близка дестинация за компаниите в Югоизточна Румъния", каза Аурел Драган, редактор в румънския икономически седмичник "Капитал". 
						
Строгите икономически мерки в съседна Румъния предизвикаха стачки и прехвърляне на компании в България. [Ройтерс]
						Ниските данъчни ставки също оказаха влияние и привлякоха частни лица в страната. НАП в Русе наскоро съобщи, че най-богатият човек в града е румънски консултант, който е спечелил 3,12 милиона лева (около 1,6 милиона евро) миналата година. 
						Според агенцията този човек, чието име не се съобщава, е дължал данъци в размер на 187 000 лева (95 000 евро), считано от месец май миналата година. 
						 Освен компаниите, регистрирани в България, има и такива, които изнасят навън част от своята дейност. Според Жечко Димитров, управител на българския институт за външна търговия, техният брой е много по-голям от този на регистрираните компании. Мнозина смятат, че това е добре за страната, тъй като създава средство за препитание за хора в определени области. Но Димитров не е съгласен с това заради общата икономическа картина. 
						 "Те [ауотсорсинговите компании] връщат печалбите си в чужбина... Това не е добре за България. Трябва да се опитаме да привлечем инвеститори и да ги накараме да преместят целия си бизнес в България", каза той за SETimes. "Tе идват тук, защото нашата работна ръка е по-евтина. Това е единствената им полза." 
						Според него механизмът на по-ниските данъци не работи. Ако беше обратното, твърди той, "много повече големи инвеститори щяха да преместят централите и финансовите си баланси в България." 
						 "Излиза, че не номиналната стойност на данъците има значение, а цялостната цена на извършване на бизнес в България", каза той. "Ако нямате добра транспортна инфраструктура, ако имате проблеми с бюрокрацията и корупцията, бизнесът се оказва по-скъп. Каква полза ще имате тогава от плащането на по-ниски данъци?" 
						"Привличането на малки търговци в малките села и в градовете не може да бъде политика за развитие на регион и на цялата икономика," заключи Димитров.

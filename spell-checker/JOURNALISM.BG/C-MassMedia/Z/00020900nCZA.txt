Черна гора се стреми към членство в Съвета на Европа през 2007 г.
					08/12/2006
					След като Черна гора обяви своята независимост през юни, бившият й партньор Сърбия наследи членството на съюзната държава в Съвета на Европа. За да стане член на организацията, Черна гора трябва успешно да осъществи конституционни реформи.
					От Антонела Архин за Southeast European Times – 08/12/06
 
					 
						
Заместник-председателят на ПАСЕ Жан-Шарл Гардето прави оценка на готовността на Черна гора за членство в Съвета на Европа. [СЕ]
						От април 2003 до юни 2006 г. Черна гора бе член на Съвета на Европа (СЕ) като една от републиките в състава на съюзната държава Сърбия и Черна гора. През тези три години страната осъществи важни законодателни реформи, повечето от които в сътрудничество със СЕ, неговите контролни органи и други международни експерти. 
						Скоро след като Черна гора стана независима, Парламентарната асамблея на Съвета на Европа (ПАСЕ) поиска доклад, който да установи дали новата държава отговаря на стандартите на СЕ. Докладът установи, че правната система на Черна гора отговаря на стандартите, "при условие че се осъществи съответната конституционна реформа, която да гарантира нейната законност". 
						С края на съюзната държава се сложи край и на нейната конституция. В момента единственият конституционен документ на новата държава е Конституцията на Република Черна гора, приета през 1992 г., по време на режима на Милошевич. Необходими са промени в много области. 
						Една от основните проблемни области според експертите на СЕ е независимостта на съдебната власт. "Определено се смята, че преките връзки между съдебната власт и парламента, както и слабата роля на Съдебния съвет, водят до нарушаване на безпристрастността на съдилищата," се казва в доклада. Той препоръчва също да се промени процедурата за назначаване и освобождаване на съдиите. 
						Освен това според сегашната конституция държавният прокурор е натоварен с много задачи - той се занимава не само с наказателното преследване, но и с мерките за защита на конституционността и законността, като също така представлява републиката по имуществени и правни въпроси. 
						Хартата на Сърбия и Черна гора за човешките права и правата на малцинствата също не е в сила от 3 юни, затова новата конституция трябва да осигури най-малко същото ниво на защита на човешките права, заяви СЕ. 
						Според експерти разпоредбите на конституцията от 1992 г. за местното самоуправление също се нуждаят от промени, тъй като те не дефинират ясно правото на местно самоуправление. Неотдавна СЕ стартира програма за съдействие в тази област. 
						През септември комисия от изтъкнати правни експерти и политолози изготви работен документ и го представи на парламентарната комисия по конституционни въпроси, постоянен орган от 13 депутати. Комисията започна да изготвя проектоконституция през ноември. Парламентът бе съобщил, че документът ще е готов до края на годината и след това ще бъде предложен за обществено обсъждане в продължение на месец. Драган Куйович, високопоставен член на управляващата Демократична партия на социалистите, обаче каза, че крайният срок е бил удължен. 
						Заместник-председателят на ПАСЕ Жан-Шарл Гардето прави оценка на готовността на Черна гора за членство в СЕ. Подготвяният от него доклад ще бъде обсъден от Комисията по политическите въпроси на ПАСЕ, след което Ерик Юргенс от Комисията по правни въпроси и човешки права ще представи становището си. После ПАСЕ ще обсъди въпроса на пленарна сесия и може да препоръча на Комитета на министрите Черна гора да бъде поканена да се присъедини към СЕ. 
						Гардето каза, че ще настоява докладът му да бъде включен в дневния ред на януарската сесия на ПАСЕ, макар че колегите му могат да решат да отложат въпроса до пролетта. ПАСЕ е оптимистично настроена относно шансовете на Черна гора, каза той. Ако политическата рамка на страната бъде приведена в съответствие с изискванията, Черна гора скоро ще е готова да стане 47-ият член на СЕ.

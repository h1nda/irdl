Щварц-Шилинг ще позволи на някои уволнени държавни служители в БиХ да кандидатстват за работа 
					22/03/2006
					 
						САРАЕВО, Босна и Херцеговина (БиХ) -- Върховният представител Кристиан Шварц-Шилинг заяви във вторник (21 март), че възнамерява да отмени решенията на предшественика си Пади Ашдаун за уволнение на държавни чиновници. "Отстраняването им изигра важна роля и помогна на БиХ да изплува от следвоенната криза," каза Шварц-Шилинг. "Но с придвижването на БиХ напред към евроатлантическата интеграция и с укрепването на съдебните и демократичните процеси са налице непреодолими причини за вдигането на тези забрани," добави той. Новите мерки няма да се отнасят за онези, които са пречили на сътрудничеството на БиХ с Трибунала на ООН за военни престъпления.
						Също във вторник Шварц-Шилинг предупреди, че ако парламентът на БиХ не направи нужното за приемането на важните конституционни промени, това ще бъде сериозна крачка назад за страната. В понеделник три малки босненски партии заявиха, че няма да подкрепят реформите, които бяха окончателно подготвени от седемте основни партии в края на седмицата. (Дневни Аваз, Независне Новине - 22/03/06; Източници на СВП, АФП - 21/03/06)

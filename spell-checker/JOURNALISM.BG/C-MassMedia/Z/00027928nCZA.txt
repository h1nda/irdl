Изявленията на Тадич за Косово предизвикаха бурни реакции в цял свят
					02/10/2008
					Изявленията на сръбския президент Борис Тадич за евентуално разделяне на Косово предизвикаха бурни реакции в Прищина, но представителите на повечето сръбски партии отхвърлиха думите му.
					От Игор Йованович за Southeast European Times от Белград -- 02/10/08
 
					 
						
"Въпросът за разделянето се обсъжда от сръбските интелектуалци и от международната общност ... и в момента е твърде хипотетично да се говори дали бих избрал това решение," заяви сръбският президент Борис Тадич. [Гети Имиджис]
						Президентът Борис Тадич каза в понеделник (29 септември) за сръбската държавна телевизия, че разделянето на Косово продължава да съществува като вариант, макар и да не се обсъжда в момента. Неговото изявление провокира разгорещени критики от страна на косовските власти и бяха отхвърлени от представителите на повечето сръбски партии, дори и от членове на управляващата коалиция. 
						В отговор на тази гневна реакция в сряда Тадич подчерта, че той е споменал разделянето единствено като възможност, а не като решение. Той повтори обещанията, че Белград е готов да предложи на Прищина широка автономия, но никога не би признал независимостта на страната. 
						Във вторник Тадич заяви, че идеята за разделянето заслужва да бъде разгледана, ако всички други възможности бъдат изчерпани. "Въпросът за разделянето се обсъжда от сръбските интелектуалци и от международната общност ... Мога да го разгледам единствено ако всички други възможности са изчерпани, а в момента е твърде хипотетично да се говори дали бих избрал това решение," заяви Тадич. 
						Изявленията на Тадич разгневиха властите в Прищина, където президентът Фатмир Сейдиу настоя, че Косово е независима и международно призната държава. "Ние [Косово] сме държава и всякакви други надежди са напразни," заяви Сейдиу. Премиерът Хашим Тачи призова Сърбия, ако иска да се присъедини към ЕС, да се откаже от подобни идеи. 
						Американският посланик в Сърбия Камерън Мантър заяви, че САЩ са "против разделянето на Косово". Мантър добави, че сръбски официални лица са го уверили, че Тадич не е предлагал разделянето на Косово. 
						Международни организации също осъдиха идеята. Александър Иванко, говорител на ЮНМИК, заяви, че мисията се противопоставя на разделянето на Косово. Кристина Галах, говорителка на върховния представител на ЕС по сигурността Хавиер Солана, заяви, че ЕС също никога не е подкрепял разделянето. 
						Думите на Тадич предизвикаха дори загрижеността на партньорите в управляващата коалиция в Белград. Душан Баятович, заместник-председател на Социалистическата партия на Сърбия, член на коалицията, отхвърли идеята за разделяне на Косово, но подчерта, че Косово трябва да разполага с широка автономия в Сърбия. 
						Някои опозиционни партии обвиниха Тадич, че подготвя почвата за признаване на независимостта на Косово под натиска на САЩ и ЕС. 
						Анализатори предупреждават, че две трети от останалите косовски сърби живеят на юг от река Ибър, което усложнява всички опити Косово да бъде разделено, без те да останат в новосъздадената държава.

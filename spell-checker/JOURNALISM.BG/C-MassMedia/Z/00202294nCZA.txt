Много проблеми с пенсиите в Косово 
					27/01/2012
					Парламентът върна спорния закон за пенсиите за преразглеждане.
					От Линда Карадаку за Southeast European Times от Прищина -- 27/01/12
 
					 
						
Повечето пенсионери, които са внасяли осигуровки за пенсии в бивша Югославия, са ги загубили. [Архив]
						Косовският парламент върна в четвъртък (26 януари) законопроекта за пенсиите за преразглеждане от правителството, след като заключи, че законодателството ще накърни достойнството на пенсионерите. 
						"Категоризирането на пенсионерите не е направено както трябва. Най-лошото е, че законът би влязъл в сила през 2016 г.", каза Исмет Бечири, председател на парламентарната група на ДЛК, пред репортери след решението. 
						Делегация на Коалицията на косовските пенсионери се срещна по-рано през седмицата с председателя на парламента Якуп Красничи и предаде петиция срещу законопроекта за пенсионния план, финансиран от държавата. Над 15 000 пенсионери подписаха петицията, която изисква повишаване на средната пенсия до 60 % от размера на средната месечна заплата - която за 2011 г. е била 272 евро. 
						"Формулирахме нашите поправки [в законопроекта на правителството] - ако те бъдат включени, проблемите на пенсионерите ще бъдат решени и тяхното достойнство ще бъде възвърнато," каза председателят на Съюза на пенсионерите и инвалидите Шабан Кайтази за SETimes. 
						Пенсионерът Сефедин Бакали от Дяково в Западно Косово, получава 80 евро на месец при сегашния план. 
						"Никой не може да живее с тези пари. Даже и лекарства не можеш да си купиш с тях," каза Бакали за SETimes. 
						Законопроектът, изготвен от министерството на труда и социалните грижи, предвижда повишаване на основните пенсии от 45 на 50 евро, а плащанията за онези, които са се осигурявали, от 80 на 101 евро. 
						Най-ниското ниво, което сега е 45 евро на месец, се плаща на хората, които никога не са работили. Второто ниво, сега 80 евро, се плаща на онези, които са работили и плащали осигуровки в бивша Югославия, но не и към настоящия пенсионен фонд в Косово, създаден през 2002 г. 
						За онези, които са внасяли осигуровки, докато са били на работа след 2002 г., има възнаграждения от Пенсионно-спестовния тръст в зависимост от сумата, която работникът е отделял. 
						Друг проблем за пенсионния сектор е липсата на вноски от работещите до 1999 г. 
						По югославската пенсионна система по-малко от половината от населението с право на пенсия е получавало пенсионни придобивки и много косовари бяха възпрепятствани да участват в системата след 1989 г., когато режимът на югославския президент Слободан Милошевич започна процеса на премахване на автономията на Косово и поставянето му под управлението на Сърбия. 
						От 1 юли 2002 г. косовското правителство е изплащало основни пенсии на всички граждани над 65-годишна възраст, финансирани от бюджета чрез задължителни и доброволни осигуровки на работодателите и служителите, както и от доброволни пенсионни схеми. 
						Бакали е един от многото косовски албанци, които са плащали вноски по държавната програма и са загубили парите си след разпадането на Югославия. 
						Той е работил 33 години като съдия и прокурор в Косово, когато то е било част от бивша Югославия. След падането на режима на Милошевич Бакали е бил принуден да се пенсионира през 1992 г. 
						От 1992 до 1999 г. той е получавал около 500 евро на месец. От 1999 г. обаче той получава едва около една десета от това. "Децата ми помагат, след всички тези години работа. Много жалко..., не знам дали тези пари изобщо ще дойдат някога в Косово," каза той. 
						Заемащата ръководна длъжност в министерството Лирие Маврай каза за SETimes, че въпросът е повече политически, отколкото съдебен. Тя каза, че пенсионната система е била прекъсната през 1999 г., когато Косово е било поставено под контрола на международната администрация през 2002 г. ЮНМИК издаде Наредба 2001/35, с която бяха създадени Фондът за пенсионно осигуряване и Пенсионно-спестовният тръст. 
						Йетон Деми, отговарящ за връзките с медиите в Пенсионно-спестовния тръст, казва, че тръстът се занимава със сегашните пенсии и няма юридически правомощия да се занимава с плащанията отпреди 2002 г. 
						Той признава, че "проблемът с пенсионното осигуряване на гражданите на възраст над 65 години е сложен и не може да бъде решен със създаването на една институция."

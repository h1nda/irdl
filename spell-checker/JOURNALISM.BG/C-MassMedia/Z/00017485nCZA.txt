Чуждестранна подкрепа за балканските медии -- дали си струваше?
					06/02/2006
					В коментар, публикуван от Балканската мрежа за разследващи репортажи, двама западни експерти заявяват, че независимо от пропуските чуждестранната подкрепа на медиите на Балканите е допринесла за развитието на сектора.
					(Балканска мрежа за разследващи репортажи - 06/02/06)
 
					 
						
Балканската мрежа за разследващи репортажи е локализиран проект от април 2004 г. на лондонския Институт за военни и мирновременни репортажи. [БМРР]
						През последното десетилетие чужди правителства са предоставили над 250 млн. евро в подкрепа на проекти за медийно развитие на Балканите, казва западен експерт в свой коментар, публикуван от Балканската мрежа за разследващи репортажи (БМРР) в неделя (5 февруари). 
						"Както е обичайно за всяка развойна дейност, имаше и успехи, и неуспехи," заявява консултантът по медийно развитие Яша Ланге от Амстердам. Но в крайна сметка си заслужаваше, добавя той. 
						Някои от пропуските бяха свързани с подбора на проектите или с медийните организации и асоциации. Донорите, казва Ланге, "понякога избират предложения, които на пръв поглед предлагат лесни отговори на много сложни проблеми". Финансовата помощ за създаване на различни конкурентни институции сякаш не беше най-доброто решение, тъй като не всички успяха да оцелеят в трудната среда. 
						"Най-яркият пример е хвърлянето на пари с цел превръщането на държавни медии в обществени рупори, без някога да е имало достатъчно политическа воля за гарантиране на успеха на подобен преход," отбелязва Ланге. 
						Пер Бюман, ръководител на отдела за хуманитарна помощ в Шведската агенция за международно сътрудничество, е съгласен, че средствата на донорите не винаги са били насочвани добре. 
						"Примерите за успех сред медиите на Балканите винаги се основават на силни местни медийни организации, които са съумели да привлекат чуждо финансиране чрез находчиви стратегии и поемане на много рискове, както финансови, така и политически," пише в отделен успореден коментар шведският експерт, който по-рано е отговарял за ролята на агенцията в подпомагането на медиите на Балканите. "Неуспелите проекти са започнатите или насърчените отвън, със слаба или никаква местна подкрепа." 
						Що се отнася до подпомагането на обучението на журналисти, Ланге смята, че по правило донорите са "харчили твърде много за обучение, без да създават трайни институции", и за финансирането на курсове, които не винаги са съответствали на интересите на самата медийна индустрия. 
						Макар и журналистическото обучение да не е спомогнало в количествен аспект за решаването на всички структурни проблеми, с които са се сбъсквали балканските медии, то е допринесло за по-широкото познаване на професионалните стандарти, за по-добри технически умения и е довело до по-добро управление на някои отделни организации, по думите на Ланге. 
						"Не се съмнявам, че чуждестранната подкрепа е спомогнала за просъществуването на медии, имащи смелостта да дават гласност на проблемите, които, макар и невинаги добре приети от публиката, са влияли пряко върху историята", пише Ланге. 
						От своя страна Бюман смята, че в бъдеще чуждестранната помощ за медийния сектор на Балканите трябва да се съсредоточи върху три неща. Едното е предоставяне на подкрепа за организациите, следящи за спазването на закона, "натоварени със задачата да наблюдават обществените медии, спазването на медийното законодателство, свободата на печата, концентрацията на собственост и други сродни области". Донорите трябва също така да финансират следдипломни курсове за журналисти в рамките на местните университетски факултети или професионални центрове и да обърнат основно внимание на "ограничен брой важни, отговорни медийни организации". 
						"Нашата работа като донори сега е да осигурим известна стабилност," казва Бюман. "Ние можем да предоставяме кредити, ако няма такива. Можем да подкрепяме организациите, следящи за спазването на закона, да държат под око медийната обстановка по отношение на потискането на свободата на словото. Можем да продължим да подобряваме законодателството и да го приспособяваме към европейските стандарти. Но вече не можем да нахлуваме, да изкривяваме бавно създаващия се свободен медиен пазар и да продължаваме да подкрепяме любимците си."

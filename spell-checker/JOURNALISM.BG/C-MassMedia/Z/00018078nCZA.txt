Рохан изключва възможността за разделяне на Косово 
					30/03/2006
					Предложение на ООН за децентрализация на Косово предвижда да се разреши на общините да управляват сами делата си в рамките на правната система на Косово, каза в четвъртък заместник специалният пратеник на ООН Алберт Рохан. 
					От Блерта Фоничи за Southeast European Times от Прищина – 30/03/06
 
					 
						
Заместник специалният пратеник на ООН Алберт Рохан (вляво) се срещна в сряда (29 март) в Прищина с президента на Косово Фатмир Сейдиу. [Лаура Хасани]
						Заместник специалният пратеник на ООН Алберт Рохан изключи възможността за разделяне на Косово на части и всякаква идея за създаването на отделен анклав на етнически принцип в населената предимно със сърби част на провинцията. 
						"Искаме да дадем на общините максимум компетенции, те трябва да могат да управляват делата си и това винаги да става в рамките на правната система на Косово," каза Рохан на пресконференция в щаба на ЮНМИК в Прищина в четвъртък (30 март). Но, добави той, "това не означава и не може да означава създаване на отделна област, която да стои извън нормалните правни институционални структури на Косово. Ще се противопоставим на всякакво разделяне или вътрешно делене на Косово и ще се противопоставим и на всякакво трето ниво на управление между централните власти и общините." 
						Рохан бе в Косово, за да представи план за децентрализация, изготвен от експерти на ООН на базата на първите два кръга от преките преговори между преговарящите екипи на Белград и Прищина. Целите, посочи той, са да се усъвършенства доброто управление чрез доближаване на администрацията до градовете и да се отговори на нуждите на етническите малцинствени групи, включително косовските сърби. 
						Планът на ООН ще позволи на общините да създават сдружения по конкретни въпроси, като образование, здравеопазване и култура, както и да създадат асоциация (или няколко асоциации) на общините, каза Рохан. Освен това, каза той, експертите на ООН се съгласиха с искането на Сърбия за "разумно големи общини с определен процент мнозинство на една етническа група". 
						В същото време той призова сърбите да отговорят на усилията на ръководството на Косово да установи контакти с тях. "Неучастието е непродуктивно. Те трябва да се ангажират, те трябва да участват, те трябва да сътрудничат," каза той. 
						Рохан критикува остро и директива на Белград, която задължава косовските сърби да се откажат от приходите, които могат да получат от косовските институции като допълнение към отпусканите им от Сърбия средства. "Положението на косовските сърби е достатъчно трудно и изискването те да се откажат от част от дохода си ще направи положението им още по-тежко. Искам също ясно да посоча, че тази директива и усилията за активното й реализиране напълно противоречат на концепцията за децентрализация, която застъпваме в преговорите във Виена," каза Рохан. 
						"Искаме задружно общество, искаме многоетническо общество, в което общините да разполагат с максимално самоуправление, но това пълно отделяне не отговаря на нашата концепция," добави той. 
						Пресконференцията на Рохан се проведе в края на тридневното му посещение в Косово, по време на което той се срещна с президента Фатмир Сейдиу, с премиера Агим Чеку и със заместник-премиера Лютфи Хазири. Той посети и Звечан и се срещна със сръбските кметове на три северни общини, пред които представи изготвеното от ООН предложение и очерта принципите, на които то се опира.

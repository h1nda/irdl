Министрите от ЕС подкрепят съкращаването на числеността на ЮФОР
					02/10/2008
					Министрите на отбраната от ЕС изразиха в сряда подкрепа за плана за постепенно съкращаване на мироопазващата операция на блока в Босна и Херцеговина, като се обосноваха с подобряването на ситуацията със сигурността.
					(АФП, Ройтерс, АП, ДПА, Блумбърг, Евронюз, Гласът на Америка, B92 - 01/10/08)
 
					 
						
Мисията “Алтея” на ЕС, която започна през 2004 г., наброява 2 200 души и на нея са възложени военните задачи по мирното споразумение, с което завърши конфликтът от 1992-1995 г. [Гети Имиджис]
						При обсъждането на бъдещето на мисията на неофициална среща в сряда (1 октомври) в Довил, Франция, министрите на отбраната от Съюза заявиха, че мироподдържащите части на ЕС (ЮФОР) в Босна и Херцеговина (БиХ) са постигнали своите военни цели. 
						Те се съгласиха още, че предвид същественото подобрение в сигурността в БиХ през последните години 27-членният блок трябва да пристъпи към преобразуване на обхвата и ролята на операция “Алтея”. 
						“Военните цели са изпълнени; няма никакви причини мисията да продължи да бъде поддържана," заяви пред репортери френският министър на отбраната Ерве Морен, чиято държава в момента e ротационен председател на ЕС. 
						Според ДПА четирите разглеждани възможни сценария за бъдещето на ЮФОР предвиждат варианти от продължаване на мисията без промени до пълно изтегляне на частите. Морен заяви, че голямото мнозинство от държавите членки са изразили подкрепа за плана за постепенно съкращаване на ЮФОР и заместването й със сили за бързо реагиране, които ще имат по-скоро граждански характер и ще са базирани извън БиХ, но могат да се намесят при извънредно положение. 
						Само "една или две държави" подкрепиха запазването на статуквото, отбеляза той, без да ги назовава. 
						"Преобладаващото мнение бе, че е важно постепенно да се пристъпи към изтегляне и по-специално към промяна на характера на мисията," заяви френският министър. 
						Въпреки че ЮФОР до голяма степен изпълни своите военни операции, най-неотложната нужда на БиХ в момента е от военни консултанти и обучители в полицията. 
						Тъй като в сряда не бе постигнато единодушно решение, британският генерал Джон Маккол, командващ на ЮФОР, ще "представи по-конкретни варианти", които министрите на отбраната от ЕС ще обсъдят по време на следващата си официална среща в Брюксел на 10 ноември. 
						 Морен обаче подчерта, че ЕС не бяга от БиХ. 
						"Не става въпрос Европа да се изтегли от страната незабавно, което би било лош знак," каза министърът. ЕС обаче трябва също да убеди своите граждани, че може не само да изпраща мисии, но и да ги прекратява, добави той. 
						"Не можем да кажем на своите граждани, че тези мисии трябва да съществуват, но не знаем как да ги приключим," заяви Морен.

Коледните продажби в Гърция намаляват
					28/12/2011
					Празниците не донесоха особено облекчение на изпадналите в затруднение гръцки собственици на магазини. Междувременно, Световната банка отпусна заем на Албания, а данъкът добавена стойност за хърватския туризъм ще бъде намален. 
					 
						
Магазините в Гърция преживяха най-лошата си Коледа от десетилетия, като продажбите спаднаха с 30% в сравнение със същия период на миналата година. [Reuters]
						Продажбите по Коледа тази година в Гърция бяха с 30% по-ниски от миналата година, оповести Националният статистически институт на страната във вторник (27 декември). Резкият спад се дължи на по-слабото потребителско доверие и продължаващата криза в еврозоната. Според данните 90% от всички гърци са похарчили по-малко тази Коледа. 
						*** 
						В сряда (21 декември) Световната банка отпусна заем от 16,6 милиона евро на Албания, за да помогне на страната да обнови на водноелектрическите си централи, които причиниха сериозни наводнения миналата зима. Парите ще бъдат добавени към 27-те милиона евро, които властите в Тирана вече са получили за ремонтнините дейности за трите централи по река Дрин.
						*** 
						Новоизбраният премиер на Хърватия Зоран Миланович съобщи в първото си телевизионно интервю по канал "Дневник Нове" в четвъртък (22 декември), че ДДС за туризма в страната ще бъде намален. Настоящото ниво от 23% ще бъде намалено до 10%, за да бъде подпомогнат сектора, каза той. 
						*** 
						
						Турция и Азербайджан подписаха споразумение в неделя (26 декември) за изграждането на тръбопровод, по който ще се доставя азербайджански газ до европейските пазари през турска територия. Очаква се тръбопроводът, който ще струва около 5 милиарда евро, да започне да функционира през 2017 година. Той ще пренася около 16 милиарда кубични метра природен газ годишно. 
						*** 
						
						Кипърското правителство миналата седмица реши да приватизира фондовата борса на страната. Финансовият министър Кикис Казамиас обясни в сряда (21 декември), че първата стъпка ще бъде трансформирането на борсата в компания. Първоначално държавата ще бъде единствен акционер в нея, а частните инвеститори ще бъдат привличани постепенно. 
						*** 
						
						Турция и Косово подписаха споразумение за въздушен транспорт, целящо да увеличи полетите между двете страни, обяви турската Генерална дирекция "Гражданска авиация" в сряда (21 декември). Освен пътнически полети сделката предвижда и мерки за увеличаване на полетите, пренасящи товари между двете страни.
						*** 
						Рейтинговата агеция "Стандард и Пурс" в сряда (21 декември) потвърди дългосрочния суверенен кредитен рейтинг на България на ниво BBB със стабилна перспектива, а краткосрочния рейтинг -- на ниво A3. Като обосновка на своето решение агенцията цитира силната фискална политика на страната през последните години. 
						*** 
						
						Македонският парламент одобри в събота (24 декември) бюджета на страната за 2012 година. Документът предвижда дефицит от 2,5% по БВП, икономически растеж от 4,5% и инфлация от 2,5%. 
						
						(Различни източници -- 21/12/11-28/12/11)

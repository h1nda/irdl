Албански партизански лидери отправят предупреждения
					18/05/2012
					Бивши паравоенни организации използваха извършените неотдавна арести на албанци в региона като повод да предупредят държавите за възможно отмъщение. 
					От Сафет Кабашай за Southeast European Times от Прищина – 18/05/12
 
					 
						
Командирите на албанската паравоенна организация „Армия за освобождение на Прешево, Медведжа и Буяновац“ (АОПМБ) в Косово през 2000 г. [Ройтерс]
						Бивши албански паравоенни формирования отправиха предупреждения, че отново ще създадат свои групи, ако арестите на албанци в региона продължат, като с това предизвикаха слухове за евентуални действия в отговор на арестите. 
						Осем албанци бяха арестувани в Сърбия на 4 май по обвинения във военни престъпления и незаконно притежание на оръжие, а други 20 бяха задържани в Македония във връзка с убийството на петима македонски граждани близо до Скопие през април. 
						„Две ръце за глава, казваме ние. Няма друга възможност“, заяви за SETimes Йонуз Муслиу, бивш политически лидер на "Армията за освобождение на Прешево, Медведжа и Буяновац" (АОПМБ). 
						Муслиу посочи, че по-добре би било да се постигне мирно решение, но в Белград няма воля за това. „[Белград] си остава същият и се стреми да решава проблемите със сила.“ 
						Албанските лидери в Прешевската долина посочиха, че за тях най-голяма загриженост поражда предупреждението на министъра на вътрешните работи Ивица Дачич, че полицейските акции ще продължат. 
						„Последният арест беше послание от сръбското правителство, че всеки албанец в Прешевската долина е потенциален терорист и следва да бъде арестуван“, каза за SETimes кметът на Буяновац Шаип Камбери. 
						Камбери посочи, че целта на Сърбия е да дестабилизира региона, да насажда страх, за да накара албанците да емигрират и по този начин да предизвика демографски промени. 
						Владимир Вукчевич, който оглавява сръбската прокуратура за военни престъпления, обаче обясни, че властите разследват военни престъпления срещу цивилни граждани в долината на Прешево, които са извършени през 2001 г.
						„Арестите бяха извършени в рамките на продължаващо разследване“, заяви Вукчевич. 
						В Македония известният като „Комендант Ходжа“ Джезаир Шачири от "Армията за национално освобождение" (АНО) – подразделение на "Армията за освобождение на Косово" – посочи, че бивши командири на организацията са се срещнали, за да обмислят възможността за мобилизиране на бойците си, „в случай че провокациите продължат“. 
						Според македонски анализатори двете групи арести не трябва да бъдат поставяни под общ знаменател, иначе това би било признак за наличие на план за въвличането на Македония в косовско-сръбските отношения от страна на двете държави. 
						„Проблемът, който налива масло в огъня, е нерешеният статут на Северно Косово. Изглежда, че се правят опити за запазване на контрола над Косово чрез дестабилизиране на региона. Чуваме все по-силни призиви за Велика Албания или Велико Косово, отправяни от екстремистки групи“, каза за SETimes Павле Траянов, бивш министър на вътрешните работи. 
						Траянов добави, че Македония показва, че има необходимия политически капацитет и възможности в областта на сигурността, за да запази стабилност, но трябва да продължи да инвестира в добрите отношения със своите съседи. 
						Според Валбона Зенели, преподавател по национална сигурност в Европейския център за изследване на сигурността „Джордж К. Маршал“ в Гармиш-Партенкирхен, няма основания да се смята, че бившите албански партизани ще се прегрупират в двете държави само заради неотдавнашните събития. 
						„Наистина събития от подобен род могат да способстват за влошаване на ситуацията. Всяко евентуално ескалиране на напрежението поражда заплаха за сигурността и мира в региона; вреди на необходимите нормални отношения между Сърбия и Косово; оказва отрицателен ефект върху продължаването на техническите преговори и, най-важното, върху прилагането на постигнатите наскоро договорености“, каза Зенели за SETimes. 
						Зенели каза, че албанците в Македония трябва да бъдат фактор за стабилността и техните политически структури са действали разумно, като са осъдили убийствата на петимата цивилни граждани и са се ангажирали да помогнат за предаването на извършителите на органите на правосъдието, независимо от тяхната етническа принадлежност. 
						„Те дадоха своя принос и трябва да продължат да действат като отговорни граждани на Македония за просперитета на страната и нейната интеграция в евро-атлантическите институции“, заяви Зенели. 
						Според Марко Милошевич, изследовател в белградския Център за политика за сигурност, тежката икономическа ситуация и нивото на организираната престъпност изострят нестабилността на етническа основа. 
						„Различни престъпни групи използват този пропуск в [сигурността] за собствените си интереси и Косово служи като безопасно убежище за повечето от тези групи – албанци от Македония и Сърбия, както и сръбски престъпници в Северно Косово“, каза Милошевич за SETimes. 
						За гарантиране на стабилността и сигурността в региона са необходими превантивни мерки от страна на международната общност – САЩ, ЕС, ОССЕ – както и регионално сътрудничество, които да допринесат за решаване на старите проблеми и за отправяне на поглед към бъдещето, каза Зенели. 
					
				
			
					 
					
 
 

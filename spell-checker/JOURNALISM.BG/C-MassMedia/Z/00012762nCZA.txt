Американски войници слагат край на мисията на СФОР в Тузла
					25/11/2004
					С церемонии в сряда американските войници в състава на частите на НАТО отбелязаха края на една епоха на мястото, което в продължение на девет години бе най-голямата военна база на алианса за мироопазващата му мисия в Босна и Херцеговина. Мисията ще бъде предадена на ЕС на 2 декември.
					От Бет Кампшрор за Southeast European Times от Сараево -- 25/11/04
 
					 
						
"НАТО успя да спре войната и НАТО успя, заедно със Службата на върховния представител, да постави началото на мира", каза генерал-майорът от запаса Уилям Неш, първият командващ на оперативна група "Ийгъл". [Джек Рикобоно]
						След като американските войници в състава на частите на НАТО отбелязаха края на мисията на СФОР в Тузла, Босна и Херцеговина (БиХ), американският генерал, отговарящ за европейските операции, каза, че мироопазващата задача на НАТО в страната е изпълнена. 
						"Мисията е завършена, мисията е изпълнена", каза командващият на американските военни части в Европа генерал Б. Б. Бел пред група войници в база "Ийгъл" в Североизточна БиХ на церемония по случай предстоящото отпътуване на американските части. 
						"Това не бе лека мисия, а и през последните години тя не бе в центъра на вниманието, но тя показва какво може да се постигне, когато хората, народите и военните работят заедно за една обща кауза", каза той. 
						Мисията приключи девет години след като НАТО разположи 60 000 войници в БиХ, за да се осигури изпълнението на мирното споразумение, което участниците във военните действия в БиХ подписаха в края на 1995 г. Поддържането на този мир след 2 декември ще бъде задача на 7 000 военни от ЕС -- същия брой войници имаше и СФОР след последното съкращаване на военните части миналата пролет. 
						Постепенните съкращения бяха резултат от подобряването на сигурността в БиХ след края на конфликта през 1992-1995 г. 
						Генерал-майорът от запаса Уилям Неш, който е първият командващ на оперативна група "Ийгъл", каза, че НАТО е успяла да помогне в изграждането на една нация от руините в БиХ и благодарение на активната роля на службата, която се е занимавала с изпълнението на цивилните клаузи от мирното споразумение. 
						"НАТО успя да спре войната и НАТО успя, заедно със Службата на върховния представител, да постави началото на мира", каза Неш. Около 150 американски войници ще останат в "Ийгъл" след 2 декември, освен 100-те, които ще бъдат част от щаба на НАТО, който ще остане в покрайнините на Сараево. 
						Бригаден генерал Тимъти Райт, който командва оперативна група "Ийгъл" от март, каза, че оставащите американци ще имат задачата да помагат на БиХ в реформата на отбраната и приемането на страната в програмата на НАТО "Партньорство за мир", да провеждат антитерористични операции и да издирват обвинени във военни престъпления лица. 
						Бившите политически и военни лидери на босненските сърби Радован Караджич и Ратко Младич остават най-търсените обвиняеми от трибунала на ООН за престъпления, извършени по време на конфликта в БиХ. 
						"Това е една от основните причини да оставим тук 150 войника -- да заловим тези хора", каза Райт пред репортери след церемонията в "Ийгъл". 
						Американските войници ще останат до 1 март под командването на американския бригаден генерал Стивън Шук, командващ на приключилата мисия СФОР. След тази дата те ще бъдат заменени от нов контингент.

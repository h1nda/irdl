Швеция избягва намеса в спора между Хърватия и Словения
					23/06/2009
					 
						БРЮКСЕЛ, Белгия -- Швеция, която поема ротационното председателство на ЕС от 1 юли, не възнамерява да се намесва в граничния спор между Хърватия и Словения, каза в понеделник (22 юни) в Брюксел шведският външен министър Карл Билд. Билд отбеляза, че спорът е двустранен въпрос, който двете страни трябва да решат самостоятелно, но добави, че подобни конфликти не трябва да влияят на присъединителните преговори. Хърватия и Словения не успяха да сближат позициите си по време на разговорите миналата седмица въпреки натиска от Европейската комисия.
						Също в понеделник Билд говори в Брюксел за икономическото развитие на Косово и значението му за стабилността в страната. Той подчерта, че властите в Прищина трябва да направят повече. "От самото начало това беше трудна задача и сега ние сме в разгара на безпрецедентна икономическа криза, която прави предизвикателствата пред Косово още по-сериозни", каза Билд.
						В Прищина беше проведен дебат за перспективите на страната за евентуално либерализиране на визовия режим с ЕС, който беше организиран от Инициативата за европейска сигурност в сътрудничество с Инициативата за стабилност на Косово. Международните представители потвърдиха, че те няма да позволят Косово да бъде изолирано. (Зери, Коха Диторе, Косова Сот - 23/06/09; РТК, Телеграфи, ФоНет, Б92 - 22/06/09)

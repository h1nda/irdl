Болонският процес се натъква на препъникамък в Черна гора
					07/10/2009
					Недостигът на кадри остава огромен проблем при прилагането от Черна гора на паневропейския Болонски процес.
					От Марина Роганович за Southeast European Times от Подгорица -- 07/10/09
 
					 
						
Преподавателят по политология от Черногорския университет Милан Попович. [Архив]
						Опитите на Черна гора да реформира своята образователна система чрез интегриране на паневропейския Болонски процес са спъвани от проблеми, смята един от най-откровените граждани на страната. 
						"Основните принципи на Болонския процес са велики, но прилагани в настоящите условия, те могат да доведат само до Франкенщайн," каза за Southeast European Times преподавателят по политология от Черногорския университет Милан Попович. 
						Според уебсайта на Европейската комисия "трите приоритета на Болонския процес са: въвеждане на трицикълна система (бакалавър/магистър/доктор), гарантиране за качеството и признаване на квалификациите и сроковете на обучение." 
						"Болоня" трябва да се прилага в реални условия. Ние страдаме от недостиг на кадри и не разполагаме с достатъчно пространство," каза Попович. 
						 "Нормално е един преподавател да има по 30 студенти [в група]. Тази бройка може да достигне и до 50, а аз мога да се справям и с по 100 студенти. За един преподавател обаче е изключително трудно да работи с 300 студенти. Това е престъпление спрямо образованието," каза Попович. 
						Драган Копривица, преподавател от Факултета по философия в Никшич, е съгласен, че е много трудно за един преподавател да "осъществи контакт с 300 или 500 студенти и да им обърне много внимание". 
						"За студентите стана по-лесно," каза Копривица. "Има предмети за по един семестър, вместо за два или дори четири семестъра. Студентите също така имат изпити по време на семестъра, макар че за един преподавател това може да бъде почти невъзможно." 
						Черна гора е член на Болонския процес от 2003 г. 
						Преди "Болоня" да бъде въведена в Черна гора, студентите имаха само по един изпит на курс годишно, обикновено устен финален изпит. През учебната година нямаше други тестове. "Болоня" промени това: сега някои студенти дори няма нужда да държат последния изпит. 
						"Мисля, че това е хубаво; ако студентът работи усилено и събере достатъчно точки по време на семестъра, той би могъл да си вземе предмета, без да държи финален изпит," каза Копривица. 
						Попович е съгласен, че за студентите е добре да могат да събират точки по време на семестъра, но смята, че в някои факултети устният финален изпит е задължителен. "Студентите във факултета по политология ще трябва да говорят на бъдещите си работни места. Погрешно е да не ги учим да говорят и да не ги оценяваме чрез устни изпити," каза той. 
						Наскоро дипломираната възпитаничка на Черногорския университет по международни отношения Милена Мишкович одобрява програмата. "Харесвам идеята на "Болоня". Тя ни даде възможност да работим за нашия успех през цялата година. "Болоня" доведе до по-добър успех при дипломирането." 
						Неманя Джурашкович, настоящ студент по икономика в Черногорския университет, не е напълно съгласен. "["Болоня"] изисква много работа; трябва да уча всеки ден и това ми отнема много време. От друга страна, това може и да е и хубаво, защото никога не изоставам с ученето."

Сърбия търси изход от пенсионния кошмар
					08/08/2005
					Неплатежоспособната пенсионна система в Сърбия, остатък от югославската ера, се поддържа само благодарение на големите държавни субсидии, които в момента поглъщат около една четвърт от държавния бюджет. Не само, че приходите в правителството се изтощават, но и пенсиите са ниски. Пенсионерите могат да очакват около 138 евро месечено, което е значително под средната работна заплата. Правителството е притиснато от една страна от необходимостта от реформа на системата, а от друга страна - от исканията на притеснените пенсионери, които ще почувстват болезнения ефект от ограниченията, необходими за спасяване на системата. Все повече изглежда, че частното пенсионно осигуряване е единственото надеждно решение, но ще бъде необходимо време за реализация му. 
					От Георги Митев-Шантек за Southeast European Times от Белград – 08/08/05
 
					 
						
Възрастни жени почиват в белградски парк. Разходно-покривната система, останала от югославската ера, все по-малко е в състояние да осигури нуждите на сръбските пенсионери. [Гетти имиджис] 
						Сърбия се бори с необходимостта да реформира пенсионната система, която поглъща около една четвърт от държавния бюджет. Приходите на правителството се изчерпват и въпреки това пенсиите са много ниски - средно около 138 евро на месец. Около 91% от пенсионерите са принудени да преживяват с пенсия, която е значително под средната заплата в Сърбия. И тъй като всяко ново ограничение има болезнен ефект върху пенсионерите, политическите лидери се намират в трудно положение. Без промени ситуацията само ще се влошава. Трудно е, обаче, да се иска от хората да се настроят на по-малко, когато и без това получават твърде малко. 
						Има три начина за намаляване на бремето на пенсиите върху БВП: чрез увеличаване на БВП, чрез систематично намаляване броя на пенсионерите и чрез на сдържане ръста на реалните пенсии. Сегашната разходно-покривна система, при която работещите плащат за днешните пенсионери, можеше да функционира в Югославия през 80-те години, когато на един пенсионер се падаха по 3 - 3.5 работещи. При сегашните условия, обаче, когато броят на работещите и пенсионерите е почти еднакъв, тази система банкрутира и само постоянните субсидии от държавния бюджет я поддържат. Както се посочва в доклада на Световната банка "Паричната помощ за възрастните през 21 век", това в действителност е глобален проблем. 
						В Сърбия увеличенията на пенсиите вече не са свързани със заплатите, а с ръста на цените, като корекциите се извършват два пъти годишно. Изчислено е, че до 2010 г. средната пенсия ще падне от сегашните 67.59% на 57.78% от средната работна заплата без данъците. В замяна на това ще бъде въведена по-висока минимална пенсия, която няма да пада под една четвърт от нетната заплата. В момента това се равнява на 51 евро. 
						Най-възрастните граждани на Сърбия, които са преминали през най-тежките периоди на съвременната история, не получават достатъчно, за да купят минималната кошница потребителски продукти. По-голямата част от месечната им пенсия отива за най-основното - 38.1% за храна, 17.3% за режийни и 10.2% за транспорт. На края на пенсионерите не им остава нищо.
						"Нерадостна е перспективата на бъдещите пенсионери, когато след 40 години работа ще могат да получават 140 евро пенсия", каза Мария Тодорович, председател на борда на директорите на Държавния пенсионен фонд. 
						
Правителството на премиера Воислав Кощуница е притиснато от условията на МВФ и исканията на съюза на пенсионерите. [Гетти имиджис] 
						Правителството е в преговори с МВФ по въпроса за пенсиите и здравеопазването - преговори, които сръбските представители определят като "трудни". МВФ иска да бъдат приети по-строги ограничения, чиито прилагане да започне в началото на 2006 г. Увеличенията на пенсиите във връзка с ръста на цените трябва да става само веднъж годишно. И все пак фондът проявява известна гъвкавост по въпроса за определяне на минималната пенсия. Сръбската страна е изправена пред предизвикателството на преговорите с МВФ и исканията и натиска на съюза на пенсионерите, който неотдавна изпрати писмо до най-високо стоящите държавни служители, в това число президента Борис Тадич и премиера Воислав Кощуница, в което изразява възражения срещу новия проектозакон за пенсиите. 
						Най-силно вълнение предизвиква предложението за увеличаване на възрастта за пенсиониране до 65 години, която в момента е 60 години. През 2001 г. средната продължителност на живота на мъжете в Сърбия бе около 69 г. Според Тодорович, това означава, че много членове на изтощената генерация, на които им предстои пенсиониране, няма да доживеят, за да видят първата си пенсия, а останалите ще я "ползват кратко време". 
						Става все по-ясно, че частното пенсионно осигуряване е единственият начин за гарантиране на спокойни старини. Задължителното частно осигуряване не може, обаче, да бъде въведено за един ден в Сърбия. Нивото на спестявания на гражданите е твърде ниско, а финансовите пазари са слабо развити. Поради тези причини единственото възможно решение е постепенният преход с помощта на допълнително частно осигуряване. Даже и това представлява проблем, тъй като само 5% от работещите могат да си позволят да плащат допълнително за своята осигуровка. 
						Първата фирма, която предложи частни пенсионни фондове, е холандско-сръбският пенсионен фонд Дунав-ТБИ, последвана от ДДОР Нови Сад и Делта Иншурънс. В допълнение към вноските във фондовете, пенсиите могат да бъдат получаване непряко под формата на осигуровки за живот. 
						
Пенсиите в Сърбия не следват ръста на работните заплати. [Георги Митев-Шантек за Southeast European Times] 
						"За по-голямата част от населението няма да бъде възможно да плащат за своите пенсии, но именно затова ние също имаме програми за работодателите. Не трябва да се забравя, че държавният данък, вместо обикновените 77% от нетната заплата, при тези които имат доброволна осигуровка е само 17.5%", отбеляза Ратко Живкович от Делта Иншурънс.
						В момента при ТБИ минималната вноска за осигуряване е 7% от минималната брутна заплата (с всички удръжки), или 12 евро при Делта. Пенсионните осигурителни вноски могат да се правят месечно, периодично, годишно или с едно плащане, а членството в пенсионен фонд се осъществава със сметка, която има уникален номер за следене на всички плащания. По такъв начин клиент, който плаща 36 евро месечно в течение на 30 години, ще получава пенсия от 555 евро на месец - пет пъти повече от средната държавна заплата. 
						Поучителни примери могат да се намеят и в други места на бивша Югославия. В Хърватия, където нивото на средната пенсия е 40% от средната заплата, частното и доброволно осигуряване бе въведено за гражданите под 40 години. Притежателите на доброволни пенсионни осигуровки трябва да плащат 14.5% от заплатата си в държавен пенсионен фонд и 5% за частна осигурителна полица. Очаква се, че разходите по прехода към новата система към 2020 г. ще съставляват 1.8% от БВП. 
						В Македония, междувременно, източниците за частно пенсионно осигуряване дойдоха от една от бившите югославски републики. Словенската Нова люблянска банка и македонската Тутанска банка регистираха Нов пенсионен фонд - Скопие с основен капитал от 1.5 млн. евро. Сръбското правителство и обикновените граждани ще наблюдават внимателно как съседните страни се опитват да решат собствените си пенсионни проблеми.

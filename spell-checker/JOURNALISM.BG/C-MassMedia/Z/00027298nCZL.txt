САЩ признаха новите косовски паспорти
					05/08/2008
					 
						ПРИЩИНА, Косово -- САЩ официално признаха косовските паспорти като законен документ за пътуване и ще разрешат издаването на визи за този документ, съобщи в понеделник (4 август) посолството на САЩ в Прищина. Същевременно САЩ ще продължат да признават и по-разпространените документи за пътуване, издадени от ЮНМИК, до изтичането на валидността им. Косовските власти заявиха, че гражданите могат да пътуват със своите нови паспорти в държавите, които признават Косово.
						Други новини -- Държавният секретар на сръбското министерство за Косово Оливер Иванович заяви, че ЮНМИК трябва да бъде посредник между сърбите и албанците. Той подчерта, че сърбите няма да признаят институциите в Прищина, като добави, че предоставянето на ограничена автономия в управлението е единственото реалистично решение за косовските сърби в полицейските структури.
						Министърът на вътрешните работи на Косово Зенун Паязити обаче изглежда отхвърли тази възможност в понеделник. Той определи създаването на специални сръбски полицейски звена в рамките на Корпуса за защита на Косово (КПС) като неприемливо. Също в понеделник правителството назначи Фехми Муйота за първи министър на Силите за сигурност на Косово, наследник на КПС. (Зери, Коха Диторе, Експрес, Лайм, Косова Сот - 05/08/08; Фонет, Танюг, B92, Кохавижън, РТК - 04/08/08)

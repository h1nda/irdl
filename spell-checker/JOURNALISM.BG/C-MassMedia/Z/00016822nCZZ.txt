Делова хроника
					02/12/2005
					Преглед на деловите и икономическите новини от Балканите след 25 ноември.
					(Различни източници – 25/11/05 - 02/12/05)
 
					 
						
Пирита Сорса води мисията на МВФ, която пристигна в Сърбия и Черна гора за преговори по разширено кредитно споразумение. От постигането на сделка с фонда ще зависи отписването на дълг в размер на 730 млн. долара от Парижкия клуб. [МВФ]
						Екип на МВФ, воден от Пирита Сорса, пристигна в Сърбия и Черна гора за подновяване на преговорите по разширено кредитно споразумение. Ходът е следствие от приемането от сръбския парламент на бюджета за 2006 г. и на пакет от реформи. Преговорите бяха преустановени през октомври заради проблема с пенсиите. Ще се обсъждат последната вноска от 250 млн. долара по кредитна линия на стойност 944 млн. долара, както и отписването на дълг от 730 млн. долара от Парижкия клуб на кредиторите. 
						*** 
						
Хърватският парламент прие закона за бюджета за 2006 г. В документа е заложена целева стойност на държавния дефицит в размер на 3,3 % от БВП, намаление с 0,9 % пункта в сравнение с очакваните 4,2 % от БВП за т. г. Дефицитът трябва да бъде покрит основно от приходи от приватизация. 
						*** I
						Ръководителят на мисията на МФ Питър Дойл присъства на среща на Финансовия съвет на Босна и Херцеговина (БиХ) в Сараево. Той каза, че в БиХ е постигнат напредък по отношение на бюджетните прогнози за 2006 г. и финансовото сътрудничество между Република Сръбска и Федерация БиХ. 
						*** 
						Бордът на Световната банка одобри заем от 325 млн. долара за Tурския нефтен и газов оператор "Боташ". Кредитът е предназначен за подпомагане на развитието на турския сектор за природен газ.
						*** 
						
Македонското правителство възнамерява да продаде акциите си в македонските телекомуникации догодина, обяви финансовият министър Никола Поповски. Той не уточни дали целият или само част от 47-процентния дял на правителството ще бъде обявен за продажба. Мажоритарен собственик е унгарската "Матав". Според Поповски постъпленията от сделката ще се използват за покриване на държавния бюджетен дефицит и на част от външния и вътрешния дълг на страната. 
						*** 
						Исландската комания "Новатор" е направила предложение за изкупуване на мажоритарния дял в "Българската телекомуникационна компания" (БТК) и нейния GSM-оператор "ВиваТел". Според съобщения в местните медии "Новатор" иска да закупи 65-процентен дял от Българския телеком и 100 % от Вива Тел за 250 млн. евро. 
						*** 
						
Македонската промишлена продукция нарасна с 3,3 % през октомври за едногодишен период, според официални данни. Производството обаче е намаляло с 3,2 % спрямо предишния месец.

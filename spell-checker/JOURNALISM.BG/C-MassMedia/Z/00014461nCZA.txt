МНСБЮ осъди косовски албанец за неуважение към съда
					06/05/2005
					Косовски албанец бе осъден в четвъртък на четири месеца затвор, след като трибуналът на ООН за военни престъпления го обяви за виновен в оказване на натиск върху свидетел по делото срещу трима бивши членове на Армията за освобождение на Косово.
					(Ройтерс, МНСБЮ - 05/05/05)
 
					 
						
Беча Бечай, който не се призна за виновен при първото си явяване пред съда през ноевмри 2004 г., бе обвинен в оказване на натиск върху свидетели. [МНСБЮ] 
						В четвъртък (5 май) трибуналът на ООН за военни престъпления осъди косовски албанец на четири месеца затвор за неуважение към съда. Съдът обаче го пусна на свобода, тъй като времето, през което е бил задържан, вече е надхвърлило продължителността на присъдата му. 
						Беча Бечай, на 51 години, бе обвинен през октомври от трибунала на ООН в "неуважение към съда, опит за неуважение към съда и подстрекателство към неуважение към съда". Според прокурорите е имало шест случая в периода между юни и октомври 2004 г., в които Бечай е оказвал натиск върху свидетел и потенциален свидетел, посочени съответно като B1 и B2, по делото срещу бившите членове на Армията за освобождение на Косово (АОК) Фатмир Лимай, Харадин Бала и Исак Муслиу. Така той "съзнателно и умишлено е попречил на правораздавателния процес чрез заплахи, закани, предлагане на подкуп или други начини на оказване на натиск върху свидетели или потенциални свидетели…" в делото срещу Лимай и останалите обвиняеми, се казва в обвинителния акт. Бечай е роднина на Муслиу. 
						Трибуналът на ООН обвини тримата бивши членове на АОК в престъпления срещу човечеството и нарушаване на законите и обичаите за водене на война във връзка с косовския конфликт през 1998-1999 г. Те са обвинени в убийства, мъчения и нечовешки действия, извършени срещу цивилни сърби и албанци, държани във военнопленнически лагер на АОК в Лапушник, Източно Косово, през 1998 г. 
						Тричленният съдебен състав, председателстван от съдия Амин Ел Махди, в четвъртък постанови, че няма доказателства за обвиненията, че Бечай е заплашвал и тормозил двамата свидетели и е предложил подкуп на свидетел B1. Според резюме на съдебното решение, публикувано на уеб-сайта на трибунала, съдиите не са установили и доказателства, подкрепящи обвиненията, че Бечай "се е намесил в правораздавателния процес във връзка с потенциален свидетел B2". 
						"Съдът обаче е удовлетворен от представените несъмнени доказателства, че обвиненият умишлено и съзнателно е оказал натиск върху свидетел B1 и е попречил на правораздавателния процес, като поведението му представлява неуважение към съда," се казва в резюмето. 
						Оцелял след предполагаемите кланета във военнопленническия лагер в Лапушник, след мъчения и два опита за убийство, свидетел B1 вече е дал показания по делото срещу Лимай и заедно със семейството си сега е включен в програма за защита на свидетели. Съдиите приеха това като утежняващо вината обстоятелство, тъй като престъплението на Бечай е извършено в момент, когато свидетелят е бил особено уязвим. 
						Като смекчаващо вината обстоятелство съдиите приеха шестте деца на Бечай, чистото му криминално досие и сътрудничеството му с Хага.
						Като взеха предвид всички представени по време на процеса аргументи и доказателства, съдиите обявиха Бечай за виновен само в неуважение към съда. Той бе оправдан по обвиненията в подстрекателство към неуважение към съда, а обвинението в опит за неуважение към съда бе отхвърлено.
						Други новини: В четвъртък Любомир Боровчанин, бивш босненско-сръбски офицер, се яви пред трибунала. Той не се призна за виновен по обвиненията в геноцид и престъпления срещу човечеството във връзка с клането в Сребреница през 1995 г.

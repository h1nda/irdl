Бизнес: Румънското министерство на отбраната подписа сделка с “Локхийд Мартин” 
					14/03/2008
					“Локхийд Мартин” подписа договор за изграждане на радарни системи за 78,3 млн. евро с румънското министерство на отбраната. Още новини от седмицата: Сърбия получи отрицателен рейтинг от "Стандард енд Пуърс"; Албания обяви продажбата на държавната рафинерия и търговска компания АРМО. 
					 
						
[Гети Имиджис] 
						
Румънското министерство на отбраната и “Локхийд Мартин” подписаха договор за 78,3 млн. евро за съвместното производство на 17 радарни системи за наблюдение на множество цели. “Локхийд Мартин” ще изгради радарните компоненти и блокове за 17-те системи, а “Ю Ти Ай Системс” ще предоставят допълнителните компоненти и ще работят по интегрирането и тестването на радарите. 
						*** 
						Най-голямата фармацевтична компания в Босна и Херцеговина, “Босналиек”, отчете 3,8 млн. евро печалба за 2007 г., спад от 3,4 % спрямо предходната година, съобщи в понеделник (10 март) Investitor.ba. Миналата година общите приходи са се повишили с 4 % спрямо предходната година до 45 млн. евро. “Босналиек” контролира около 23 % от вътрешния пазар на лекарства. 
						 *** 
						 "Стандард енд Пуърс" коригира своята прогноза за рейтинга на Сърбия от стабилна на отрицателна, съобщи компанията във вторник (11 март). Тази промяна бе предизвикана от нарастващата политическа нестабилност и несигурност след падането на правителството. 
						*** 
						Сметната палата на Косово обяви в понеделник (10 март) резултатите от проверките в няколко институции във връзка с бюджета за 2006 г. Докладът констатира, че макар и злоупотребите в областта на обществените поръчки, лошата събираемост на данъците и контролните механизми да остават сериозни проблеми, правителството и Косовската агенция за приватизация са били “най-големите бюджетни нарушители”. 
						*** 
						
Албанският министър на икономиката, търговията и енергетиката Генц Рули обяви в сряда (12 март), че държавната петролна рафинерия и търговска компания АРМО ще бъде предложена за продажба през юни като част от приватизационната програма на правителството. До момента 15 чуждестранни компании са изразили интерес да закупят АРМО. 
						*** 
						Международната рейтингова агенция "Муудис" оцени в сряда (12 март) рейтинга за емитент на Черна гора на Ba2 за дълга на страната в чужда валута, докато таванът за дългосрочния дълг на страната в чужда валута е Baa1. Прогнозата е стабилна. "Муудис" оценява за първи път кредитния рейтинг на Черна гора. 
						 *** 
						Световната банка отпусна на Хърватия заем от 3,2 млн. евро като част от Глобалния фонд за околна среда. Средствата ще се използват за финансиране на проект за защита от замърсяване за земеделието в Източна Хърватия. 
						
(Различни източници – 07/03/08-14/03/08)

Хърватия и Черна гора се стремят да разширят връзките помежду си 
					31/01/2007
					Хърватска делегация посети този месец Черна гора с цел да постави връзките между страните на нова основа.
					От Неделко Рудович за Southeast European Times от Подгорица – 31/01/07 
 
					 
						
Черногорският премиер Желко Щуранович (вдясно) и хърватският му колега Иво Санадер се срещнаха в Подгорица на 12 януари). [Гети Имиджис]
						Усилията за подобряване на връзките и засилване на икономическото сътрудничество бяха основна тема на посещението на 12 януари на хърватска делегация начело с премиера Иво Снадер в Черна гора. Макар че спомените за нелекото минало са още пресни, желанието да се работи за общо европейско бъдеще е още по-силно. 
						"Отношенията между Хърватия и Черна гора трябва да превъзмогнат събитията от близкото минало между двете държави, които ни е трудно да забравим, но в които не можем да живеем," каза Санадер. 
						"Макар че Хърватия успешно защити своята територия, добре е известно също, че голяма част от черногорците критикуваха агресията на черногорските войници срещу Хърватия през 90-те години," каза той. "Нещо повече, хърватското правителство е напълно готово да развива сътрудничество, политика на добросъседски отношения, взаимно уважение и сътрудничество за траен мир в тази част на Европа." 
						По време на посещението си Санадер се срещна с премиера Желко Щуранович, президента Филип Вуянович и председателя на парламента Ранко Кривокапич. Той участва също и в откриването на хърватско посолство в Подгорица. 
						В началото на 90-те години черногорски войници, действащи като част от бившата югославска армия и под силното влияние на управлението на Милошевич в Сърбия, участваха в обстрела на Дубровник, исторически град под закрилата на ЮНЕСКО. През 2001 г. черногорският президент Мило Джуканович се извини на всички хърватски граждани за тези нападения. 
						Хърватският президент Стипе Месич е посещавал Черна гора неколкократно през последните три години. Посещението на Санадер този месец обаче бе първото на хърватски премиер след обявяването на независимостта на Хърватия през 1992 г. 
						Около 40 хърватски бизнесмени участваха в делегацията, посетила Черна гора. Те подписаха споразумение със свои черногорски колеги за подобряване на икономическото сътрудничество. Изграждането на Адриатическо-йонийската магистрала бе определено като най-важния проект между страните, който в голяма степен ще улесни транзитното преминаване. 
						Санадер изтъкна необходимостта от създаването на съвместни хърватско-черногорски делови структури, особено за участието в чуждестранни търгове, докато черногорската страна наблегна на туризма, енергетиката, инфраструктурата, дървопреработвателната промишленост, банковото дело и управлението на водите като възможни области на сътрудничество. 
						Малко са нерешените проблеми, които пречат на връзките между страните. Хърватия и Черна гора обаче още не са определили морската си граница. 
						Хърватия ще даде на Черна гора пълната си подкрепа по пътя към интергация в ЕС, каза Санадер. 
						"Евроинтеграцията със сигурност е най-добрият отговор на европейското минало, обременено с конфликти, сблъсъци, войни и геноцид. Ако Европа желае да избегне бъдеще, подобно на миналото ни на Балканите, европейското единство и интеграция нямат алтернатива.

Гръцка група анархисти пое отговорността за атентата срещу бивш заместник-министър
					19/07/2009
					 
						АТИНА, Гърция -- Малка група анархисти, наричаща се "Заговор на огнените ядра" пое отговорността за бомбения атентат в петък (17 юли) срещу бившия заместник-министър на вътрешните работи Панайотис Хинофотис, съобщиха медиите. Малка самоделна бомба експлодира на 11 юли пред дома на Хинофотис в атинския квартал Палео Фалиро. Взривът нанесе щети на паркирани коли пред сградата, но ранени нямаше. В изявление, публикувано в интернет, групата заяви, че нападението е било предназначено като отмъщение за полицейското насилие срещу уличните протести по време на безредиците миналия декември по повод убийството на тийнейджър от полицейски служител. Групата заплаши, че ще има нови атентати, и предупреди, че новоназначеният шеф на Националната разузнавателна служба Димитрис Папангелопулос може да бъде следващата мишена. 
						Други новини - Полицията в Солун заяви в събота, че е бил задържан шефът на голяма международна група за трафик на хора. Заподозреният 51-годишен гръцки гражданин, бе арестуван рано в събота, заедно със съучастник и осем китайски нелегални имигранти. Полицейски служители описаха операцията като най-голямата акция срещу трафик на хора на Балканите. (AНА-MПА, In.news, Нафтемпорики, Катимерини, AП - 18/07/09; AНА-MПА, Нафтемпорики - 17/07/09)

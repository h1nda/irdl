Хърватски кораби са включени в сивия списък 
					09/09/2004
					Хърватските корабни превозвачи, които прекараха пет години в международния черен списък, отново се изправят пред неприятности поради лошите технически условия и неспособността да се покрият стандартите. 
					От Миранда Новак за Southeast European Times в Загреб - 09/09/04 
 
					 
						
Като държава, подписала Парижкия Меморандум за разбирателство, Хърватия е поела ангажимент да подобри безопасността на морските си превози и да спрат от движение кораби, които не отговарят на стандартите. [Файл] 
						Хърватски медии неотдавна съобщиха, че страна е включена в т.нар. "сив" списък съгласно Парижкия Меморандум за рабирателство (МР) за държавния контрол върху пристанищата, заедно с 23 други държави, вкл. Тунис, Бразилия, Кувейт, Австрия, Испания и Полша. Хърватия се присъедини през 1997 г. към учредения през 1982 г. Парижки Меморандум за разбирателство, който установява стандарти за инспекционни проверки, провеждани по пристанищата по европейското крайбрежие и в северноатлантическия басейн от Северна Америка до Европа. 
						В продължение на пет години до 2001 г. Хърватия бе в черния списък на организацията поради растящия брой хърватски корабособственици, които притежават стари и зле поддържани кораби, плаващи под националния флаг. Например, един кораб е бил задържан в испанско пристанище, тъй като собствениците му не са извършили необходимия ремонт и дължат пристанищни такси за няколко месеца. В някои случаи на корабите се налага забрана за напускане на пристанищата, след което те се обявяват за публична разпродажба, като екипажите остават без заплащане. В най-лошия случай моряците са намирали смъртта си, когато авариите водят до експлозии или други катастрофи. 
						Много от корабособствениците, замесени в тези произшествия, са фалирали. Средната възраст обаче на хърватския флот остава висока, а проблемите продължават да изникват по време на инспекциите. През 2003 г. са регистрирани шест задържания на съдове по време на 66 инспекционни проверки. Само през първото тримесечие на тази година бяха задържани четири кораба. В резултат на това Хърватия рискува да попадне отново в черния списък. 
						През август в Риека бе организирана кръгла маса от Съюза на мореплавателите в Хърватия. Един от ораторите е Татяна Крилич, главният инспектор по безопасността на морския транспорт към хърватското министерство на мореплаването, туризма, транспорта и развитието. Отбелязвайки, че корабособствениците са длъжни да поддържат съоръженията в добро работно състояние, тя призова за сътрудничество с инспекторите и апелира да се обърне специално внимание на корабни елементи, които не са издържали на проверките и са довели до задържане на съдове. От всички дефекти, открити в кораби под хърватски флаг, най-често срещани са проблеми с вентилационните устройства, херметически затварящи се врати и различни дефекти на спасителни кораби. 
						Всяка година най-малко една тримесечна инспекицонна акция се провежда съгласно парижкия МР, фокусирайки се върху дадена област от особена загриженост. Тази година, например, инспекторите проверяват условията на живот и труд. В зависимост от резултатите, корабите и държавите, под чийто флаг те плават, се включват съответно в бял, сив или черен списък. Като държава, присъединила се към Парижкия МР, Хърватия се е задължила да подобри безопасността на морските си съдове и да спира от движение кораби, които не отговарят на стандартите. Властите са обещали, че в скоро време ще въведат нови технически стандарти и че Хърватия, която се хвали с едно от най-красивите си крайбрежия, ще стане известна със своите висококачествени кораби.

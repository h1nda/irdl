Започна процесът срещу предполагаемите убийци на Джинджич
23/12/2003
 
БЕЛГРАД, Сърбия-Черна Гора -- Процесът срещу 36 заподозрени, произхождащи от престъпния свят или бивши служители в елитното звено за специални полицейски операции, започна в Белград в понеделник (22 декември). Тринадесет от обвиняемите, вкл. предполагаемият "екзекутор" Звездан Йованович, са директно обвинени в убийството на 12 март на премиера Зоран Джинджич. Седем от тях са все още на свобода, вкл. предполагаемият основен заговорник Милорад "Легия" Лукович. Срещу останалите обвиняеми са предявени други обвинения. Репортерите отбелязаха присъствието на бодигарда на Джинджич Милан Веруович, който оспорва правителствената версия за убийството. Веруович, който бе ранен по време на нападението, казва, че в покушението е участвал повече от един снайперист. Заседанието на съда бе отложено за вторник, за да се проучат няколко молби, депозирани от адвокатите. (АП, Ройтърс, АФП, FT.com - 22/12/03)

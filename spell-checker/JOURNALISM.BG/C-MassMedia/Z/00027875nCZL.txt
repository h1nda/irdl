Албанските демократи и социалисти се скараха за избирателната реформа
					26/09/2008
					 
						ТИРАНА, Албания – Безпокойството на Европейската комисия (ЕК) относно избирателния кодекс на страната и личните карти предизвика в четвъртък (25 септември) реакциите на парламентарните групи на управляващата Демократическа партия (ДП) и основната опозиционна Социалистическа партия (СП). Ръководителят на парламентарната група на СП Валентина Лескай заяви, че управляващата коалиция носи отговорността за издаването на електронни лични карти и завършването на избирателната реформа. "[Премиерът Сали] Бериша вече води кампания за гласуване с новите лични карти, но не е поставил никакъв краен срок за завършването на този процес,” каза Лескай. Заместник-лидерът на ДП Астрит Патози казва, че избирателната реформа се развива добре и че управляващото мнозинство е ангажирано изцяло със завършването й.
						Други новини – В четвъртък опозиционните партии останаха разделени по въпроса за стратегия срещу правителството, след като лидерът на СП Еди Рама разкритикува Илир Мета, лидер на Социалистическото движение за интеграция. В четвъртък Рама определи политическите ходове на Мета като „некомпетентни и отживели”. Опозицията не може да притиска правителството да се оттегли, като бойкотира заседанията на парламента, вместо да представя алтернативи, каза Рама. (Шекули, Коха Йоне, Газета Шкиптаре - 26/09/08; Топ Чанъл, Телеграфи, Би Би Си - 25/09/08)

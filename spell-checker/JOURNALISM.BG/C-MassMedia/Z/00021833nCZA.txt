Фрийд: "Статутът на Косово трябва да бъде определен до края на годината"
					08/03/2007
					По време на обиколка в региона с посещения в Белград и Прищина американският помощник държавен секретар по европейските и евроазиатските въпроси Даниел Фрийд предупреди екстремистите да не се опитват да извадят от релси процеса за статута на Косово. Той изслуша също сръбските лидери, които му заявиха, че независимостта на Косово е неприемлива за тях, както и албанските им колеги в Косово, които казаха, че за тях тя е единственото решение.
					От Игор Йованович и Блерта Фоничи-Кабаши за Southeast European Times – 08/03/07
 
					 
						
Помощник държавният секретар на САЩ по европейските и евроазиатските въпроси Даниел Фрийд [Държавен департамент на САЩ]
						Американският помощник държавен секретар по европейските и евроазиатските въпроси Даниел Фрийд посети тази седмица Белград и Прищина. Той отново повтори становището на САЩ, че статутът на Косово трябва да бъде определен до края на 2007 г. 
						Той бе в Белград в понеделник (5 март), само дни, след като руският заместник външен министър Владимир Титов проведе разговори със сръбските лидери и ги увери, че Москва няма да подкрепи предложението за статута на специалния пратеник на ООН Марти Ахтисаари, ако то е неприемливо за Белград. 
						Запитан от журналисти дали Русия би използвала правото си на вето в Съвета за сигурност, Фрийд само каза, че Русия е партньор на Съединените щати в шестчленната Контактна група и че групата ще работи за решаването на този въпрос. 
						Той призова за конструктивен подход от страна на Белград и заяви, че макар и от сръбските държавници да не може да се очаква да приветстват решение, което не устройва Сърбия, от тях се очаква да действат съобразно международните принципи. 
						Сръбският президент Борис Тадич отвърна с репликата, че неговата страна ще продължи да играе конструктивна роля в преговорите за статута и че най-важното е да се опазят мирът и стабилността в Косово. 
						Премиерът Воислав Кощуница обаче обвини Ахтисаари, че нарушава своя мандат с предложение, което "променя границите на Сърбия". 
						"Всяка държава в света държи на неприкосновеността на международно признатите си граници," каза Кощуница. 
						Фрийд се срещна и с външния министър Вук Драшкович, който му каза, че без Косово Сърбия ще се чувства "неудовлетворена" и от нея не може да се очаква ентусиазъм за продължаване по пътя на интеграцията в ЕС. 
						От своя страна американският представител подчерта, че след уреждането на статута международната мисия в Косово ще отговаря за закрилата на сръбското население и неговото религиозно и културно наследство. 
						Ден по-късно Фрийд бе в Прищина и се срещна с косовските лидери и членовете на екипа от преговарящи. Той определи плана на Ахтисаари като балансиран и предупреди екстремистите от двете страни, че действията им могат да имат много вредни последици за Косово. 
						"Това, на което те се противопоставят, е един план, който засега е не само най-добрият, но и единственият план, който може да осигури добро бъдеще на Косово," каза той. Планът не дава всички предимства само на едната страна, а по нещо на всяка от страните, добави Фрийд. 
						Прездентът Фатмир Сейдиу изрази увереност, че Съединените щати ще продължат да подкрепят Косово. Той повтори позицията на своята страна, че независимостта е единственото приемливо решение. "Ние не можем да подкрепим нищо друго," каза той. 
						Фрийд посети и Северно Косово, където се срещна с общински кметове и разговаря с хората, като подчерта за пореден път, че никой няма да спечели всичко и никой няма да загуби всичко.

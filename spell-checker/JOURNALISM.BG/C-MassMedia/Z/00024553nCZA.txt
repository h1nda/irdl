Театрален и джазов фестивал привлякоха вниманието на публиката върху БиХ
					14/11/2007
					След успехите на Филмовия фестивал в Сараево столицата на БиХ се утвърждава като един от културните центрове в региона.
					От Денис Джидич за Southeast European Times от Сараево -- 14/11/07
 
					 
						
[MESS.ba]
						47-ият Международен театрален фестивал в Сараево MESS завърши на 1 ноември, след деветдневна програма, включваща 19 постановки, три концерта и три семинара. 
						Над 130 представители на пресата и театрални критици от Босна и Херцеговина (БиХ), региона и Западна Европа присъстваха на фестивала заедно с повече от 500 участници. 
						Отличаващата се постановка тази година, която получи наградата на журито "Златен лавров венец" за най-добро цялостно представление, бе гръцката трагедия "Орестия", поставена от "Дойчес Театер Берлин" под режисурата на Михаел Талхаймер, който получи приза за най-добър режисьор на фестивала. 
						"Публиката в Сараево е гладна за добър театър и беше истински концентрирана. Това можеше да усети по пълната тишина в залата. Аз много се забавлявах [на фестивала]," каза театралният режисьор Еуженио Барба. Неговата трупа от "Один Театрет" бе наградена със "Златен лавров венец" за групово постижение в постановката "Мечтата на Андерсен". 
						Директорът на фестивала Дино Мустафич окачестви събитието като "най-доброто от най-добрите". 
						"Ние постоянно израстваме и този фестивал се прави заради интеграцията и единството, а също и заради публиката," обясни той. 
						Той каза, че фестивалът не трябва да "става жертва на безотговорните и нецивилизовани" културни политики на БиХ. "През последните два дни чувахме многократно две думи - изолация и интеграция," каза Мустафич, имайки предвид избора, пред който страната е изправена в светлината на сегашните политически катаклизми. 
						"Хората на изкуството и гражданите на тази страна вече са избрали интеграцията," продължи той. Той отбеляза, че участието на толкова много международни театрални трупи отразява готовността на хората на изкуството в БиХ да се интегрират с останалия свят. 
						Второто събитие, откроило се на културната сцена в Сараево, бе 11-ият Сараевски джазфест. Петдневният фестивал бе закрит на 5 ноември, след като събра изпълнители от повече от десет страни. 
						Директорът на фестивала Един Зубчевич заяви, че е доволен от успеха и израстването на фестивала. "Правим всичко по силите си да изпълним и оправдаем очакванията, пред които сме изправени сега, когато фестивалът има такъв успех." 
						Тече подготовката и за 24-ия Международен фестивал "Сараевска зима 2008". Темата на тазгодишната проява ще бъде "Барикади без граници -- нов (смел) свят". Събитието, което трябва да се проведе от 7 февруари до 21 март, бе обявено като традиционно място за среща на артисти и граждани от цял свят.

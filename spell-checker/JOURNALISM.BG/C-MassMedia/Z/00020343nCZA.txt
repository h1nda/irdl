Фестивалът МЕСС е известен със своята "отдаденост на духа на театъра"
					20/10/2006
					Театрални трупи от 13 европейски страни участват в двуседмичния международен театрален фестивал МЕСС, който започна в Сараево на 15 октомври. 
					От Светла Димитрова за Southeast European Times от София - 20/10/06
 
					 
						
Две хиляди зрители присъстваха на представлението на "Фауст", постановка на режисьора Харис Пашович, на фестивала МЕСС в Сараево. [Харис Мемия]
						46-ият международен театрален фестивал "Мала експериментална сцена Сараево" (МЕСС) започна в Сараево на 15 октомври. Той се смята за едно от най-важните театрални събития в Югоизточна Европа. 
						Фестивалът е създаден през 1960 г. и е възобновен след прекъсване по време на конфликта в Босна и Херцеговина (БиХ) през 1992-1995 г., като получава международен статут през 1997 г. Според организаторите той е известен със своята "традиция на разнообразие, неконвенционалност и отдаденост на духа на театъра". 
						Тази година участват театрални трупи от 13 европейски страни. Поставени са двадесет пиеси, три от които премиери. Освен БиХ, на фестивала са представени и други балкански страни -- Хърватия, Македония, Черна гора, Румъния, Сърбия и Турция. Участват също и трупи от Германия, Унгария, Италия, Литва, Полша и Испания. 
						Пиесите се играят на сцените на няколко театъра в Сараево и в Босненския национален театър в четвъртия по големина град в БиХ Зеница, на около 70 км на север от Сараево. Фестивалът ще продължи до 30 октомври. 
						Фестивалът бе открит от режисьора и драматурга Душко Йованович на официална церемония в сараевския Национален театър. След откриването бе представена пиесата "Фауст", базирана на драмата на британския драматург от 16-и век Кристофър Марлоу. 
						В интерпретацията на пиесата на босненския режисьор Харис Пашович действието се развива през 21-и век. Постановката, чиято национална премиера бе в град Тузла в средата на август, предизвика голям интерес сред местните зрители. 
						Според съобщенията над 2000 зрители на фестивала МЕСС са гледали "Фауст", което е рекорд не само за фестивала, но и за босненския театър изобщо. 
						"Дванадесета нощ" на Шекспир, постановка на румънския режисьор Силвиу Пуркарете, бе представена на втория ден от фестивала в Босненския национален театър в Зеница от Националния театър "Марин Сореску" в Крайова. Комедията имаше две представления. 
						След това програмата продължи с "Хляб и игра", постановка на Войводинския словашки театър -- най-младия театър в Сърбия -- под режисурата на Мирослав Бенка. 
						"Без дори и една произнесена дума и без да следва определена драматична фабула, пиесата успя да ангажира вниманието на зрителите в Сараево -- нещо повече, тя напълно ги очарова и ги потопи в собствения си свят," се казва в отзив за постановката. 
						В сряда Черна гора отбеляза своя дебют като независима държава на фестивала МЕСС със спектакъл на Националния театър на страната, който представи драмата на британския драматург Едуард Бонд "Никого си нямам". Публиката аплодира на крака постановката на известния режисьор Егон Савин. 
						С обща оценка 8,49 "Никого си нямам" оглавява класацията на публиката на МЕСС за пиесите, показани досега на фестивала. 
						Други пиеси, представени от балкански трупи, са "Викът на Евридика" на "Студио Оюнджуларъ" от Турция, която се игра в четвъртък, "На другата страна", която ще бъде представена от Загребския младежки театър на 23 октомври, и "Дон Жуан" на Скопския драматичен театър на 26 октомври. 
						Петчленно жури, което включва по двама представители от БиХ и Сърбия и един от Унгария, ще връчи наградата "Златен лавров венец" в края на фестивала. Освен това ще бъде връчена Наградата на зрителите, както и три други награди, предоставени от местни медийни организации.

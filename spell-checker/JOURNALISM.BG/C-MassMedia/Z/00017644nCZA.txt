Делегациите на Белград и Прищина се срещнаха лице в лице 
					20/02/2006
					Преките преговори между представителите на Сърбия и на косовските албанци започнаха във Виена в понеделник. Основна тема на дискусиите е реформата на местното самоуправление, чиято цел е да се децентрализира властта и да се гарантират правата на малцинствата.
					От Блерта Фоничи за Southeast European Times от Прищина – 20/02/06
 
					 
						
Осемчленната делегация на Косово, ръководена от министъра на местното самоуправление Лютфи Хазири, отпътува в неделя (19 февруари) за преговорите във Виена. [Архив]
						Разговорите между представителите на Сърбия и на косовските албанци започнаха във Виена в понеделник (20 февруари), като така бе открит първият етап от преговорите между двете страни. Делегациите представят противоположни предложения за реформата на местното самоуправление, чиято цел е да се гарантират правата на малцинствата в Косово. 
						"Ройтерс" съобщи, че косовската и сръбската делегация са имали поотделно срещи сутринта с представителя на ООН Марти Ахтисаари, преди да заемат местата си край масата с форма на подкова в двореца от 18-и век "Даун-Кински". Очаква се първият кръг от преговорите под председателството на заместника на Ахтисаари, Алберт Рохан, да продължи до вторник. 
						Участниците ще се опитат да открият допирни точки по въпроса за децентрализацията на властта и предоставянето на местните общности -- сред които и приблизително 100000 косовски сърби -- на правото сами да управляват делата си. Тези разговори се смятат за прелюдия към обсъждането на по-трудния въпрос за окончателния статут на Косово. 
						Дори и по въпроса за децентрализацията обаче позициите на Белград и Прищина доста се различават. Сръбската страна настоява за правото на косовските сърби да създават моноетнически общини, които да имат тесни връзки помежду си и с Белград -- т. е. на практика да се създаде нещо като сръбски анклав в Косово. 
						Косовската страна отхвърли тази идея с мотивите, че тя означава разделяне на провинцията -- нещо, което изрично се изключва съгласно приетите насоки на Контактната група, които не разрешават и връщане към статуквото от 1999 г., както и присъединяване на Косово към друга държава. 
						Прищина казва, че ще защитава правата на сърбите и другите малцинства в едно многоетническо независимо Косово. Сърбия обаче е против пълната независимост на Косово и иска да запази някаква форма на суверенитет над провинцията. 
						Макар и формално все още да е част от Сърбия и Черна гора, Косово се намира под администрацията на международната общност от 1999 г. Косовските албанци, които са около 90 % от населението, твърдо настояват за независимост от Белград. 
						"Няма да ставаме по-близки със Сърбия, а ще се отделим завинаги от нея," каза ръководителят на делегацията Лютфи Хазири, преди да замине за Виена. 
						В неделя ръководителят на ЮНМИК Сьорен Йесен-Петерсен отново подчерта важността на адекватната защита на малцинствата в Косово. Той каза, че международната общност е дала ясен сигнал на косовското албанско мнозинство, че стремежите му могат да се осъществят, като в същото време подчерта, че правата на малцинствата трябва да се гарантират. 
						Децентрализацията, каза той, ще бъде ключът към спечелването на доверието на малцинствата.

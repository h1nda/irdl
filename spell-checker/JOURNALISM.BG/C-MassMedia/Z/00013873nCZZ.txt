Делова хроника 
					11/03/2005
					Преглед на деловите и икономическите новини от Балканите след 4 март: 
					(Различни източници – 04/03/05 - 11/03/05)
 
					 
						
Хърватският телеком (ХТ) е получил постъпления от 256 млн. евро през 2004 г., според финансовия отчет, приет от съвета на директорите на компанията във вторник (8 март). Мобилните услуги, предоставяни от мобилния оператор на ХТ, "T-Мобил", са били най-печеливши, докато най-ниски постъпления са получени от Интернет-услугите. 
						Макроикономическите показатели на албанската икономика са забележителни и по регионални, и по международни стандарти, съобщи МВФ в четвъртък (10 март). След забавяне през 2002 г. икономическият растеж се възстанови до около 6 % през 2003 и 2004 г., отбеляза фондът, като похвали правителството, че е успяло да задържи инфлацията под 4 %. Външният дефицит по текущата сметка намаля с почти 3 процентни пункта от БВП, а съотношението между публичния дълг и БВП намаля с 11,5 %, достигайки 55,25 % през 2002-2004 г., каза МВФ. 
						*** 
						Брутните чужди инвестиции в България достигнаха 1,96 млрд. евро -- 10 % от БВП -- през 2005 г., като отбелязаха 5,8-процентно увеличение за една година. Австрия е на първо място сред страните, инвестирали в България, като тя е направила около 16 % от всички чужди инвестиции през последните 13 години. 
						*** 
						Правителството на Босна и Херцеговина (БиХ) реши да отмени нулевите вносни мита за мляко и месо от Хърватия и за пшенични продукти от Сърбия и Черна гора. Решението дойде след протести на босненски фермери. 
						*** 
						Кметството на Букурещ обяви, че консорциум между "Ей Би Ен Амро" и "Джей Пи Морган" е бил избран за посредник при емитирането на облигации за 120 млн. евро, които общинските власти планират да пуснат на международните капиталови пазари. Все още не са обявени подробности за срока на падежа, лихвите и датата на пускането на облигациите на пазара. 
						*** 
						ЕБВР каза на 9 март, че последният от серията от четири регионални семинара ще се проведе на 14 март в Скопие. Форумът ще обсъжда развитието на частния сектор и реинтеграцията на финансовия сектор. Предишните семинари от тази серия бяха проведени в Загреб, Сараево и Тирана. 
						*** 
						Мисия на МВФ, ръководена от Ханс Фликеншилд, започна посещение в България за провеждане на разговори с министерството на финансите. Очаква се основна тема на дискусиите да бъдат плановете на правителството за допълнителни държавни разходи. При пристигането си Фликеншилд призова политическите партии да бъдат умерени в предизборните си обещания, особено по отношение на увеличаването на заплатите. 
						*** 
						Министерството на финансите на Сърбия съобщи, че официално е помолило законодателите да ревизират формулата за изчисляване на заплатите на членовете на парламента. Министерството предупреди, че неотдавнашното решение на парламентарната административна комисия за удвояване на депутатските заплати нарушава прогнозните стойности в бюджета за 2005 г. 
						*** 
						Водещият мобилен оператор в Турция, "Тюрксел", съобщи, че може да се оттегли от търга за иранския телеком "Ирансел", след като иранският парламент взе решение да ограничи участието на турската фирма до 49 %. "Тюрксел", който миналата година подаде спечелилата търга оферта, възнамеряваше да закупи 70 %.

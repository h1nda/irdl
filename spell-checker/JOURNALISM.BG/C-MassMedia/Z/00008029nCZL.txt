Сърбия отваря всички досиета за обществен достъп
19/08/2003
Досиетата, които са били завеждани за лица, следени от бившия режим, могат да бъдат отворени за обществен достъп, ако се приеме нов закон от сръбския парламент
От Давор Коникушич за Southeast European Times в Белград - 19/08/03
 
 
Веднага след идването си на власт Демократичната опозиция на Сърбия (ДОС) обеща да отвори всички досиета на лицата, които са били следени от бившия режим. Някои досиета бяха отворени, но избирателно и безразборно. Ето защо предложението на Демократическата християнска партия на Сърбия (ДХПС) за окончателното им отваряне бе прието по принцип както от експертите, така и от политиците.
Предлаганият проектозакон, внесен в парламента от ДХПС, предвижда създаването на специална национална агенция, която ще отвори досиетата, съхраняващи се в Държавна сигурност и другите специални служби, съществували преди нея. Според лидера на ДХПС и министър на правосъдието Владан Батич законът ще определи процедурата за осигуряване на достъп на гражданите до собствените им досиета, както и за специфични случаи, засягащи трети лица.
Заявявайки, че " неговата партия няма проблеми с отварянето на досиетата", генералният секретар на Демократична алтернатива Игор Йовович посочи, че изявленията на Батич за последствията от закона подсказват, че той вече е имал достъп до тайните полицейски досиета.
Батич отрича да е виждал досиетата. "Тук нещата постоянно се бъркат. Твърди се, че искаме да извършим лустрация и да отстраним определени лица, които са заемали публични длъжности в миналото. Не, ние искаме да установим отговорността за всичко. Споменават се някои хора от ДОС и ако те са били доносници, тогава това трябва ясно да се каже - еди кой си е бил доносник на държавна сигурност. В това няма никаква мистерия", каза Батич.
Демократическа алтернатива и Демократически център изразиха своето неодобрение към факта, че Батич предлага новия закон не като министър на правосъдието, а в качеството си на лидер на ДХПС. Предишно правителствено постановление за достъпа до досиета, касаещи " врага отвътре", бе обявено за противоконституционно от Конституционния съд на Сърбия на 19 юни след обжалването му от Комитета на юристите за човешки права и Сръбската радикална партия. Съдът постанови, че правителството е превишило правомощията си.
Сръбският министър на полицията Душан Михайлович заяви в края на февруари 2002 година, че 7,724 души са поискали достъп до своите досиета, но всъщност само 413 са имал такива.

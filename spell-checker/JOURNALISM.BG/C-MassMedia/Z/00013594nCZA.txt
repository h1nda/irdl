Хърватският премиер обявява промени в кабинета 
					15/02/2005
					Хърватският парламент се очаква да одобри тази седмица предлаганите структурни и персонални промени в правителството, вкл. сливането на досегашните министерства на външните работи и европейската интеграция в едно ведомство. 
					(Ксинхуа - 15/02/05; Ройтерс, АФП, ХИНА, Хърватски информационен център - 14/02/05)
 
					 
						
Хърватският премиер Иво Санадер каза, че МВнР и Министерството на евроинтеграцията ще се слеят, за да се оптимизира дейността им и се избегне дублиране на функции. [AФП]
						Хърватският премиер Иво Санадер обяви в понеделник (14 февруари) решение на управляващата Хърватска демократична общност (ХДО) за структурни и персонални промени в правителството. Предлаганите промени се очаква да влязат в сила по-късно тази седмица в зависимост от парламентарното им одобрение. 
						За да се оптимизира външно-политическата дейност и се избегне "дублиране на функции" сегашните МВнР и Министерство на европейската интеграция ще се слеят, каза Санадер. Досегашният министър на европейската интеграция и главен преговарящ на страната с ЕС Колинда Грабар-Китарович бе номинирана в понеделник за нов външен министър на страната. Тя ще смени Миомир Жужул, който подаде оставка неотдавна на фона на твърдения за корупция. 
						Според хърватската информационна агенция ХИНА Дамир Поланца ще бъде вицепремиер по икономическите въпроси. Досегашният член на управителния съвет на компанията "Подравка" ще смени Андрия Хебранг, който се оттегля по здравословни причини. Другият портфейл на Хебранг - министър на здравеопазването и социалните грижи - ще бъде поет от един от неговите заместници Невен Любичич. 
						Законопроектът за новото МВнР вероятно ще бъде одобрен в сряда, заяви председателят на парламента Владимир Шекс, който е и висш представител на ХДО. Законодателите предстои да обсъдят новите министерски назначения на следващия ден, заяви той пред репортери в понеделник. 
						Промените се осъществяват около месец преди планираното начало на предприсъединителните преговори на Хърватия с ЕС на 17 март. Брюксел даде ясно да се разбере, че началото на преговорите зависи от пълноценното сътрудничество с Международния наказателен трибунал за бивша Югославия (МНТБЮ) и по-конкретно от арестуването и предаването на укриващия се генерал Анте Готовина. Срещу него са повдигнати обвинения, произтичащи от предполагаемата му роля във военните престъпления, извършени в периода на конфликта от 1991-1995 г. в Хърватия, вкл. убийството на най-малко 150 сърби от Крайна. 
						Представители на ЕС предупредиха, че предприсъединителните преговори могат да бъдат отложени, ако Готовина не е в Хага до средата на март. Главният прокурор на ООН по военните престъпления Карла дел Понте предстои да представи пред ЕС доклад по сътрудничеството на Хърватия, който се очаква да изиграе ключова роля при взимане на решение дали да се продължи напред към преговорите според предварителните планове. Очаква се дел Понте да представи доклада си на 21 февруари. 
						Хърватия интензифицира напоследък усилията си за издирване и арестуване на беглеца, но твърди, че той не е в страната и местонахождението му остава неизвестно. 
						До 17 март ние искаме да докажем пред ЕС, че Хърватия е постигнала възможния максимум в тази сфера," каза Грабар- Китарович по време на визита в Братислава в понеделник.
						Президентът Стипе Месич, който се очаква да започне официално втория си мандат в петък, междувременно отново обеща, че Готовина ще бъде заловен, ако бъде открит. 
						"Удвоихме усилията си да открием неговото местонахождение. Ако установим, че е в Хърватия, той ще бъде арестуван," каза Месич. "Ако го няма тук, трябва да имаме надеждни и убедителни доказателства за това, така че да не се стигне до отлагане на преговорите."

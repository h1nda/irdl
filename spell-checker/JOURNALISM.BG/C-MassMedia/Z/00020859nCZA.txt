Дикарло и Лене подкрепят бързо решение за статута на Косово и предупреждават да не се допуска насилие
					05/12/2006
					"Смятаме, че след седемгодишно управление на ООН народът на Косово има право да изясни бъдещето си," заяви в Прищина в понеделник американският заместник помощник държавен секретар Розмари Дикарло. Тя и специалният пратеник на ЕС Щефан Лене обаче предупредиха, че всяка проява на насилие само ще попречи на процеса.
					От Блерта Фоничи-Кабаши за Southeast European Times от Прищина – 05/12/06
 
					 
						
Косовският президент Фатмир Сейдиу (вдясно) посреща представителя на ЕС в процеса за статута на Косово Щефан Лене (вляво) и американския заместник помощник държавен секретар Розмари Дикарло в Прищина в понеделник (4 декември). [Лаура Хасани]
						Заместник помощник държавният секретар на САЩ Розмари Дикарло и специалният пратеник на ЕС за преговорите за статута на Косово, Щефан Лене, пристигнаха в Прищина в понеделник (4 декември). Както Съединените щати, така и ЕС подкрепят определянето на статута на Косово възможно най-скоро, подчертаха те. 
						"Смятаме, че след седемгодишно управление на ООН народът на Косово има право да изясни бъдещето си," каза Дикарло. 
						От друга страна, предупредиха те, всяка проява на насилие може да попречи на процеса. "Трябва да демонстрирате зрялост и решимост да помогнете на международната общност, която в партньорство с вас да доведе процеса до същинското му приключване," каза Лене, добавяйки, че всяко едностранно действие би довело до обратен ефект. 
						Дикарло се изказа в същия дух. Насилието би навредило на стремежа на косовския народ, очакващ завършване на процеса по определяне на бъдещето му, подчерта тя. Тя каза, че е дошла в Прищина, за да подкрепи усилията на Ахтисаари за уреждане на статута на Косово. "Съединените американски щати твърдо подкрепят Ахтисаари и цялостното му предложение, което ще бъде представено на страните по преговорите след изборите в Сърбия, които ще се състоят на 21 януари", каза Дикарло. 
						В Косово тя посети патриаршията в Пея, където проведе разговори с религиозни лидери относно бъдещето на сръбското православно културно и религиозно наследство в Косово. 
						По програма тя и Лене ще се срещнат също и с косовския премиер Агим Чеку, с председателя на парламента Коле Бериша и с лидери на сръбското и други малцинства. 
						Междувременно Ахтисаари обеща през почивните дни, че няма да има повече забавяния в представянето на неговото проектопредложение за Косово. 
						"Веднага след сръбските избори аз ще представя предложението си за Косово," каза той в Берлин в събота. "Само ясен статут ще позволи на Косово да стане част от международните финансови институции, за да подобри икономическата си ситуация, която е голям проблем."

ЕС изпраща смесени сигнали относно разширяването
					14/06/2005
					Лидерите на ЕС, които ще се съберат в четвъртък на среща на високо равнище в Брюксел, няма да обсъждат по-нататъшното разширяване на съюза. Вместо това се очаква декларацията, която те ще приемат в петък, съвсем бегло да споменава решенията, взети на предишни срещи. 
					(AФП, Интърнешънъл хералд трибюн, Гардиън, Индипендънт, Агенция "София нюз" - 14/06/05; AП, Ройтерс, АФП, Би Би Си, Гласът на Америка, Гардиън, EUobserver, EurActiv, EUpolitix, Файненшъл таймс, ХИНА, Агенция "София нюз" - 13/06/05) 
 
					 
						
Еврокомисарят за външните отношения Бенита Фереро-Валднер (вляво) и външният министър на Люксембург Жан Аселборн. [AФП]
						За разлика от миналите им срещи, не се очаква лидерите на ЕС да обсъждат по-нататъшното разширяване на съюза на двудневната среща на върха, която се открива в Брюксел в четвъртък (16 юни). Дипломатически източници предположиха в понеделник, че окончателната декларация на срещата на високо равнище тази седмица ще потвърди съвсем бегло обвързаността на ЕС с предишни решения по въпроса. 
						На срещата в Брюксел лидерите на 25-те страни членки ще се съберат за първи път след неотдавнашните отрицателни вотове на Франция и Холандия на референдумите за конституцията на ЕС. Смята се, че отхвърлянето на конституцията до голяма степен отразява недоволството на избирателите от националните правителства. Но тревогата на обществото от бързото разширяване на съюза също бе посочена като фактор. 
						Първоначално разширяването бе включено в предварителния дневен ред на срещата в Брюксел. Но тъй като външните министри на ЕС се опасяваха, че разширяването става все по-непопулярно сред някои страни членки, в понеделник в Люксембург те решиха, че е по-добре този въпрос да не се дискутира прекалено. Тъй като пълното изключване на темата от дневния ред пък можеше да се възприеме като отрицателен сигнал както от бъдещите страни членки, така и от финансовите пазари, министрите решиха, че в декларацията трябва да се включи обща клауза за разширяването. 
						"Европейският съвет потвърждава решенията си от 16 - 17 декември относно разширяването и подчертава необходимостта да ги осъществи напълно," е текстът в проекта, цитиран от "Ройтерс". 
						През декември лидерите на ЕС определиха 3 октомври за дата за започване на преговорите за присъединяване с Турция, като обвързаха това решение с условието за изпълнение на задълженията й за осъществяване на икономически и политически реформи, както и с протокол за разширено митническо споразумение със съюза, което да включва новите десет страни членки, включително Кипър. 
						На срещата в понеделник външните министри на ЕС одобриха текста на протокола и според съобщенията са го изпратили на Анкара. Сега се очаква Турция да подпише документа до няколко седмици, като така изпълни всички условия, поставени от Брюксел за започване на преговори за присъединяването й. 
						 
						Напредъкът на друга страна кандидатка, Хърватия, зависи от пълното й сътрудничество с Международния наказателен съд за бивша Югославия (МНСБЮ). В понеделник министрите на ЕС обещаха да разгледат отново въпроса с преговорите за членство с Хърватия на среща на 18 юли. Те също така призоваха Загреб да положи още усилия за изпълнение на плана си за действие за решаване на въпроса с укриващия се обвиняем във военни престъпления Анте Готовина. 
						Хърватия е "постигнала напредък, който може да доведе до пълно сътрудничество", каза пред репортери външният министър на Люксембург Жан Аселборн, чиято страна в момента председателства ЕС. 
						България и Румъния се разглеждат като страни кандидатки, които са най-непосредствено засегнати от неотдавнашното "не" на конституцията на ЕС. Двете страни подписаха договорите си за присъединяване през април и трябва да влязат в съюза на 1 януари 2007 г. Напоследък обаче се появиха призиви за отлагане на приемането им. 
						В интервю за немския вестник Билд в неделя еврокомисарят за външните отношения Бенита Фереро-Валднер посочи, че процесът на разширяване би трябвало да се забави. 
						"Трябва да дадем на гражданите си време да дишат," каза комисарят. "Трябва да изпълним това, което сме казали, но идеята ми е да се забави скоростта на разширяването." 
						В изказване пред немския ежедневник Зюддойче цайтунг обаче заместник-председателят на Европейската комисия Гюнтер Ферхойген каза, че членството на България и Румъния в ЕС остава един от приоритетите на съюза. Ферхойген, който до миналата година бе комисар по разширяването на ЕС, подчерта, че процесът трябва да продължи въпреки резултатите от референдумите, като предупреди, че стабилността в Югоизточна Европа зависи от това.

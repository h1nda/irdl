Лайчак повтори, че ЕС е непоколебим по въпроса за реформата в полицията на БиХ
					08/04/2008
					 
						САРАЕВО, Босна и Херцеговина (БиХ) -- Върховният представител Мирослав Лайчак повтори в понеделник (7 април), че ЕС няма да направи компромис по въпроса за реформата в полицията, което е едно от най-важните условия за подписване на Споразумение за стабилизация и асоцииране (ССА) с БиХ. Той каза това в отговор на изявления на представители на основната бошнашка партия, Партията на демократичното действие (ПДД), които намекнаха, че ССА може да бъде подписано и без приемане на законите, свързани с реформата в полицията. Лайчак рязко отхвърли тази възможност. "Тази хипотетична възможност бе повтаряна отново и отново, включително и през последните дни", каза той. Обсъждането в парламента трябва да започне в четвъртък.
						Лайчак разкритикува също и призивите на ПДД за промяна на основното устройство на страната. Той подчерта, че конституцията признава две общности и три съставни националности: бошнаци, хървати и сърби. (Независне Новине, Дневни Аваз - 08/04/08; РТРС, НТВ Хаят, Уебсайт на СВП - 07/04/08)

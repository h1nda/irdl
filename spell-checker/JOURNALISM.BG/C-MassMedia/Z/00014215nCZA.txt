Гърция и Турция обявяват нови мерки за укрепване на доверието
					13/04/2005
					Гърция и Турция обявиха нови мерки за насърчаване на двустранното доверие и за разсейване на напрежението, причинено от взаимните обвинения в нарушения на въздушното пространства над Егейско море.
					(AFP, VOA, Turkish Press, Athens News Agency, The Hellenic Radio, Macedonian Press Agency, NTV MSNBC - 12/04/05)
 
					 
						
Турският външен министър Абдулах Гюл (вдясно) приветства своя гръцки колега Петрос Моливиатис във Външното министерство в Анкара във вторник (12 април). [AФП]
						Гърция и Турция решиха да установят пряка връзка между двете си военновъздушни бази в опит да разсеят напрежението, причинено от взаимните обвинения за нарушение на въздушното пространство над Егейско море. 
						След разговори в Анкара във вторник (12 април) външните министри Петрос Моливиатис и Абдулах Гюл казаха, че мерките, ще обхванат Центъра за операции на гръцките военновъздушни сили в Лариса и турската военновъздушна база в Ескисехир. 
						В съвместно изявление, публикувано след разговорите между делегации на гръцкото и турското МВнР, се казва, че решението е било важна стъпка към избягване на инциденти в Егейско море. 
						Териториалните спорове доведоха в миналото двете държави-членки на НАТО до ръба на конфликта. Гърция твърди, че националното й въздушно пространство се разпростира над 16-километрова зона около крайбрежната й ивица. Според Турция обаче тази зона трябва да бъде само 10 км и да съвпада с гръцките териториални води. 
						Като жест на добра воля към съседната държава председателят на турския парламент Бюлент Арънч призова миналата седмица към отмяна на парламентарната резолюция от 1995 г., която квалифицира възможния опит на Гърция да разшири териториалните си води отвъд 10-километровата зона като casus
belli (причина за война) и упълномощава правителството да предприеме съответни действия. Атина приветства призива. 
						Моливиатис заяви във вторник, че споразумението от вторник е отражение на общата воля на двете държави да стимулират взаимното доверие и да засилят двустранните връзки. "Убедени сме, че тази стъпка ще допринесе конструктивно към общите усилия за подобряване на нашите отношения," каза гръцкият министър на съвместна прес-конференция с турския си колега. 
						"Подобряването на отношенията ни трябва да се отрази в определени военни дейности в Егейско море, дейности, които имат негативен ефект върху климата между нашите страни."
						 По време на разговорите от вторник двете страни се споразумяха върху три нови мерки за укрепване на доверието, в допълнение към 11-те, които вече действат. Според Гюл новите мерки включват сътрудничество между органите за противодействие срещу бедствия и аварии на двете страни, както и организирането на съвместн учения; участие на военнослужещи в програми за обучение и в езикови курсове във военните академии на двете страни; както и организиране на спортни състезания между гръцката и турска военни академии. 
						Изразявайки подкрепата на своята страна за турската кандидатура за членство в ЕС Моливиатис каза, че гръцката визия е "да превърнем района в който живеем, в регион като останалата част на Европа ... регион на мира, демокрацията, просперитета и стабилността с абсолютно зачитане на човешките права, религиозните свободи и защитата на малцинствата. " 
						Съобщава се, че двамата са обсъдили и кипърския въпрос. На пресконференция Моливиатис посочи, че целта, която споделят всички страни, е обединението на острова. 
						Представители на Гърция и Турция са обсъдили и начините за подобряване на двустранната търговия и икономически отношения. 
						След разговорите си с Гюл Моливиатис се срещна с турския президент Ахмет Недждет Сезер. Моливиатис ще проведе срещи и с премиера Реджеп Тайип Ердоган и други официални лица в сряда.

Конституционната комисия подкрепя промените в статута на област Бръчко в БиХ
					24/03/2009
					 
						САРАЕВО, Босна и Херцеговина (БиХ) -- В понеделник (23 март) конституционната комисия на парламента одобри проекта за промени във връзка със статута на област Бръчко. Според проекта правният статут на областта, определен чрез задължителен за страните арбитражен процес между 1996 и 1999 г., ще получи защита от конституцията на БиХ, като ще осигури достъп на областта до Конституционния съд. 
						Камарата на представителите трябва да гласува промяната на второ четене в сряда. В петък посланиците на страните, участнички в Международната направляваща група на Съвета за прилагане на мира (СПМ), също подкрепиха конституционната промяна за Бръчко. Конституционният съд на БиХ ще решава всички спорове между общностите в страната, отнасящи се до окончателния статут и спогодбите за Бръчко. Решаването на този въпрос е предварително условие за трансформирането на Службата на върховния представител в Служба на специалния представител на ЕС. (Независне Новине, Дневни Аваз, Infobrcko - 23/03/09)

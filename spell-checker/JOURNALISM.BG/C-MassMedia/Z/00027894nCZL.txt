Черногорски министри са заподозрени в корупция
					29/09/2008
					 
						ПОДГОРИЦА, Черна гора – Общо 77 наказателни дела за корупция, включително срещу двама министри, един посланик и значителен брой директори на предприятия, са заведени в Черна гора през последните осем месеца, заяви в неделя (28 септември) говорителката на полицията Тамара Попович за в. „Дан”. Тя отказа да назове имена, но заяви, че в 55 % от случаите става въпрос за злоупотреби със служебно положение. В останалите става дума за подкупи, незаконно присвояване и други подобни нарушения. В коментар за неотдавнашния доклад на „Трансперънси Интернешънъл”, в който Черна гора бе определена като една от най-корумпираните страни в света, Попович каза, че организацията е отбелязала и усилията на черногорското правителство да се бори с корупцията. (РТС, Дан - 28/09/08)

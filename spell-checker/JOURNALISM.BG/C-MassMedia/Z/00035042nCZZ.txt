Дипломатически дневник: Бразилия и БиХ се договориха за безвизови пътувания
					22/06/2010
					Селсу Аморим бе в събота в Сараево -- първото посещение на бразилски външен министър в БиХ. Още в дипломатическите новини: Кипър и Русия обсъждат двустранното сътрудничество; косовският президент Фатмир Сейдиу посети Малави.
					 
						
Министърът на външните работи на Бразилия Селсу Аморим (вляво) и босненският му колега Свен Алкалай дадоха пресконференция в събота (19 юни) в Сараево. [Гети Имиджис]
						Външният министър на Босна и Херцеговина (БиХ) Свен Алкалай и бразилският му колега Селсу Аморим подписаха в събота (19 юни) споразумение за безвизови пътувания. Споразумението ще влезе в сила, когато бъде ратифицирано от парламентите на двете страни. По време на срещата си в Сараево двамата министри обсъдиха възможностите за засилване на двустранното сътрудничество, особено в икономическия сектор. Това бе първото посещение на бразилски външен министър в БиХ.
						*** 
						Чешкият президент Вацлав Клаус призова в понеделник (21 юни) македонските власти да решат спора за името с Гърция, вместо "да чакат спасение отвън". След разговори с македонския си колега Георге Иванов в Скопие Клаус каза, че не е целесъобразно да се налага решение, което е неприемливо за гражданите, добавяйки, че е уверен, че дългогодишният спор може да бъде решен. В Скопие Клаус се срещна и с премиера Никола Груевски. 
						*** 
						
						Косово е единственият въпрос, по който Албания и Сърбия продължават да имат различия, потвърдиха по време на среща в понеделник (21 юни) в Тирана албанският заместник външен министър Едит Харжи и сръбският й колега Здравко Понош. Те дадоха положителна оценка на икономическите връзки. Между въпросите, които се очаква скоро да бъдат окончателно решени, са споразуменията за репатриране, споразуменията в областта на транспорта и взаимното признаване на университетските дипломи.
						*** 
						
						Кипърският външен министър Маркос Киприану пристигна в понеделник (21 юни) на двудневно посещение в Москва. Централни теми на разговорите с руския му колега Сергей Лавров ще бъдат засилването на двустранното сътрудничество, преговорите за обединяване на Кипър, отношенията между ЕС и Русия и други. 
						*** 
						
						Турският президент Абдула Гюл каза в петък (18 юни), че преговорите за обединяване на Кипър не могат да продължават вечно. "Трябва да се постави някакъв краен срок. Надявам се, че въпросът може да се уреди тази година," каза Гюл на съвместна пресконференция с кипърския турски лидер Дервиш Ероглу в Анкара. Ероглу бе на първото си посещение в Турция, откакто бе избран за президент на кипърската турска част на острова през април. 
						*** 
						
						Косовският президент Фатмир Сейдиу бе обявен в петък (18 юни) за почетен гражданин на столицата на Малави, Лилонгуе. Президентът пристигна в африканската република в четвъртък за срещи с президента на Малави Бингу ва Мутарика и други официални лица.
						*** 
						
						Сръбският президент Борис Тадич се срещна в четвъртък (17 юни) в Белград с румънския външен министър Теодор Баконски. Двамата обсъдиха напредъка на Сърбия към ЕС и други въпроси от регионално и международно значение.
						
						(Различни източници -- 15/06/10-22/06/10)

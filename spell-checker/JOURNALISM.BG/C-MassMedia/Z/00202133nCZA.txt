Милошоски: "Решението на МС е историческо постижение"
					08/12/2011
					Дни след като МС отсъди в полза на Македония по спора за името й с Гърция, председателят на парламентарната комисия по външните работи Антонио Милошоски говори пред SETimes за решението.
					От Горан Трайков за Southeast European Times от Скопие -- 08/12/11
 
					 
						
Решението на МС е нещо, от което трябва да се учим, заяви Антонио Милошоски. [Горан Трайков/SETimes]
						В понеделник (5 декември) Международният съд (МС) отсъди с 15 на 1 гласа, че Гърция е нарушила временното споразумение от 1995 г., налагайки вето на кандидатурата на Македония за членство в НАТО на срещата на върха през 2008 г. в Букурещ. 
						Според споразумението между двете държави Гърция не трябва да възпрепятства членството на Македония в международни организации, ако тя е кандидатствала с временното си наименование, прието от ООН - "Бивша югославска република Македония". 
						Бившият външен министър и настоящ председател на парламентарната комисия по външните работи Антонио Милошоски беше начело на македонския екип в делото срещу Гърция. 
						В ексклузивно интервю за кореспондента на SETimes Горан Трайков Милошоски говори за решението да се започне дело в съда, за опита си и за останалите външнополитически приоритети на комисията. 
						
						SETimes: Като представител на македонския екип в МС как оценявате целия процес? 
						
						Антонио Милошоски: От гледна точка на историята на съвременна Македония с всяка следваща година ще осъзнаваме все повече значението на решението. Целият процес бе воден честно. 
						И двете страни имаха равни възможности да изкажат аргументите си по делото. Във всяко друго положение, освен в баскетбола и тук, в Международния съд, Македония е била [ощетявана]. Единствено на първенството по баскетбол в Литва и сега в Хага бяхме третирани наравно с останалите и правилата се прилагаха еднакво за всички. 
						
						SETimes: Какво означава това решение за Република Македония? 
						
						Милошоски: Решението за Македония е историческо постижение за нас. Решението не само ще бъде правно обвързващо, но също и важен исторически документ, от който ще научим важни уроци за по-нататъшните си действия. 
						Това решение е най-висшето международно съдебно решение за безпричинното блокиране от Гърция [на нашето]членство в НАТО през 2008 г. 
						Това значи, че то е допълнителна мотивация за диалога между Македония и Гърция, който е важен и има за цел да намери решение, така че в бъдеще Македония и Гърция да не се гледат през дулата на оръжията от пейките в съдебната зала в Хага, а като приятелски държави с обща цел. 
						
						SETimes: Каква смятате, че ще бъде реакцията на международната общност спрямо решението? 
						
						Милошоски: Решението се отнася пряко само за Македония и Гърция, но индиректно също така и за нашите партньори в международната общност. Организации като НАТО и ЕС често изтъкват върховенството на закона като една от основните ценности на Евро-атлантическата общност. 
						Заради това очакваме решението в Хага да бъде добра възможност да се създаде благоприятна политическа среда за този принцип. Решението трябва да се прилага и Македония трябва да получи законовата сигурност, която заслужава. 
						
						SETimes: След решението на МС някои гръцки медии писаха, че Македония е избягала от преговорите. Как ще коментирате това? 
						
						Милошоски: Бих подчертал само, че коментарите в обосновката на решението в Хага са ясно доказателство, че Република Македония е преговаряла без политическо лицемерие, с желанието и волята да преговаря и да се намери решение, което за съжаление Гърция отхвърли. 
						[Това, което] е важно сега, е че Гърция се намира в най-трудния период в своята история след периода около 1974 г., когато там имаше голяма криза, довела на власт военната хунта. Заради тежките времена за Гърция нямам намерение да коментирам кой е спечелил и кой е загубил в това дело. 
						Не искаме нищо повече от това, което двете страни са обещали по-рано. Сега е времето да покажем прагматизъм като две страни с общ интерес на международната сцена. 
						
						SETimes: Каква е процедурата след решението? Смятате ли, че Гърция ще спази решението на МС? 
						
						Милошоски: [Решението ще бъде] изпратено до генералния секретар на ООН и той ще информира всички държави членки за решението. Неспазването на решението от някоя от страните ще означава оспорване на авторитета на Международния съд. 
						Важно е, че решението беше прието единодушно от всички съдии, с изключение на гръцкия съдия. За всяко разумно правителство ще бъде препоръчително да намери начин да уважи крайното решение на съда. 
						
						SETimes: Какво следва за македонската външна политика? 
						
						Милошоски: Това решение отваря нова глава в международните отношения на Република Македония. Следващият етап ще бъде увеличаване на дипломатическия и политическия диалог с важните участници в международната политика. Това ще бъде краткосрочен и средносрочен процес. 
						Ситуацията няма да се промени изведнъж. В предстоящия период всички важни фигури в Република Македония ще трябва да разгласят решението от Хага по тактичен начин, да го представят на международните партньори и да го [използват], за да постигнат общата цел.

Управляваща в Косово ДПК победи в повечето от общините във втория тур от гласуването
					14/12/2009
					 
						ПРИЩИНА, Косово -- Управляващата Демократическа партия (ДПК) на министър-председателят Хашим Тачи победи в десет общини, според предварителните резултати от втория тур на местните избори, проведен в неделя (13 декември). Демократичната лига на Косово (ДЛК) победи в пет общини, а опозиционният Алианс за бъдещето на Косово - в три. ДПК и ДЛК са почти наравно в оспорвано съревнование в Призрен, където се очаква около 1000 гласа да определят победителя. Сръбска партия спечели в община Стръпче, а в община Генерал Янкович покрай границата с Македония за победител беше обявен независим кандидат. В общо 21 от 36-те общини в Косово трябваше да се проведе втори тур на изборите, защото никой от кандидатите не успя да събере повече от 50 % от подадените гласове на първия тур на 15 ноември.
						Косовските сърби планират да организират протести във връзка с твърденията за нередности при провеждането на този първи тур на изборите. Сръбската либерална партия (СЛП), която победи в община Грачаница, е предлагала пари и дърва за огрев в замяна на гласове, заявиха група представители на сръбски партии в петък. Те обвиниха също така Тачи в оказване на финансова подкрепа на кандидата на СЛП. (Зери, Коха Диторе, Косова Сот, Експрес - 14/12/09; Коха Диторе, Експрес, Зери - 12/12/09)

Тежка седмица за гръцкия премиер Папандреу
					06/06/2011
					Правителството планира да представи средносрочна програма, предвиждаща допълнителни мерки за строги икономии.
					(Различни източници – 03/06/11-06/06/11)
 
					 
						
Около 80 000 души изпълниха площад „Синтагма” в Атина, за да протестират срещу новите мерки за строги икономии. [Ройтерс]
						Десетки хиляди протестиращи се събраха пред парламента в неделя (5 юни) вечерта, за да дадат израз на своя гняв заради плановете на социалистическото правителство за допълнителни мерки за строги икономии, чрез които да осигури повече пари и да предотврати обявяването на мораториум върху плащанията по дълга на страната. 
						Това е най-големият протест от продължаващите 12 поредни дни мирни демонстрации и според съобщения на него са присъствали около 80 000 души. Хората, изпълнили площад „Синтагма” в Атина, призовават управляващата партия ПАСОК да се откаже от новата си програма, която трябва да бъде внесена в парламента тази седмица. Според всекидневника „Катимерини” някои от носените от протестиращите лозунги са гласели „Вземете си мерките обратно” и „Гърция не е за продан”. 
						Според съобщения средносрочната програма, която премиерът Георгиос Папандреу трябваше да обсъди с кабинета си в понеделник (6 юни), предвижда по-високи данъци върху недвижимото имущество, по-малко данъчни облекчения и значително намаляване на работните места за държавни служители. 
						Позовавайки се на неназовани източници от министерството на финансите на страната, гръцката осведомителна агенция АНА-МПА съобщи в събота, че мерките предвиждат също удвояване на ставката на ДДС за някои стоки, например лекарства, книги, вестници и други периодични издания, която в момента е 6,5 %, на 13 %. Годишните данъци за регистрация на превозни средства, както и тези, с които се облагат корабите и луксозните автомобили, вероятно също ще бъдат повишени. 
						Папандреу, който планира да внесе програмата в парламента в сряда, ще трябва на първо място да си осигури пълната подкрепа на своята партия. Миналата седмица шестнадесет депутати от ПАСОК призоваха министър-председателя в писмо да отложи тази стъпка, като по този начин даде възможност за провеждането на задълбочен дебат по предложените мерки, преди те да бъдат подложени на гласуване. 
						През май миналата година страната беше на косъм от обявяването на мораториум върху плащанията по дълга и правителството на Папандреу подписа с ЕС и МВФ споразумение за тригодишен пакет от помощ в размер на 110 млрд. евро. В замяна на това Гърция се съгласи да предприеме широки мерки за намаляване на държавните разходи и повишаване на конкурентоспособността на изнемогващата икономика. 
						През последните 12 месеца МВФ, Европейската комисия (ЕК) и Европейската централна банка (ЕЦБ) внимателно наблюдаваха постигнатия от Гърция напредък в изпълнението на предвидените реформи. След като завършиха последния си преглед, представителите на трите институции заявиха миналата седмица, че страната ще получи следващия транш от помощта по спасителния пакет „най-вероятно в началото на юли”. 
						В публикувана в петък съвместна декларация тройката също така отбеляза, че с гръцките власти е било постигнато споразумение за новите икономически и финансови мерки, които са необходими за постигане на целите на споразумението за предоставяне на помощ. 
						 „Като цяло през първата година от програмата за реформи е постигнат значителен напредък, по-специално в областта на фискалната консолидация”, се казва в съвместно съобщение за пресата. „Необходимо е обаче да се даде нов тласък на фискалните и по-широките структурни реформи, за да се постигне допълнително намаление на дефицита и да се изпълни критичният набор от реформи, които са необходими, за да се подобри бизнес климата и да се проправи пътя за устойчиво икономическо възстановяване.” 
						 Държавният дълг на Гърция, който през май миналата година беше над 215 млрд. евро, в края на 2010 г. достигна почти 330 млрд. евро.

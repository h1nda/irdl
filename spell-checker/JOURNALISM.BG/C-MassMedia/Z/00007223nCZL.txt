Солана: Сърбия и Черна Гора трябва едновременно да влязат в ЕС
08/06/2003
 
БЕЛГРАД, Сърбия-Черна Гора -- Шефът по въпросите на външната политика и сигурността на ЕС Хавиер Солана заяви в петък (6 юни), че Сърбия и Черна Гора могат да напредват само като съюз по пътя на интеграцията в ЕС. След срещите си с представители на правителството в края на посещението си в Белград Солана каза, че сръбските власти "грешат", ако мислят, че Сърбия може да влезе сама в ЕС. След разговорите му със Солана сръбският премиер Зоран Живкович заяви, че Планът за действия, който очертава мерките за хармонизация на двете републики, трябва да бъде предаден на Брюксел в скоро време.
В други новини, Солана съобщи, че Белград и Прищина вероятно ще започнат диалог по време на срещата на върха в Солун на 21 юни. Напоследък идват противоречиви сигнали от Белград и Прищина относно възможността за започване на преговори по статута на провинцията. (ФоНет, Танюг, Би Би Си, Б92 - 06/06/03)

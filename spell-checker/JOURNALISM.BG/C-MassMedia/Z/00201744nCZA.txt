Маси по улиците на истанбулския квартал Бейоглу предизвикаха конфликт
					11/08/2011
					Съдържателите на барове и собствениците на ресторанти критикуват новата забрана за поставяне на маси на открито пред заведенията.
					От Йозгюр Йогрет за Southeast European Times от Истанбул – 11/08/11
 
					 
						
Първоначално забраната за поставяне на маси на открито важеше за Асмалъмесджит, но обхвана и други улици около "Истиклал", като "Мис Сокак". [Йозгюр Йогрет/SETimes]
						Забраната за сядане на открито в оживения истанбулски квартал Бейоглу, която беше наложена неотдавна от управляваната от ПСР община и съвпадна със свещения ислямски месец рамазан, беше посрещната със силно негодувание от собствениците на ресторанти и барове. 
						От 27 юли общинските органи започнаха да премахват поставени на улицата маси на ресторанти в Асмалъмесджит, исторически квартал, известен с активния си нощен живот. Много барове в района преместиха голяма част от местата си на открито вследствие на закона за забрана на тютюнопушенето в затворени помещения от 2009 г. 
						Въпреки известни критики от страна на съдържателите и собствениците на барове, повечето жители приеха новата политика на общината. Външните маси пречеха по тесните улички на Асмалъмесджит, като затрудняваха движението на хората по улиците. 
						Когато обаче властите от кв. Бейоглу премахнаха масите по централната улица на Бейоглу, "Истиклал", и в луксозния квартал Джихангир, това предизвика недоволството на обществеността. 
						Според слухове политиката е била изготвена, след като консервативният премиер Реджеп Тайип Ердоган преминал през Асмалъмесджит на 15 юни и се разгневил, че хората пият по улиците. 
						Тахир Берак Карасу, заместник-председател на Асоциацията на развлекателните заведения в Бейоглу (БЕЙДЕР), потвърди този слух пред SETimes въз основа на разговорите си с очевидци. 
						Според Карасу служители в бар са заявили, че са видели, когато автомобилът на Ердоган попаднал в задръстване и някои хора поздравили министър-председателя, като вдигнали чашите си. 
						„Това не е нещо, което [кметът на Бейоглу] Ахмет Мисбах може да направи сам”, твърди Карасу, който обвинява общината за възприетия подход. Вместо да разговаря с асоциацията, общината се опита да разубеди гражданите да участват в протестите по проблема, последният от които се проведе в сряда (10 август). 
						Докато собствениците на ресторанти и барове организират протести, за да спечелят обществена подкрепа, Община Бейоглу запази мълчание, с изключение на неотдавнашен бюлетин за пресата, който защитава нейните практики. 
						Общината твърди, че договореностите за използване на тротоарното право със собствениците на заведения подлежат на промяна и са били нарушени с постоянното увеличаване на броя на масите. 
						Според бюлетина „Не се допуска собственици на заведения, които ползват тротоарно право, да използват методи, които са нелоялни, без ограничения или противоречат на търговската и социалната етика.” 
						Бюлетинът обаче беше публикуван, преди мерките да бъдат приложени и в други части на Бейоглу, където горните аргументи не важат. 
						Общината твърди, че е получила почти 1 000 оплаквания по този въпрос. Тя даде многобройни аргументи в защита на своята политика, включително пренаселеност на улицата, превес на заведенията, които предлагат само места на открито, заплаха за културните центрове и други обекти на културата, както и цялостно понижаване на качеството на района поради превръщането на улиците в открити барове. 
						Не всички са недоволни от новата политика за масите, тъй като някои жители на Асмалъмесджит преди са имали проблеми с баровете. 
						Собственик на художествена галерия, предпочел да остане анонимен, заяви, че галерията е имала безкрайни спорове с баровете заради масите, които са блокирали входа към галерията. 
						При някои от споровете се е стигнало до намесата на полицията и собственикът твърди, че е бил заплашван и подложен на натиск от управителите на заведенията. 
						Въпреки това някои хора остават оптимисти, че след рамазана общината ще позволи някои от масите да бъдат върнати. 
						Карасу не е съгласен. „Това не е първият рамазан в Бейоглу, казва той. Той допуска, че местните власти работят по нов план за ползването на тротоарните площи, който ще бъде обявен скоро.

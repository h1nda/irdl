Флагове на етническите общности ще бъдат издигнати в 19 общини в Македония
					09/06/2005
					Македонското правителство се е заело да изпълни една от последните разпоредби на Охридското споразумение, като подготви законопроект за използване на етническите символи. Според предложения закон на малцинствата в 19 общини ще бъде разрешено да използват знамена и символи по техен избор.
					От Мария Лазарова за Southeast European Times от Скопие – 09/06/05
 
					 
						
Според законодателството етническите общности в Македония ще имат възможност да използват знамена и символи по свой избор в общините, където броят им надвишава 50 % от населението. [AФП]
						Като част от усилията си за пълно прилагане на Охридското споразумение македонското правителство излезе със законопроект за изпозлването на символи на етническите общности. По силата на закона в 19 общини с преобладаващо малцинствено население редом с македонското национално знаме ще могат да бъдат издигани флаговете на етническите общности. Шестнадесет от общините ще издигнат етнически албански флаг, две - етнически турски флаг, а една - ромски флаг. 
						Съединените щати, ЕС и ОССЕ приветстваха споразумението за използване на етническите символи. 
						"Правителството се консултира с нас, подписалите Рамковото споразумение, по различни аспекти на законопроекта," казаха в общо изявление специалният представител на ЕС за Македония Михаел Салин и американското посолство. "Трябва да се отбележи, че текстът напълно уважава и запазва достойнството на държавния флаг, определяйки условията за официално използване на символите на общностите." 
						Заемащият длъжността председател на ОССЕ, словенският външен министър Димитрий Рупел, заяви, че организацията се надява парламентарният дебат да бъде проведен в дух на политическо сътрудничество и диалог. 
						Според законодателството етническите символи на малцинствата ще бъдат издигани само в онези общини, където съответното малцинство представлява над 50 % от населението. Пред парламента и други правителствени сгради ще бъде издиган само националният флаг. 
						Албанските политически партии в Македония не са постигнали консенсус за символа, който ще се използва. Демократичният съюз за интеграция, член на управляващата коалиция, се застъпва за традиционния албански черен двуглав орел.

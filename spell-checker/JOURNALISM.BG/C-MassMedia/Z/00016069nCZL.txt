Драшкович: "Не може да има напредък за Сърбия и Черна гора, докато Младич е на свобода" 
					27/09/2005
					 
						БЕЛГРАД, Сърбия и Черна гора -- В понеделник (26 септември) федералният външен министър Вук Драшкович каза, че не може да има напредък в процеса на евроатлантическа интеграция на Сърбия и Черна гора или повече чуждестранни инвестиции, докато укриващият се босненски сръбски генерал Ратко Младич не бъде предаден на трибунала в Хага. Драшкович, който говори пред репортери след завръщането си от Ню Йорк, предупреди също, че позициите на Сърбия по отношение на решаването на косовския въпрос могат да бъдат "много силно" застрашени поради липсата на пълно сътрудничество с трибунала. 
						Други новини от понеделник -- Управляващата коалиция в Сърбия се договори да предложи бивш поддръжник на Младич, Зоран Станкович, за нов министър на отбраната на Сърбия и Черна гора. Той ще замени Първослав Давинич, който подаде оставка по-рано този месец заради скандал с военни доставки. Черна гора също трябва да одобри предложението. До неотдавна Станкович е служил като началник на военномедицински център в Белград. (Данас, РТС - 27/09/05; Блиц - 27/09/05; Б92, Танюг - 26/09/05)

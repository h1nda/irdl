Останките на над 400 души остават неидентифицирани в моргата в Прищина
					06/04/2009
					Конфликтът в Косово от 90-те години на ХХ век напомня за себе си с неидентифицираните човешки останки, които продължават да стоят в моргата в Прищина.
					От Беса Бечири за Southeast European Times от Прищина – 06/04/09
 
					 
						
Броят на безследно изчезналите хора след конфликта от 90-те години на ХХ век в Косово е над 1 900. [Гети Имиджис]
						Едно десетилетие след войните, които разрушиха бивша Югославия, гражданите на Косово все още не знаят нищо за съдбата на изчезналите си роднини и мястото на техните гробове. 
						Тези чувства на неудовлетвореност и скръб достигнаха своята кулминационна точка миналия месец, когато „Апел на майките“, сдружение на майките на безследно изчезнали хора, организира четиридневна протестна демонстрация пред моргата в Прищина. Опечалените майки настояваха властите да приключат пълното идентифициране на останките на 425 души, открити на различни места в Косово, както и в масовия гроб в Батайница край Белград. 
						Д-р Арсим Герджалиу, директор на Службата на изчезнали лица и съдебна медицина (СИЛСМ), каза за Southeast European Times, че завършването на процеса на идентифициране представлява огромно предизвикателство. 
						Международната комисия за изчезналите лица (МКИЛ) подпомага СИЛСМ в нейната тежка задача. Тя използва фрагменти от кости и кръвни проби от роднини, за да идентифицира починалите хора с „най-малко 99,95 % сигурност“, обясни Герджалиу. 
						Тази работа обаче трябва да се извършва бавно и зависи от фактори като финансиране и състоянието на намерените останки. МКИЛ дава надежда, че последните открития в изолирането на ДНК може да помогнат на властите да определят имената на лицата, чиито останки не са идентифицирани досега. 
						По тъжна ирония успешното идентифициране на мъртвите може да доведе до още болка за някои семейства, които смятат, че са успели да се преборят с миналото. "Имаме 2 019 случая, в които семействата погребаха телата само въз основа на тяхното визуално идентифициране. Можете да си представите какъв е потенциалът за грешки! Трябваше да убедим някои семейства, че са погребали грешния човек, тъй като тялото на техния роднина е било открито по-късно другаде ", казва Герджалиу. 
						Въпреки че войната завърши преди десет години, 1 917 души от Косово все още са в неизвестност. Според Герджалиу на последната среща на групите за диалог между Косово и Сърбия е била получена „нова информация за две възможни места на гробове в Косово“. 
						„Очаквам, че някои [изчезнали хора] никога няма да бъдат намерени, но ние ще направим всичко необходимо,“ заяви той.

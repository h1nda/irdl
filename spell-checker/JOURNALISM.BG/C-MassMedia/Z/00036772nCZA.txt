Брюксел ще въведе мониторинг на безвизовия режим за Черна гора, Македония и Сърбия
					18/11/2010
					По-малко от година след либерализирането на визите за Сърбия, Македония и Черна гора ЕС се принуди да приеме механизъм за мониторинг заради притока на роми, търсещи убежище.
					От Марина Стояновска за Southeast European Times от Скопие -- 18/11/10 
 
					 
						
ЕК предприема мерки срещу злоупотребите с либерализацията на визовия режим. [Томислав Георгиев/SETimes]
						Обезпокоен от нарастването на броя на главно ромските имигранти, търсещи убежище в ЕС, Европейската комисия (ЕК) реши да въведе система за мониторинг за Сърбия, Македония и Черна гора. Оплаквания са постъпили от Белгия, където близо 200 роми от Македония потърсиха убежище миналия месец, както и от Германия и Швеция. 
						"Контролният механизъм въвежда механизми за кризисни консултации, така че ЕС и страните членки да могат със съдействието на властите на съответните страни да реагират по най-добрия възможен начин на всички конкретни затруднения, които могат да възникнат," обясни в изявление Съветът на ЕС. 
						ЕК може да предложи прекратяване на безвизовия режим, ако ситуацията се влоши, и ще докладва редовно пред Съвета на ЕС и Европейския парламент по въпроса. 
						Според анализатора Мерсел Биляли Македония не е изпълнила адекватно задълженията, поети от нея, когато преди 11 месеца бе разрешено либерализирането на визите. 
						 "Въпреки всички предупреждения... македонските институции не приеха нещата сериозно, за да предотвратят тези случаи. Това разтревожи властите в ЕС, направи режимът на пътуване до страните, членки на ЕС, по-строг, с което практически се наказват невинните граждани," каза той. 
						Вътрешният министър Гордана Янкуловска отхвърля това твърдение. Тя казва, че нейното министерство е провеждало обществени кампании от самото начало на либерализирането на визите, за да разяснява на гражданите техните права и задължения. 
						 "Министерството и други институции вече са обработили няколко иска срещу туристически агенции, които са манипулирали гражданите с обещания за убежище в определени страни," каза Янкуловска. 
						Белгийският премиер Ив Льотрем и държавният секретар по емиграцията Мелхиор Ватле посетиха Македония, за да обяснят, че нито една страна от ЕС няма да даде икономическо убежище и че всички търсещи убежище ще бъдат връщани обратно без парични компенсации. 
						Малцина от търсещите убежище 200 души от квартала с предимно ромско население "Шуто Оризари" в Скопие изявиха желание да говорят пред SETimes. 
						Един жител, който се съгласи да коментира, при условие че остане анонимен, обясни, че първоначалната подготовка за пътуването се е провеждала чрез "агенция тук, в тази община, и след като беше затворена, каналът продължава да функционира". 
						Сред ромите вече се е разпространила новината, че могат да получат парично обезщетение от ЕС за времето, прекарано в очакване на решение по техните случаи на търсене на убежище, каза той. 
						Бившият министър на външните работи Слободан Чашуле каза за SETimes, че проблемът не е в броя на хората, които търсят убежище, защото той е незначителен, а в това, че в някои страни се злоупотребява с него. 
						"Има елементи на ксенофобия и шовинизъм в някои европейски страни и затова не приемам твърдението, че Македония не прави достатъчно за образованието на ромите. Никой не ги иска в Европа и тук не са приети - вижте само какво стана във Франция." 
						Проблемът се използва у дома от местните медии за оказване на натиск върху правителството, каза той. 
						"Брюксел току-що реши да даде безвизов режим на Албания и Босна. Албанците са може би най-мигриращият народ в региона и въпреки това получиха безвизов режим, без това да се спомене в [македонските] медии," каза Чашуле.

Бизнес: ЕИБ ще помогне за модернизирането на турска фирма
					09/03/2007
					Заем от 55 млн. евро ще помогне на турската компания "Шишеджам" да увеличи капацитета си. Още от тази седмица: "Нокия" планира да инвестира 200 млн. евро във фабрика за мобилни телефони и изследователски център в Клуж, Румъния. 
					
 
					 
						
"Шишеджам", водещ производител на стъкло в Турция, ще започне програма за модернизация и увеличаване на капацитета си. [Архив]
						Европейската инвестиционна банка (ЕИБ) съобщи, че ще даде заем от 55 млн. евро на "Шишеджам", водещ производител на стъкло в Турция, за програмата й за модернизация и увеличаване на капацитета. Инвестиционната програма на "Шишеджам" включва построяването на нова линия за флоат стъкло и построяването и пускането в действие на поточна линия за нанасяне на покрития в производствен обект в провинция Бурса, втория по големина промишлен център в страната след Истанбул. 
						*** 
						Продажбите на нови коли в Хърватия са се увеличили с 3,6 % през февруари, като са достигнали 5 806 броя, според данни на агенцията за пазарни проучвания "Промоция Плюс". Продажбите на коли са спаднали с 33,8 % през февруари спрямо януари 2007 г. Според данните "Опел" е най-продаваната в Хърватия марка с пазарен дял от 14,5 %, следвана от "Пежо" с 10,4 % и "Фолксваген" с 9,5 %. 
						*** 
						Международната рейтингова агенция "Стандард и Пуърс" потвърди дълго- и краткосрочния държавен кредитен рейтинг на Гърция съответно на "A" и "A-", като запази перспективата "стабилна". Агенцията отбеляза програмата на гръцкото правителство за финансова консолидация, но предупреди, че без по-нататъшни структурни промени тази консолидация ще бъде неустойчива в дългосрочен план. 
						*** 
						
Румънската компания "Купром" е купила сръбския минен и топилен комплекс "РТБ Бор Груп" по силата на договор за приватизация на обща стойност около 305,3 млн. евро, официално сключен със сръбското правителство на 5 март. 
						*** 
						Френската банка "Сосиете Женерал" каза, че е предложила да плати 43 млн. евро за закупуването на 100 % от македонската "Охридска Банка". "Сосиете Женерал" заяви, че статутът на Македония на страна, кандидатка за членство в ЕС, и чуждестранните инвестиции могат да се обяснят с нарастващия потенциал на македонската икономика. 
						*** 
						"Нокия", световен лидер в производството на мобилни телефони и водещ доставчик на мобилни и стационарни телекомуникационни мрежи, планира да инвестира 200 млн. евро във фабрика за мобилни телефони и изследователски център в Клуж, Румъния, съобщи премиерът Калин Попеску Търичану на 7 март. Проектът ще създаде около 15 000 нови работни места. 
						*** 
						Европейската комисия препоръча на България и Румъния по-строга фискална политика през 2007 г. в доклада си за спазването на Пакта за стабилност и растеж от държавите членки. ЕК предлага България да положи допълнителни усилия за консолидиране на фискалната си политика с цел постигане на по-висок бюджетен излишък от предвидените в закона за бюджета 0,8 % от БВП. 
						
(Различни източници ??? 02/03/07-09/03/07)

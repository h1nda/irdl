Популярни политици свалят картите си пред медиите в Сърбия
22/07/2003
Конфликтът между управителя на Националната банка на Сърбия Младжан Динкич и сръбския финансов министър Божидар Делич предизвика обществено безпокойство, тъй като твърде много надежди бяха възлагани на двамата млади политици.
Коментар от Душан Кошанович за Southeast European Times в Белград - 22/07/03
 
 
Планът на сръбското правителство да предложи за одобрение нов закон за Националната банка на Сърбия (НБС) предизвика най-сериозната политическа криза в страната след убийството на премиера Зоран Джинджич през март.
Управителят на НБС Младжан Динкич отправи обвинения, че проектозаконът сериозно подкопава независимостта на централната банка.Той обвини министъра на финансите Божидар Делич, че се е огънал под натиска на правителството бързо да изработи новия проектозакон, който би довел до освобождаване на Динкич от поста му. Делич отрече твърденията и подкрепи изцяло мярката, като призна същевременно, че политическото съперничество между Демократическата партия на сръбския премиер Зора Живкович и Г-17 Плюс, към която принадлежи Динкич, е изиграло роля в скандала.
В миналото добри приятели, Динкич и Делич днес се радват на най-висок процент обществено одобрение в Сърбия. Според проучвания на аудиторията повече от два милиона зрители са наблюдавали в най-гледаното време на 16 юли "дуела" между двамата по държавната телевизия.
Дебатът разкри дълбочината на техния междуличностен конфликт. Динкич бе особено рязък, заявявайки, че Делич ще бъде запомнен с това, че е унищожил институцията, която е допринесла най-много за стабилизирането на страната в периода след падането на Милошевич, като по този начин е опетнил международната си репутация на финансов експерт. Делич отговори, че валутната стабилност на страната няма да бъде застрашена. Той обвини Динкич, че манипулира обществото и насажда страх, че правителството иска да контролира НБС и да печата пари, за да покрива бюджетни разходи. Когато Динкич заяви, че има доказателства за корупция в правителството, Делич каза, че ще подаде оставка, ако се докаже, че член на кабинета е замесен в престъпна дейност.
Динкич спази обещанието си и на следващия ден показа документи, придобити от Г-17 Плюс. Документите, изпратени от унгарската полиция до сръбското МВР на 27 юни, детайлизират парични преводи между офшорни компании в Кипър и на Сейшелските острови. Според Динкич те показват, че високопоставени лица, сред които съветникът на премиера по въпросите на сигурността Зоран Янюшевич, са замесени в операции по пране на пари. Той обвини сръбския вътрешен министър Душан Михайлович в укриване на доказателства и в отказ да предприеме съответни действия във връзка с унгарския сигнал, като поиска Михайлович да бъде отстранен от длъжност и подведен под наказателна отговорност.
"Ако връзките между членове на кабинета на премиера и дейности по пране на пари се докажат, самият Живкович трябва да подаде оставка," заяви Динкич, добавяйки, че очаква " всички почтени и некорумпирани министри, начело с Делич, да напуснат постовете си в такова правителство."
Представители на унгарската полиция не пожелаха да коментират документа, а Михайлович характеризира твърденията като " произволни обвинения и резултат от неведението на Динкич по отношение на полицейската дейност."

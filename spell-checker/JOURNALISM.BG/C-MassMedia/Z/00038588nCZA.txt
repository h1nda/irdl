Македония желае да екстрадира престъпници
					19/05/2011
					Бегълците, които се радват на сигурни убежища в региона, получиха предупреждение.
					От Клаудия Лутовска за Southeast European Times от Скопие – 19/05/11
 
					 
						
Беглецът от правосъдието Зоран Вранишковски се издирва за присвояването на 250 000 евро. [Ройтерс]
						Македония направи изменения в своята конституция, за да разшири съществуващите разпоредби за екстрадицията и да отстрани пропуск, който позволяваше на осъдени престъпници да търсят убежище в района, като се позовават на двойно гражданство. 
						„Изменението установява процедурите за екстрадиции. То е придружено от подписването на отделни двустранни споразумения с всяка държава, в които се посочват принципите за изпълнение на екстрадициите, като те се извършват само със съдебно решение", каза за SETimes говорителят на министерството на външните работи Борче Стамов. 
						Малко след приемането на промените миналия месец македонската полиция започна процес на залавяне на укриващите се от правосъдието лица. 
						„Издадени са международни заповеди за арест за 42 укриващи се от правосъдието лица, които са търсени за големи кражби, грабежи, умишлени убийства и измами", каза за SETimes говорителят на полицията Иво Котевски. 
						Повечето са се опитали да се укрият от правосъдието в съседни държави – Сърбия, България и Косово – но и в други страни. 
						За да ускори процеса, Македония първоначално подписа двустранни споразумения със Сърбия, Хърватия и Черна гора, каза за SETimes говорителят на министерството на правосъдието Миряна Илиева. 
						Министърът на правосъдието Михайло Маневски се срещна също с колегата си от Косово Хайредин Кучи и подписа договор за взаимна правна помощ, екстрадиция и предаване на осъдени престъпници. 
						Във всяко подписано споразумение трябва да бъдат посочени престъпленията, за които закононарушителите подлежат на екстрадиция, независимо дали са класифицирани по наименование, обща клауза или комбинация от двете. 
						„Македония прие да изпълнява европейската заповед за задържане на ЕС и е страна по Европейската конвенция за екстрадиция за Югоизточна Европа, като подписа третия допълнителен протокол по нея", заяви за SETimes държавният съветник по международно право в министерството на външните работи Горан Стевчевски. 
						Понякога обаче държавите не си сътрудничат поради различни причини и процесът може да се политизира. 
						„Екстрадицията зависи до голяма степен от оценката на компетентните органи, от които е поискана", каза за SETimes преподавателят по наказателно право в Европейския университетски Георги Сламков. 
						„Ако те преценят, че правата му ще бъдат нарушени или че той ще бъде преследван по политически причини, е възможно да не одобрят искането за екстрадиция", посочи Сламков. 
						Обратното също е възможно, допълни той, визирайки поставянето на условия за предаването на осъден престъпник с цел получаване на политически или други облаги. 
						Все пак евро-атлантическата интеграция предполага взаимно сътрудничество между държавите и това позволява екстрадиране в други държави с цел да бъде осъществено правосъдие, заключава Сламков. 
						Министър Маневски заяви, че Македония е последвала примера на Хърватия, която измени своята конституция през юни 2010 г. Сърбия, Черна гора и Хърватия си размениха някои от най-известните престъпници с двойно гражданство. 
						Говорителката на хърватското министерство на правосъдието Весна Дворанич каза за SETimes, че според направените в Хърватия изменения екстрадиция може да се осъществи в съответствие със специално решение за екстрадиция, съгласно договор за предаване на лица или въз основа на правото на Общността. 
						Въз основа на договора между Хърватия и Сърбия Сречко Калинич – осъден за убийството на сръбския премиер Зоран Джинджич през 2003 г. – беше екстрадиран в Сърбия през август 2010 г. 
						„Това е изключителна съдебна процедура, в която гражданството на издирваното лице не е пречка за съдебните органи", заяви Дворанич. „Прилагането на този инструмент на практика дава положителни резултати, но в някои държави изпълнението отнема много време", каза тя.

Балканите отново попаднаха под светлината на прожекторите на Филмовия фестивал в Кан
					16/06/2008
					Няколко режисьори и актьори от региона получиха награди и номинации на последното издание на престижния филмов фестивал в Кан.
					От Паул Чокою за Southeast European Times от Букурещ - 16/06/08
 
					 
						
Родената в Косово актриса Арта Доброши позира заедно с режисьорите Жан-Пиер и Люк Дарден при пристигането си за прожекцията на “Мълчанието на Лорна” на 61-вия Международен филмов фестивал в Кан. [Гети Имиджис]
						Втора поредна година румънското кино печели награда на Международния филмов фестивал в Кан, с “Мегатрон” на Мариан Мурешан, който взе “Златната палма” за най-добър късометражен филм. 31-годишният режисьор заяви, че е очаквал наградата, тъй като журито и зрителите са харесали филма.
						“Някак си я очаквах. Вярвах, че имаме шансове да спечелим," каза Мурешан за своя филм, който изпревари осем други. Това е третата “Златна палма” за румънски късометражен филм след “Кратка история” на Йон Попеску Гопо и “Трафик” на Каталин Митулеску. Мурешан вече е участвал в няколко международни конкурса със своите филми "Аматьорът", "Семеен портрет" и "Честит рожден ден".
						15-минутният "Мегатрон" разказва историята на осемгодишно момче от село, което отива заедно с майка си в “Макдоналдс” в Букурещ за своя рожден ден. След като пристигат в Букурещ, момчето започва да търси баща си. В сюжета - който представя пътуване до Букурещ, което постепенно се превръща в търсене на баща - участват само двама герои, момчето и неговата майка, като техните роли се изпълняват от Максим Трину и Габриела Кришу. Премиерата на филма бе в Румъния на 7-ия Международен филмов фестивал в Трансилвания.
						Наградата за най-добър режисьор взе турският режисьор Нури Билге Джейлан за неговата семейна драма "Три маймуни". Това е третата награда на Джейлан на френския фестивал, след като той получи голямата награда на журито през 2003 г. за "Далечен" и наградата на кинокритиците на ФИПРЕСИ през 2006 г. за "Климати", по информация на “Търкиш Дейли Нюз”.
						 "Посвещавам тази награда на моята самотна и красива страна, която страстно обичам," каза той при получаването на наградата от актрисата Фей Дънауей. "Това е филм за живота, за вътрешния свят на човека, за много неща," обясни Джейлан, който до момента е режисирал шест филма.
						Голямата награда на Седмицата на критиците в Кан получи босненският режисьор Аида Бегич за своя първи филм, "Сняг", копродукция на Босна и Херцеговина, Германия, Франция и Иран. В него се разказва за последиците от една балканска война в изолирано и раздирано от конфликти планинско селце.
						И накрая, но не на последно място, родената в Косово актриса Арта Доброши получи номинация за най-добра актриса за ролята й в "Мълчанието на Лорна", с продуценти братята Жан-Пиер и Люк Дарден от Белгия, които получиха наградата за най-добър сценарий. Филмът разкрива трудния път на албанско момиче в Белгия, което се опитва да получи гражданство, като прави компромиси.

Санджак и южните райони са проблемни точки за Сърбия
					20/09/2011
					Докато се конфронтира с Прищина за Северно Косово, Сърбия се опитва да се справя с недоволство и на други места.
					От Игор Йованович за Southeast European Times от Белград -- 20/09/11 
 
					 
						
Албанците, живеещи в Сърбия, искат още учебници на своя език. [Ройтерс]
						След седмица, белязана от напрежението в Северно Косово, Белград стана свидетел на повторната поява на други два потенциално проблемни района. Първо, някои бошнашки фракции в областта Санджак, Западна Сърбия, обявиха, че ще настояват за автономия. 
						После албанците в Южна Сърбия започнаха да организират протестни митинги, недоволни от условията в местното образование. 
						Анализатори в Белград смятат, че събитията в тези две части на Сърбия са свързани с косовската криза, както и с амбициите на Сърбия да получи кандидатски статут за ЕС до края на годината. 
						"Сърбия е под голям натиск в момента заради Северно Косово, както и някои други проблеми, свързани с възможността за получаване на кандидатски статут за ЕС," каза Предграг Симич, преподавател по политология в Университета в Белград. "Мисля, че този натиск се оказва точно в този момент, когато Сърбия е особено чувствителна към този род критики от Брюксел." 
						Проблемът в Санджак се появи в четвъртък (15 септември) с изявлението на мюфтията Муамер Зукорлич - лидер на ислямската общност в Сърбия. Той обвини Белград в дискриминация срещу бошнаците в Санджак и обяви, че районът ще поиска автономия. 
						Санджак, добави той, ще открие регионални офиси в Брюксел, Вашингтон, Истанбул и Сараево. 
						Зукорлич е получил подкрепа от босненския мюсюлмански лидер реис Мустафа Черич, който нападна Белград, че "упражнява все по-голяма дискриминация" срещу бошнаците в Санджак. 
						Белград се стреми да създаде "обстановка на страх и линчуване" в Санджак, каза Черич, предупреждавайки за "нова кризисна точка в Европа". Той сравни атмосферата с тази, която е предшествала избухването на конфликта в Босна и Херцеговина през 90-те години на миналия век. 
						Коментарът му бе посрещнат с неодобрение от представителите на бошнашката партия в сръбското правителство. 
						Мехо Омерович, бошнашки депутат от управляващата коалиция, каза, че изявленията на Черич са "обезпокоителни и опасни" и няма да доведат до "нищо добро" за бошнаците в Санджак. 
						"Вместо да помирява своите вярващи, мюфтията става допълнителен фактор за нови разделения," каза Омерович. 
						Според Душан Янич, председател на Форума за етнически отношения, не е случайно, че този спор се разгорещява точно сега. 
						"Правейки това изявление, Черич се стреми да постави въпроса за Санджак в дневния ред на откритите за Сърбия въпроси," каза Янич, "Защото, когато Сърбия стане кандидат-член и получи дата за начало на преговорите си с ЕС, може да бъде твърде късно." 
						Междувременно Симич е съгласен, че сравненията с епохата преди Милошевич са безпочвени. Все пак, каза той, Санджак наистина страда от икономически проблеми и свързаното с тях социално напрежение. 
						"В Санджак имаме трудна социална ситуация, която не е много по-лоша от ситуацията в други части на Сърбия, но заради многоетническия й състав и близостта до Босна тя получава допълнителни етнически характеристики," каза Симич за SETimes. 
						Преди новината от Санджак няколко хиляди албанци от Южна Сърбия проведоха протестен митинг на 13 септември в Буяновац, недоволни от пропуските в образователната система, предназначена за малцинството. 
						Албанският представител в сръбския парламент каза, че митингът "не е политически" и че неговата цел е да покаже, че албанците изпитват проблеми с образованието "най-вече заради липсата на учебници на албански език". 
						След това събитие сръбското правителство съобщи, че действително има пропуски в системата, подчертавайки, че ще се опита да ускори усилията за решаването на този проблем.

Косовските сили за сигурност са вече в пълна оперативна готовност
					16/09/2009
					 
						ПРИЩИНА, Косово -- КФОР потвърди във вторник (15 септември), че Косовските сили за сигурност (КСС) са достигнали своя първоначален оперативен капацитет, което означава, че са в пълна оперативна готовност. КСС са невоенизирани, многоетнически, лековъоръжени сили под граждански контрол. Наброяващата 2 500 души част трябва да действа в случаи на природни бедствия и в други спешни случаи. Първата група от служещите в тях дойде от Корпуса за защита на Косово, който беше разформирован през юни.
						Други новини от вторник -- Група косовски хакери атакуваха 15 сръбски уебсайта, включително и тези на министерството на отбраната, отдели в правителството и музеи. "Косовската хакерска група", която стана известна с това, че поставя на своите съобщения двуглавия албански орел, е блокирала уебсайтовете. Смята се, че мотивът за тези действия е полицейското споразумение, подписано между ЮЛЕКС и Белград миналата седмица. В края на миналия месец групата проникна незаконно в уебсайта на ЮЛЕКС, за да протестира срещу споразумението. (Косова Сот, Коха Диторе, Епока е Ре - 16/09/09; Гласът на Америка, Би Би Си, Телеграфи - 15/09/09)

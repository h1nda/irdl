ЕС ще отпусне помощ на страните от ЮИЕ чрез нов инструмент
		27/03/2006
		През 2007 г. ЕС въвежда нов Инструмент за предприсъединяване (ИПП), който ще съчетае и замени няколко отделни програми: ФАР, ИСПА, САПАРД, КАРДС и предприсъединителни инструменти за Турция. Целта е да се модернизира предприсъединителната помощ и да се постави в единна рамка и регулиране. Новият инструмент ще включва пет компонента - помощ при прехода и институционално изграждане, трансгранично сътрудничество, регионално развитие, развитие на човешките ресурси и развитие на селскостопанските райони, като до последните три компонента ще имат достъп само страните-кандидатки. На тези страни също ще бъде продоставена възможността сами да управляват отпуснатата им помощ.
		От Зоран Николовски за Southeast European Times в Скопие - 27/03/06
 
		 
			
[Архив]
			В началото на 2007 г. ЕС планира да осъществи значителни промени в начина на отпускане на финансова помощ за кандидатките за членство от Югоизточна Европа. Европейската Комисия представи новата система през септември миналата година, като подготовката за нейното осъществяване е вече в напреднала фаза. Представители на Генералния директорат по разширяването посетиха региона, за да разяснят новия инструмент за предприсъединяване (ИПП). Страните в региона сега носят отговорност да се подготвят за новия инструмент. 
			Първоначално ЕС бе предвидил 14 милиарда евро за региона. Но след приемането на бюджета на ЕС за 2007-2013 г. на срещата на върха на Европейския съвет през септември м.г., стана ясно, че определената сума за инструмента ИПП за седемгодишния период е била намалена до 11 милиарда евро. 
			"Разделена по години и на глава от населението, тази сума възлиза на 13 евро годишно. Страните в Централна и Източна Европа, които се присъединиха към ЕС през 2004 г. получиха по 27 евро на глава от населението годишно", съобщава в. "Дневник, цитирайки Ищван Зент Ивани, депутат в Европейския парламент от Унгария. Европейският парламент обаче може да не успее да увеличи фонда за ИПП, така че страните от ЮИЕ могат да получат по 20 евро на глава от населението. Решението за ИПП се очаква да бъде взето до края на май, след което ще последва приемането и прилагането на правилата за ИПП, които сега се подготвят под контрола на Генералния директорат за разширяването. 
			Фактически, ИПП заменя предишните програми ФАР (предприсъединителен инструмент за оказване на помощ на страните-кандидатки от Централна Европа), ИСПА (инструмент за структурните политики за предприсъединяване), САПАРД (специална присъединителна програма за земеделие и развитие на селскостопанските райони), и КАРДС (инструмент за осигуряване "подкрепа за развитието" на трети страни), както и предприсъединителни инструменти за Турция. 
			Според представители на ЕС, главните задачи на промяната са да се модернизира предприсъединителната помощ и да се постави тя в единна рамка и единно регулиране. Инструментът ИПП също има за цел да рационализира и опрости процедурите и да подобри кохерентността и координирането на предприетите дейности. 
			
Европейският парламент може да успее да увеличи фонда на ИПП, така че страните от ЮИЕ да получат по 20 евро на глава от населението. [EП]
			Новият инструмент ще включва пет компонента: помощ при прехода и институционално изграждане, трансгранично сътрудничество, регионално развитие, развитие на човешките ресурси и развитие на селскостопанските райони. Страни-кандидатки като Хърватия, Македония и Турция ще имат достъп до петте компонента, докато потенциалните кандидатки ще имат достъп само до първите два. 
			Друг ключов елемент на промяната е, че ще има два модела на управление на помощта. Страните-кандидатки ще имат възможността да управляват средствата сами, да насрочват и договарят определени проекти под контрола на ЕС. Те обаче ще трябва предварително да са подготвили "децентрализирана система за управление на помощта", което включва създаването на компетентни, акредитирани в ЕС институции. 
			За другите страни в региона за помощта ще отговаря Европейската банка за възстановяване и развитие (ЕБВР). 
			Македония подготвя системата за децентрализация вече почти една година, като е създала три нови институции към финансовото министерство, както и една към министерството на земеделието, със задача - развитие на селскостопанските райони. Акредитацията на македонския модел в ЕС се очаква да се осъществи през 2007 г., а Европейската агенция за възстановяване и развитие ще управлява помощта само за завършване на проекти по програма КАРДС, която вече е изтекла. Мисия на Генералния директорат за разширяване посети Македония през февруари и даде положителна оценка на подготовката за новия инструмент досега. 
			Първият компонент на ИПП за помощ при прехода и институционално изграждане се свърза с помощта и дейностите в областите на институционалното развитие и инвестициите в съответствие с европейското законодателство, с изграждането на административен и съдебен капацитет, както и с други мерки, които не са покрити от останалите компоненти. 
			Вторият компонент е трансграничното сътрудничество. Той ще подкрепя дейности на гранични региони между две страни-ползватели, както и проекти, съвместно провеждани от страна-ползвател и страна-членка. 
			Останалите три компонента ще бъдат предоставени само на страните-кандидатки. Компонентът "регионално развитие" ще покрива инвестиции в инфраструктурата като дейности за защита на околната среда. Компонентът "развитие на човешките ресурси" ще помогне за подготвяне на страните-кандидатки за управление и прилагане на Европейския социален фонд и Европейската стратегия за работа. Последният компонент "развитие на селскостопанските райони" е изключително важен. Той ще помогне на страните-кандидатки в осъществяването на европейските програми, свързани с развитието на селскостопанските райони след присъединяването. Той ще осигури средства за приспособяването на земеделската и селскостопанска среда към политиките на ЕС. 
			Последните три компонента фактически са оформени според Кохезионния фонд и Фонда за европейско регионално развитие, до които имат достъп само страните-членки. Така страните-кандидатки ще се подготвят да използват фондовете, до които ще получат достъп щом станат членки на Съюза. 
			Страните от ЮИЕ са изправени пред важната задача да се подготвят за присъединяване към ЕС. Отдавна вече е ясно, че не е възможно мигновено приспособяване към ново съзвездие от взаимоотношения. Това е една от причините за предприсъединителния период, по време на който страните-кандидатки се подготвят за правилата и суровата конкуренция на пазара на ЕС и подготвят икономиките си така че да бъдат достатъчно конкурентноспособни, за да издържат на новите условия. Предпоставката за това, разбира се, е политическата стабилност и сигурността, както и укрепването на институциите. Въпреки че балканският регион има европейски перспективи, страните тук трябва да се приспособят към европейските критерии и да действат като страните-членки, към които те се стремят да се присъединят. Това е главното послание, което ЕС изпраща до региона.

Туристическите агенции поставят БиХ върху туристическата карта
10/03/2003
Туристическите агенции от БиХ се надяват, че общите им усилия при рекламирането на БиХ ще променят неблагоприятния имидж зад граница, ще подпомогнат икономическото развитие и ще накарат народа да види страната си в нова светлина.
Бет Кампшрор за Southeast European Times от Сараево - 10/03/03
 
 
Предложете Босна и Херцеговина (БиХ) на средностатистическия турист, желаещ да пътува в Източна Европа, и той най-вероятно ще потръпне от представата, която името на тази страна предизвиква - бомбени експлозии по пазарите, горящи села и пълни с бежанци автобуси. Хората от двете административни единици, занимаващи се с туризъм, са насочили общите си усилия за промяна именно на тези остарели представи. Заедно те представят БиХ на редица международни туристически борси през последната година.
"БиХ e известна като страна, претърпяла тежка война, разрушена и несигурна, което се различава от истинското положение", заяви ръководителят на "Връзки с обществеността" на Федерацията на туристическите асоциации Хамзо Аянович. "Ние представяме една по-добра картина, с намерение да променим образа на БиХ пред света".
Лицето, което асоциацията и Министерството на търговията и туризма на Република Сръбска (РС) показват пред света, е на една обединена страна, обградена от планини, с чисти реки и смесица от различни култури. Наистина, това не винаги е било така. До преди две години, туристическите агенции в двете административни единици действаха самостоятелно. Първите официални контакти помежду им започват след 2001 г., когато Вилем ван Екелен от Службата на върховния представител (СВП), впечатлен от пейзажа между Сараево и планината Яхорина, решава да разговаря с туристическите агенции за тяхното обединяване и рекламирането на БиХ като цяло.
Така започва проектът "Да поставим БиХ на туристическата карта", подпомогнат от СВП и Агенцията за икономическо развитие на Сараевски регион. Оттогава тези две организации са прекратили официално помощта си и асоциациите в двете административни единици са поели самостоятелно представянето на международни туристически борси и изработването на рекламни материали.
Според Ван Екелен, който работи в икономическия отдел на СВП, трябва да бъдат рекламирани красотата на БиХ, сигурността, както и мира от икономическа гледна точка.
"Истината е, че никой няма и да си помисли да инвестира в страна, която не предизвиква положителни асоциации. Това се отразява не само на туризма", заяви той, прелиствайки най-новата брошура, издадена в началото на февруари. "Тази брошура е като визитна картичка на БиХ - тя е първото впечатление".
&lt;table border="0" align="left" width="165" height="252"&gt;
 &lt;tr&gt;
 &lt;td&gt;&lt;img src="../../images/photos/030310-BETHphoto2.jpg" align="left" width="165" height="252"&gt;&lt;/td&gt;
 &lt;/tr&gt;
&lt;/table&gt;
Съдейки по лъскавата брошура - в която могат да се видят фотографии от националните паркове Козара и Сутеска, туристи, катерещи се по каменисти била и старинният чар на осем града на БиХ - става ясно, че туристическите фирми ще разчитат повече на екологичния, отколкото на масовия туризъм. Според Аянович БиХ може да предложи много в тази насока, включително планинско колоездене, парапланеризъм и спускане с лодки по реките Уна, Неретва и Дрина.
Страната е "екологично чиста територия с уникални природни забележителности - този тип туризъм има големи възможности. Опитваме се да променим разбирането за туризма като възприемането му на екологична основа и това е много важен момент за неговото развитие в БиХ", заяви Аянович.
Един туроператор с повече от 10 години опит в БиХ сподели, че по негово мнение, развитието на екотуризма е най-верният път за успех.
БиХ е "рай" за екотуризма и според Тим Кланси. Кланси е екскурзовод и партньор в сараевската фирма за екотуризъм "Грийн Вижън", която организира пешеходен туризъм, спускане с лодки и други екскурзии. Той е написал също така текста за рекламната брошура и активно участва в съвместната работа на агенциите от двете административни единици. "Ако трябваше аз да решавам, щях да следвам ирландския модел - техният туризъм не включва големи хотели, а само легло и закуска".
Според Аянович, федерацията набляга и на културното наследство, като световноизвестното място за поклонение на католиците в Меджугорие, както и мюсюлманските и православни манастири. Работата по рекламирането на богатствата на БиХ показва, че хората без проблем загърбват политиката и обединяват усилията си, заяви той.
"Един от резултатите, особено ценен за нас, е процесът на интеграция в БиХ чрез туризма. Хората, занимаващи се с туризъм, са по-малко натоварени с проблемите на политиката. Ние сме в много добри отношения [с министерството на РС] по време на представянията на туристическите борси и пред медиите, и по този начин намаляваме и дори слагаме край на отрицателните явления", каза Аянович, добавяйки, че желанието на всички туристически агенции в БиХ, независимо дали се намират в Херцеговина, Сараево или РС, е единствено да покажат най-доброто, което БиХ може да предложи.
Може би най-важното от всичко е, че промяната на неверните представи на хората извън страната - независимо дали търсят добро място за къмпинг или нов пазар за своите продукти - се отразява положително и на начина, по който хората в БиХ възприемат и оценят своята собствена страна.
"Хората в БиХ също трябва да променят своя начин на мислене", заяви Аянович. "Трябва да бъде ясно, че Неретва е красива, но трябва да бъдат полагани и грижи за нейното опазване. Ние определено се опитваме да променим отношението към природата, така че хората в БиХ да обичат своята страна, така както американците обичат Америка и французите - Франция. Ако успеем да постигнем това, сигурен съм, че страната ще бъде оценена много по-добре ".

Сръбските мюсюлмани навлизат в рамазан разединени
					25/08/2010
					Мюсюлманите в Сърбия посрещат рамазан отново разделени на две враждебни общности. 
					От Игор Йованович за Southeast European Times от Белград -- 25/08/10 
 
					 
						
В Сърбия има около 240 000 мюсюлмани. [Никола Барбутов/SETimes]
						Близо 240 000 мюсюлмани в Сърбия отбелязват рамазан този месец, но разделението между двете групи остава. Докато общностите спазват празничните традиции, мнозина казват, че се надяват на мир и търпимост. 
						Макар че всички мюсюлмани в Сърбия принадлежат към сунитския клон на исляма, те са разделени на две групи с подобни наименования но със силно противоположни позиции -- Ислямската общност на Сърбия и Ислямската общност в Сърбия. 
						Ислямската общност в Сърбия, водена от мюфтията на Санджак Муамер Зукорлич, смята, че мюсюлманите в Сърбия трябва да се подчинят на властта на Ислямската общност в Босна и Херцеговина. 
						Ислямската общност на Сърбия обаче смята, че мюсюлманите от Сърбия трябва да имат собствена администрация. Те са сформирали риясат (висш съвет) през 2007 г. и са избрали реис (председател на съвета). 
						През последните няколко години между членове на двете групи е имало физически сблъсъци, особено в Нови Пазар, където мюсюлманите са мнозинство от населението. 
						С наближаването на рамазан представители и на двете общности призоваха за мир и търпимост. 
						 Ислямската общност на Сърбия и сръбския мюфтия Мухамед Юсуфспахич, каза: "В името на Аллах Милостивия, допринасяйте за мира и стабилността както където живеете с други, така и където други живеят с нас или без нас." 
						Главният мюфтия на Ислямската общност в Сърбия, Муамер Зукорлич, каза, че бошнаците посрещат рамазан с "борба за свободата, правата и честта" на мюсюлманите в Санджак и Сърбия. Той каза, че постите са "най-добрият начин да се възпитават душата и тялото в духа на въздържанието". 
						Юсуфспахич каза за SETimes , че "никой не харесва" конфликта в ислямската общност, но подчерта: "Тук няма разделение на вярата. Това е просто едно недоразумение и продукт на различни мнения за начина на организация на нашата общност. А това е позволено в исляма." 
						Той добави, че твърдо вярва, че мюсюлманите в Сърбия не трябва да стават подвластни на риясата в Босна. 
						"Бог ни е създал свободни хора. Той очаква от нас да създаваме ред, а не да го рушим. Това е валидно за всяко време и всяко място. Това е валидно днес, за нас; това е валидно за Сърбия," каза Юсуфспахич. 
						Амела Жупич от Нови Пазар казва: "Тъжно е, че това се случва. Надявам се, че ще има интелигентни хора, които да успокоят всичко това," каза тя за SETimes. 
						Тя каза, че рамазан е голямо предизвикателство, защото човек трябва да се въздържа от храна и всички телесни удоволствия от изгрев до залез слънце. "Необходима е силна воля за такъв пост. По тази причина ние се доближаваме най-много до Бога през този месец," каза Жупич.

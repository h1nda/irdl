Специален пратеник на ЕП прогнозира ратифициране на ССА със Сърбия
					03/06/2010
					 
						БРЮКСЕЛ, Белгия -- Докладчикът за Сърбия на Европейския парламент (ЕП) Йелко Кацин каза в сряда (2 юни), че вярва, че изпращането на дневниците на укриващия се от правосъдието Ратко Младич на Трибунала за военни престъпления в Хага ще има за резултат много положителен доклад от страна на Трибунала и ще позволи на страните, членки на ЕС, да започнат ратифицирането на Споразумението за стабилизация и асоцииране (ССА). Кацин се срещна със сръбския министър на отбраната Драган Шутановац и с депутати от ЕП в Брюксел, за да обсъди реформите в сектора на отбраната и участието на Сърбия в мироопазващи мисии. 
						Понастоящем Белград има войници в мироопазващите мисии на ООН в Кот д'Ивоар, Либерия, Конго и Чад, но планира да изпрати мисии и в Ливан и Кипър, вероятно през тази година. Шутановац увери официалните представители, че сръбското правителство остава ангажирано със залавянето на Младич, и заяви, че ако той се крие в Сърбия, не се ползва от подкрепата или закрилата на никоя държавна институция. Положителният доклад от страна на главния прокурор на Трибунала в Хага Серж Брамерц е едно от условията за деблокиране на ратифицирането на предприсъединителното споразумение между Сърбия и ЕС. (Бета, Танюг, Б92, Гласът на Америка - 02/06/10)

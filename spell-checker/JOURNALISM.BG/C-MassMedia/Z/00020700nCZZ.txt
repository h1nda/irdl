Наука и технологии: Македония ще използва научно-изследователските фондове на ЕС
					20/11/2006
					Макар и още да не е членка на блока, Македония ще получи достъп до средства от ЕС за финансиране на научно-изследователски програми, каза еврокомисарят по науката и научните изследвания Янез Поточник. Още новини от тази седмица в "Наука и технологии": експерти в Сърбия разработиха мултимедийна система за деца със слухови проблеми; хърватски професор разработва система за безжично захранване на електронни уреди.
					
 
					 
						
Еврокомисарят по науката и научните изследвания Янез Поточник [Гети Имиджис]
						Научни работници от Maкедония ще могат да използват фонда на ЕС за наука, макар страната още да не е член на блока, каза еврокомисарят по науката и научните изследвания Янез Поточник. Той бе в Скопие в сряда (15 ноември) и в четвъртък за разговори с македонския премиер Никола Груевски. Според Поточник Македония може да стане асоцииран член и да се възползва от Изследователската програма на ЕС за 2007-2013 г., която ще бъде одобрена от Брюксел до края на декември. 
						*** 
						Екип от експерти от Факултета по електроника в Ниш, Сърбия, разработи нова мултимедийна система, предназначена да помогне в образованието на деца с проблеми със слуха. Тя позволява безжично предаване на звука от микрофон до ухото, като така децата могат да се движат свободно. Системата ще се използва в специализирано училище за деца в Бубан. 
						*** 
						
Хърватски професор по физика и двама магистранти от Масачузетския технологичен институт съобщиха, че са разработили модел, който теоретично може безжично да захранва електронни уреди. Макар екипът - включващ д-р Мартин Солячич, Аристеидис Каралис и Джон Йоанопулос -- още да не е конструирал и тествал системата, компютърните модели и теоретичните изчисления показват, че тя трябва да работи на разстояние до пет метра. В бъдеще хората вероятно ще могат да зареждат батериите на лаптопите или мобилните си телефони с подобна система, каза Солячич. 
						*** 
						Американската агенция за международно развитие USAID ще дари софтуер на десет македонски общини -- Скопие, Ресен, Битоля, Щип, Велес, Кочани, Кавадарци, Гостивар, Гази Баба и Струмица - в рамките на проект на организацията за електронно правителство. Софтуерът ще се използва за реализиране на пилотен проект за осигуряване на прозрачност на управлението в публичния сектор и комуникациите между местните органи на управление и гражданите. 
						*** 
						Световната банка одобри заем от 5 млн. евро за строителството на нов национален център по метеорология в Тирана. Проектът ще започне в началото на 2007 г. 
						*** 
						
Гърция и Кипър са сред 25-те страни, членки на ЕС, с най-ниски нива на използване на информационни и комуникационни технологии (ИКТ) от домакинства, отделни граждани и предприятия през първото тримесечие на 2006 г., се посочва в проучване на Евростат, публикувано миналата седмица. Проучването, което обхваща ЕС, Норвегия и Исландия, показва, че най-ниското ниво на Интернет достъп тази година е било регистрирано в Гърция (23 %) и Словакия (27 %) - в сравнение със средната за ЕС стойност от 52 %. Гърция и Кипър са и сред държавите с най-нисък дял на домакинствата с широколентова връзка - съответно 4 % и 12 %. 
						
(Различни източници 13/11/06 - 20/11/06)

Сърбия ще приеме екстрадиция на Ганич в БиХ
					15/03/2010
					 
						БЕЛГРАД, Сърбия -- Президентът Борис Тадич каза в неделя (14 март), че Сърбия не би имала нищо против бившият член на председателството на Босна и Херцеговина (БиХ) Еюп Ганич да бъде екстрадиран в Сараево, подчертавайки, че най-важното е Ганич да бъде изправен пред съда. По време на церемония по случай 20-годишнината на Сръбското движение за обновление Тадич каза, че всички заподозрени във военни престъпления трябва да бъдат предадени на правосъдието. Ганич бе арестуван на 1 март на лондонското летище "Хийтроу" по заповед за арест, издадена от Белград. По-късно той бе освободен срещу парична гаранция в очакване на съдебното заседание за екстрадирането му. Сърбия иска да съди Ганич във връзка с нападение през май 1992 г. в Сараево срещу конвой на Югославската народна армия, при което са загинали над 40 войници. БиХ също иска неговото екстрадиране. (РТС, Танюг, Фена, Дневни Аваз, РТРС - 14/03/10)

Управителният съвет на СПМ удължи мандата на СВП
					28/02/2007
					Мандатът на Службата на върховния представител в Босна и Херцеговина (БиХ) бе удължен заради все още потенциално нестабилната ситуация в страната. 
					От Антонио Пърленда за Southeast European Times от Сараево – 28/02/07
 
					 
						
Върховният представител Кристиан Шварц-Шилинг (вляво) и премиерът на БиХ Никола Спирич разговарят с представители на пресата след заседание на Съвета за прилагане на мира в централата на ЕС в Брюксел във вторник (27 февруари). [Гети Имиджис]
						Управителният съвет на Съвета за прилагане на мира (СПМ), който наблюдава процеса на стабилизация в Босна и Херцеговина (БиХ), реши във вторник (27 февруари) да удължи мандата на Службата на върховния представител (СВП) с една година, до края на юни 2008 г. 
						След края на двудневното си заседание, на което присъстваха още тримата членове на председателството на БиХ и премиерът на БиХ, управителният съвет на СПМ реши да не закрива СВП това лято, както бе планирано по-рано. 
						"В съответствие с общия консенсус на членовете на управителния съвет на СПМ закриването на СВП се отлага до 30 юни 2008 г. Управителният съвет на СПМ прие да направи преглед на ситуацията на заседанията си през октомври 2007 г. и февруари 2008 г.," се казва в комюникето на съвета. 
						Членове на управителния съвет са Канада, Франция, Германия, Италия, Япония, Русия, Обединеното кралство, Съединените щати, председателството на ЕС, Европейската комисия и Организацията "Ислямска конференция" (ОИК), която се представлява от Турция. 
						"Ситуацията в региона все още е потенциално нестабилна," каза върховният представител Кристиан Шварц-Шилинг след заседанието. "Затова решението СВП да продължи да съществува в БиХ е най-разумното и отговорно решение." 
						В комюникето се посочва, че преходът остава основна цел на СВП. Съветът потвърди, че е в интерес на всички БиХ да поеме пълна отговорност за собствените си дела, тъй като суверенната политика остава водещ принцип. 
						"Съветът приветства факта, че политическите партии са започнали преговори по доклада на Дирекцията за реформа в полицията," се казва в комюникето." Управителният съвет на СПМ очаква държавното правителство и правителствата на автономните области да се договорят по доклада и по предложеното споразумение за изпълнение и сроковете за това преди средата на март. "Възможни са ограничени промени в доклада". 
						Документът посочва още: "Няма време да се преговаря по нова концепция за полицията. Изпускането на сроковете през месец март може да доведе до значително забавяне на подписването на Споразумение за стабилизация и асоцииране с ЕС." 
						Съветът призова властите на БиХ, най-вече тези в Република Сръбска (РС), да възобновят усилията си за пълно сътрудничество с Трибунала на ООН за военни престъпления, както и да играят активна роля в усилията за арестуване на всички обвиняеми във военни престъпления, особено Радован Караджич и Ратко Младич. Той призова също правителството на БиХ да се заеме с процеса на конституционна реформа и по-специално с пакета от реформи. 
						"Ранното приемане на пакета ще бъде положителната първа стъпка и база за развитие на по-широк процес до средата на 2007 г., който ще помогне на БиХ да отговори на изискванията за една модерна европейска държава," се казва в комюникето. 
						Според председателя на председателството на БиХ Небойша Радманович тричленното председателство не е постигнало консенсус за бъдещето на СВП. 
						"Харис Силайджич и Желко Комшич подкрепиха идеята за удължен мандат на СВП," каза той. "Но аз подчертах, че СВП трябва да бъде закрита, а международната общност да има само консултативна роля в БиХ."

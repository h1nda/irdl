Новият вътрешен министър на Румъния ще бъде обявен до понеделник
					16/01/2009
					 
						БУКУРЕЩ, Румъния -- Правителството ще предложи нов кандидат за вътрешен министър най-късно до понеделник (19 януари), каза в четвъртък лидерът на управляващата Социалдемократическа партия (СДП) Мирча Джоана. Предишният министър Габриел Опря подаде оставка по-рано тази седмица, след като назначи Виргил Арделян за ръководител на разузнаването, без да поиска одобрението на партията си. Президентът Траян Бъсеску номинира Дан Ника за временно изпълняващ длъжността министър. В четвъртък Ника призова за неотложни мерки за овладяване на насилието и търговията с наркотици в училищата.
						Други новини -- В четвъртък Конституционният съд определи като противоконституционна наредбата, забраняваща на пенсионерите да работят в обществени институции. Съдът постанови, че на никого не може да му се налага да избира между пенсия и заплата, тъй като това би нарушило гражданските му права. Извънредната наредба, забраняваща на служителите да печелят едновременно заплати и пенсии, бе сред първите мерки, приети от новото правителство с цел намаляване на разходите. Омбудсманът Йоан Мурару оспори нейната конституционност. (Евениментул Зилеи, Зиуа, Журналул Национал - 16/01/09; Реалитатя, ТВ, Зиаре, Медиафакс, Агрепрес, Хотнюз - 15/01/09)

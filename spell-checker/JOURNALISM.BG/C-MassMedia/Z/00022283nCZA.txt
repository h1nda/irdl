Трима души бяха убити при нападение срещу турско издателство, печатащо Библията
					19/04/2007
					Нарастващ национализъм и враждебност към религиозните малцинства бяха посочени като причини за новия инцидент в Турция. 
					(Гардиън, Индипендънт, Телеграф - 19/04/07; AП, Ройтерс, ДПА, Би Би Си, Гласът на Америка, ФТ, Интърнешънъл Хералд Трибюн - 18/04/07)
 
					 
						
Ранен мъж лежи върху носилка пред издателството в Малатия в сряда (18 април). [Гети Имиджис]
						Трима работници във фирма, която печата и разпространява Библията, бяха убити в сряда (18 април) в Турция. Това е най-новото нападение срещу малобройното християнско малцинство в страната. 
						Жертвите -- двама турци и един германски гражданин -- бяха намерени в сградата на издателство "Зирве" в гр. Малатия, Югоизточна Турция, с вързани ръце и крака и с прерязани гърла. Губернаторът на провинцията Халил Ибрахим Дасоз заяви в телевизионен коментар, че единият от турците е бил все още жив, когато са го намерили, но по-късно е починал в болницата. 
						Германската жертва, идентифицирана от държавната Анадолска информационна агенция като Тилман Екехарт Геске, на 46 год., живеел в Малатия от 2003 г., заяви представителят на властите. Другите две жертви бяха идентифицирани като Неджати Айдън и Югюр Юксел. 
						Управителят на "Зирве" Хамза Йозант заяви пред "Си Ен Ен-Търк", че мъжете смятали да се обърнат към полицията за закрила след получени неотдавна заплахи. 
						Евангелисткият пастор от Истанбул Карлос Мадригал заяви пред "Ройтерс", че тримата били протестанти евангелисти, които той познавал. 
						Турският премиер Реджеп Тайип Ердоган, чиято страна се стреми към членство в ЕС, но често е била призовавана от Брюксел да гарантира по-голяма защита на свободите на религиозните и други малцинства, осъди покушението и го окачестви като "варварство". 
						Четирима турци на възраст между 19 и 20 години са арестувани по подозрения за участие в инцидента, а пети заподозрян бе откаран в болница със сериозни наранявания, които получил, след като скочил от прозореца, за да избегне арест. Според Анадолската агенция у всички е било намерено копие от писмо, което гласяло: "Ние петимата сме братя. Отиваме на смърт." 
						На пресконференция, излъчена по националната телевизия, вътрешният министър Абдулкадир Аксу заяви, че някои от заподозрените са носели оръжия. 
						Си Ен Ен предаде, че в четвъртък са били арестувани още петима души във връзка с убийствата. 
						Осъждайки покушението, германският външен министър Франк-Валтер Щайнмайер, чиято страна в момента заема ротационното председателство на ЕС, призова турските власти да положат всички усилия "да разкрият престъплението докрай и да предадат виновниците на правосъдието". 
						Съдейки по метода на убиване, турските следователи подозират, че нападателите може да са свързани с турската "Хизбула", кюрдска ислямистка групировка, която иска да създаде мюсюлманска държава в Югоизточна Турция, където преобладава кюрдското население. 
						"Това са фанатици, каквито в Турция продължава да има и които се появяват ненадейно с актове на абсурдно насилие," е казал в свой коментар за убийствата в сряда монсиньор Луиджи Падовезе, представител на Ватикана в Турция. 
						Новият инцидент става на фона на нарастващо безпокойство от надигащия се в Турция национализъм, където преди около 14 месеца един непълнолетен младеж застреля римокатолически свещеник. Няколко месеца след това други двама свещеници бяха нападнати. При друг шокиращ инцидент известният турски журналист от арменски произход Хрант Динк бе убит пред офиса си в Истанбул през януари. 
						Християнската общност в Турция съставлява по-малко от 1 % от населението на страната, наброяващо над 70 млн. души, мнозинството от които са мюсюлмани. 
						"В известно отношение положението се е подобрило, тъй като имаме законни права ... но някои части от обществото са се радикализирали," каза Мадригал, чиято църква се намира под полицейска охрана след убийството на Динк, предизвикало негодуванието на широката общественост. 
						Над 100 000 турци присъстваха на погребението на журналиста в Истанбул. Според репортаж на АП около 150 души са излезли в сряда на протестно шествие в най-големия град на страната срещу новите убийства, изразявайки солидарността си с плакати с надпис: "Ние всички сме християни".

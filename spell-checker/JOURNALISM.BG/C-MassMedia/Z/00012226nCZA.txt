Македония получи въпросника на ЕС 
					07/10/2004
					След месеци обучение служители от македонските министерства ще започнат да отговарят на въпросника на ЕС. Премиерът Хари Костов каза, че работата ще приключи до януари.
					От Мария Лазарова за Southeast European Times от Скопие - 07/10/04
 
					 
						
Председателят на Европейската комисия Романо Проди (вляво) връчва въпросника на ЕС на македонския премиер Хари Костов на 1 октомври в Скопие. [АФП]
						Председателят на Европейската комисия Романо Проди донесе въпросника на ЕС в Скопие на 1 октомври. Той съдържа около 4 000 въпроса, на които ще отговорят около 1 000 министерски служители, които преминаха интензивно обучение през последните месеци, като се упражняваха с въпросника за Хърватия. 
						
						"Въпросникът … е признание за усилията, които Македония направи през последните три години", каза Костов. "Ще приключим с отговорите до януари 2005 г. и ще ги предадем на Европейската комисия. Те ще дадат вярна картина на условията в Македония. Вярваме, че страната има шанс за положителни оценки." 
						"Предстоят ни поне четири месеца усилна работа”, каза заместник-премиерът Радмила Шекеринска. "Всяко министерство е сформирало екипи от 10 до 15 души, които трябва да отговорят на въпросите. След това отговорите ще отидат в министерския съвет за потвърждение, а правителството ще даде окончателно одобрение на специално заседание, което ще утвърди отговорите. Всички документи, закони и планове за действие вече са изготвени. Те ще бъдат преведени и изпратени заедно с отговорите." 
						"Очакваме около 80 въпроса, което е сравнително малък брой в сравнение с други области", каза Златко Ветеровски, координатор за въпросите, свързани с митническата администрация. "Интензивно се подготвяхме и се упражнявахме с хърватския въпросник през последните няколко месеца и, което е най-важно, събрахме всички приложения [закони, наредби], които ще бъдат изпратени заедно с отговорите. Това са около 32 закона, които директно се изпълняват от митническата администрация." 
						Македония подписа Споразумението за стабилизация и асоцииране с ЕС през април 2001 г. и така стана първата страна в региона, направила това. Скопие подаде молбата си за членство в Дълблин на 22 март и сега на страната й предстои да предприеме важна стъпка напред в този процес.

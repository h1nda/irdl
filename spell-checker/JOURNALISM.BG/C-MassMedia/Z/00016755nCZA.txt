Първите македонски еврооблигации ще бъдат емитирани през декември
					28/11/2005
					Македония е решила да емитира първите си еврооблигации до края на годината като част от цялостната си стратегия за повишаване на кредитоспособността и привличане на инвеститори. Средствата, получени от емитираните облигации, ще бъдат използвани за преструктуриране на държавния дълг.
					От Марина Стояновска за Southeast European Times от Скопие – 28/11/05
 
					 
						
Финансовият министър Никола Поповски каза, че правителството в момента проучва последните събития на международния капиталов пазар, където ще се продават облигациите. [Архив]
						Като част от икономическата си програма македонското правителство се готви да емитира първите еврооблигации на страната на обща стойност 150 млн. евро. Посредник ще бъде престижната международна компания "Ситигруп". Средствата, получени от емитираните облигации, ще бъдат използвани за преструктуриране на външния дълг на Македония. 
						"Чрез емитирането на нашите първи еврооблигации ще генерираме ресурси за удължаване на срока за погасяване на външния ни дълг и за смекчаване на спада в държавното финансиране," се казва в писмо на правителството до МВФ, изпратено по-рано тази година. 
						Според министерството на финансите първите еврооблигации ще се появят през декември. Ще последва предлагане на еврооблигациите на основните фондови пазари по света. Финансовият министър Никола Поповски каза, че правителството в момента проучва последните събития на международния капиталов пазар, където ще се продават облигациите. 
						Премиерът Владо Бучковски предложи идеята, когато очерта икономическата стратегия на правителството през май. "Възможното емитиране на еврооблигации ще бъде сериозен положителен сигнал за чуждите инвеститори за сигурността на капитала им, инвестиран в Република Македония," каза той, като добави, че неговата администрация ще проучи и анализира опита на други страни, които са емитирали такива облигации. 
						Тази стъпка е част от по-общата цел на администрацията на Бучковски за финансова преориентация на Македония, така че тя да не разчита на официална подкрепа за платежния баланс, а на пазарно финансиране. Правителството се надява да увеличи международните резерви и да развие своята кредитоспособност както в страната, така и в чужбина. Благодарение на положителните прегледи на агенциите за кредитен рейтинг Македония е вече "на картата за институционалните инвеститори", посочва правителството в писмото за намеренията си до МВФ. 
						През последните месеци се появиха известни разногласия по въпроса в какво ще е най-добре да се инвестират постъпленията от еврооблигациите. Някои икономисти подкрепят насочването на тези средства към инфраструктурни проекти, като твърдят, че така се осигурява най-бърза възвращаемост на инвестициите. 
						Според правителството обаче Македония ще има полза, ако използва парите за изплащане на дълга. Лихвата, плащана от Македония по еврооблигациите, ще бъде по-ниска от сумата, която страната плаща по външния си дълг, казват от администацията. 
						Макар че все още не е известна реалната лихва по еврооблигациите, досегашната практика показва, че тя се определя от купувачите, които кандидатстват за закупуване на облигациите. Македонското правителство смята, че лихвата ще бъде 10 % годишно -- т. е. по-ниска от лихвата, плащана от страната на вътрешния пазар при емитиране на държавни облигации.

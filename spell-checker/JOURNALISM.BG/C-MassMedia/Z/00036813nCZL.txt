В деня на годишнината от Дейтън САЩ призоваха за напредък в БиХ
					22/11/2010
					 
						ВАШИНГТОН, Съединени щати -- Отбелязвайки в неделя (21 ноември) 15-ата годишнина от Дейтънското мирно споразумение, държавният секретар на САЩ Хилари Клинтън призова босненските лидери да решат оставащите конституционни и други въпроси, които са съществени за напредъка на страната. Тя определи споразумението, сложило край на конфликта от 1992-1995 г., като крайъгълен камък на мира и стабилността в Босна и Херцеговина (БиХ). "Това историческо споразумение положи основите на един преобразен Балкански регион. Очакваме сигурно и успешно бъдеще за балканските страни като членки на европейските и евро-атлантическите институции," каза Клинтън в свое изявление. В БиХ не бяха организирани специални тържества за отбелязване на годишнината. Дейтънското мирно споразумение бе подписано на 21 ноември 1995 г. във военна база край Дейтън, щата Охайо. Парафирано от бившия сръбски президент Слободан Милошевич, хърватския президент Франьо Туджман и Алия Изетбегович от БиХ, то бе официално подписано на церемония в Париж на 14 декември същата година. (Б92, Танюг, МИА, Фена, РТРС, Уебсайт на Държавния департамент на САЩ - 21/11/10)

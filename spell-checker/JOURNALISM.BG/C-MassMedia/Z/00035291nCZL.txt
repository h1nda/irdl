ЮЛЕКС пое разследване в Северно Косово
					14/07/2010
					 
						ПРИЩИНА, Косово -- Прокурор от ЮЛЕКС с помощта на косовската полиция е поел разследването на нападение срещу косовския сръбски депутат Петър Милетич по-рано този месец., каза във вторник (13 юли) говорителката на ЮЛЕКС Карин Лимдал. Милетич бе прострелян и ранен пред дома си в Митровица на 5 юли. ЮЛЕКС разследва и експлозията, причинила смъртта на един човек и раняването на 11 други по време на сръбски протест в разделения град преди нападението срещу Милетич.
						Междувременно ръководителят на ЮЛЕКС Ив дьо Кермабон каза във вторник, че не е поставен краен срок за завръщането на сръбските и албанските съдии и прокурори в Окръжния съд в Митровица. Първоначално се очакваше съдът да възобнови работата си в средата на юли. Той затвори врати преди повече от две години, след като сърби влязоха в сблъсъци с международните сили за сигурност и разграбиха съдебни дела след обявяването през февруари 2008 г. на независимостта на Косово от Сърбия. (Танюг, Б92, Бета, Радио Свободна Европа, Телеграфи - 13/07/10)

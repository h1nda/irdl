Дипломатически дневник: Великобритания и Сърбия обсъждат Косово
					31/08/2010
					Британският министър Уилям Хейг посети Белград за разговори. Още в дипломатическите новини: Тайланд и Черна гора обсъждат засилване на връзките; Албания лобира за признаване на Косово от повече страни.
					 
						
Британският първи дипломат Уилям Хейг е в сръбската столица за разговори. [Гети Имиджис]
						Британският външен министър Уилям Хейг пристигна във вторник (31 август) в Белград за разговори с висши представители на властта относно предложената от Сърбия проекторезолюция на ООН за Косово. Великобритания разкритикува белградската инициатива, а сръбските лидери - включително президентът Борис Тадич -- казват, че са готови да обсъдят компромис със западните стани и по-специално със страните, членки на ЕС. 
						*** 
						Тайландският външен министър Касит Пиромия посети Черна гора в понеделник (30 август) за разговори с колегата си Милан Рочен. По-късно Рочен заяви пред журналисти, че Черна гора не е получила искане от Тайланд за екстрадиция на бившия тайландски премиер Таксин Шинаватра, който притежава черногорски паспорт. Шинаватра, който бе изгонен по време на военен преврат през 2006 г. и впоследствие осъден задочно за корупция и злоупотреби със служебно положение, се издирва в родината си по подозрения, че е помогнал за организирането на довелите до жертви антиправителствени бунтове. 
						*** 
						
						Албания желае да засили икономическото си сътрудничество с Китай чрез привличане на повече инвестиции в страната, заявиха официални представители в понеделник (30 август). Премиерът Сали Бериша се срещна в Тирана с Лиу Юншан, директор на отдела за пропаганда на Централния комитет на Китайската комунистическа партия. Бериша потвърди, че износът за Китай се е увеличил с 600 % през първите шест месеца на 2010 г., и призова китайските фирми да инвестират в енергетиката, туризма и промишлените паркове. Юншан похвали отношенията с Албания, добавяйки, че китайските лидери проявяват интерес към засилване на сътрудничеството. След Бериша, Юншан се срещна с президента Бамир Топи. 
						Както Бериша, така и Топи повдигнаха въпроса за Косово, призовавайки Китай да помогне за осигуряването на признаване от повече страни на обявилата едностранно независимост държава и да играе конструктивна роля в Съвета за сигурност на ООН. 
						*** 
						
						Албанският външен министър Илир Мета започна в понеделник (30 август) обиколка в Централна Америка, за да лобира за признаването на независимостта на Косово от повече държави преди сесията на Общото събрание на ООН следващата седмица. Мета е първият албански дипломат, който ще посети Гватемала, Салвадор и Хондурас. 
						*** 
						Делегация на американския Конгрес пристигна в понеделник (30 август) в Белград на двудневно посещение. Делегацията, водена от конгресмена Уилям Делахънт (демократ от Масачузетс), се среща с висши представители на властта, на частния и гражданския сектор и с депутати. Очаква се разговорите да се съсредоточат върху американо-сръбските отношения, евро-атлантическата кандидатура на Сърбия и демократичното и икономическо развитие на страната.
						*** 
						
						Сръбският външен министър Вук Йеремич бе в ЮАР в понеделник (30 август) за среща с министъра на международните отношения и сътрудничеството Маите Нкоана-Машабане. Двамата обсъдиха засилването на политическите, икономическите и културните отношения и улесняването на определянето на приоритетните области за сътрудничество. 
						*** 
						Белгийският външен министър Стевен Ванакере изрази солидарността на страната си с Гърция в усилията й да изплува от икономическата криза. "Силата е в единството. Колкото сме по-единни, толкова по-скоро ще видим резултати," каза Ванакере след среща с гръцкия заместник външен министър Димитрис Друцас в сряда (25 август) в Атина. По-рано следобед Ванакере разговаря с премиера Георгиос Папандреу за икономическите въпроси, начините за укрепване на търговските отношения, както и за перспективите на Турция за членство в ЕС и кипърския въпрос. Ванакере бе в Никозия в четвъртък.
						*** 
						
						Сръбският министър за Косово Горан Богданович и гостуващият му ръководител на ЮНМИК Ламберто Заниер се съгласиха в сряда (25 август), че е необходим диалог за решаване на откритите въпроси в Косово. Те се споразумяха още, че ролята на мисията на ООН трябва да се засили в Северно Косово и други доминирани от сърбите райони. ЮНМИК трябва да предоставя сигурност и да гарантира свободното движение на всички, каза Богданович. В Белград Заниер се срещна и с вътрешния министър Ивица Дачич, който каза, че ЮНМИК трябва да остане в Косово, запазвайки неутралната си позиция относно статута. 
						
						(Различни източници -- 24/08/10-31/08/10)

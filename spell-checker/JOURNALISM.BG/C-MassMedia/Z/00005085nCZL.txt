ЕК предложи на България и Румъния пътни карти за членство в ЕС
18/11/2002
На 13 ноември, Европейската комисия (ЕК) представи пътни карти, които да помогнат на кандитатките за ЕС България и Румъния в техните усилия за присъединяване към Съюза през 2007 г.
(EК, БТА, Mediapool.bg, Dnevnik.bg - 18/11/02)
 
 
На 13 ноември, Европейската комисия (ЕК) представи пътни карти, които да помогнат на кандидатките за ЕС България и Румъния в техните усилия да се присъединят към Съюза през 2007 г. В подкрепа на тези усилия, ЕК предложи и съществено прогресиращо нарастване на финансовата помощ на ЕС за двете страни през пред-присъединителния период. Пътните карти ще бъдат представени пред Съвета на министрите и пред Съвета на Европа в Копенхаген на 12 и 13 декември.
Целта на пътните карти е да набележат подробно конкретните мерки, които трябва да предприеме всяка от страните, за да се подготви за членство. Те се базират на ангажиментите, които всяка страна е поела по време на преговорите за присъединяване. Централни теми са икономическата реформа и развитието на необходимия административен и юридически потенциал.
Пътните карти са индивидуални и са съобразени с постиженията на всяка една страна, отбеляза българският министър по европейските въпроси Меглена Кунева. Фактът, че краят на 2006 г. е определен като краен срок, според Кунева е гаранция, че ЕК вижда присъединяването на България през 2007 г. като реалистична цел.
Изразявайки подкрепата си към стремежа на двете страни, Комисарят на ЕС по присъединяването Гюнтер Ферхойген повтори, че те ще могат да се присъединят към Съюза, само ако удовлетворят изискванията за членство. Той обеща също така България и Румъния да получат подкрепа и от външните министри на страните-членки на ЕС през тази седмица.
ЕК предложи двете страни да получат прогресивно нарастваща финансова помощ през следващия пред-присъединителен период в подкрепа на техните усилия да покрият критериите за членство. Все пак помощта ще зависи от прогреса на всяка една страна в съответствие с техните пътни карти и от способността им да управляват и използват средствата ефективно.
Отбелязвайки, че и България, и Румъния са започнали да развиват умения за по-добро използване на съществуващите фондове, ЕС каза в изявлението си, че ако подготовката продължи и бъде интензивна, двете страни ще бъдат готови да получат и използват допълнителни средства след 2004г.
Междувременно, българският външен министър Соломон Паси съобщи, че правителството планира да приключи преговорите за глава Енергетика от процеса за присъединяване към ЕС в понеделник (18 ноември). Глава Енергетика включва предварителната позиция на ЕС, която настоява до края на 2006 г. България да затвори блок 3 и 4 от атомната електроцентрала в Козлодуй. България се надява отново да отвори главата, в случай че мисията на ЕС, която ще бъде изпратена да оцени безопасността на блоковете, направи благоприятно заключение.
Също така, българска парламентарна делегация ще участвa в за първи път в сесията на Европейския парламент в Страсбург, която се открива в понеделник. Делегацията ще присъства на заседанието, в което ще се разглежда разширяването на НАТО.

Преференциален статут на износител ще даде тласък на търговията на Сърбия със САЩ
					18/07/2005
					Сръбският износ за Съединените щати може да се утрои в резултат на решението на американския президент Джордж У. Буш миналия месец да предостави на Сърбия и Черна гора преференциален статут на износител. Хранителни продукти, подови настилки, автомобилни гуми и електроника са някои от изделията, определени за износ по силата на новото споразумение.
					От Игор Йованович за Southeast European Times от Белград – 18/07/05
 
					 
						
"Това решение е от особена важност за нашата икономика и няма съмнение, че то ще бъде силно стимулиращо за засилване на търговията със Съединените щати," каза сръбският премиер Воислав Кощуница. [AФП]
						С решението на американския президент Джордж У. Буш от миналия месец да даде на Сърбия и Черна гора преференциален статут на износител бяха вдигнати и последните останали санкции, които Вашингтон бе наложил на бивша Югославия през 1992 г. Решението ще облагодетелства най-вече сръбските търговски дружества, които вече ще могат да изнасят безмитно за Съединените щати широк асортимент от стоки.
						Въведена през 1987 г., общата преференциална система има за цел да подпомага развиващите се страни да постигнат икономически растеж чрез разширяване на търговията. Тя дава право на внос при преференциални безмитни условия на повече от 4 650 изделия от 144 страни и територии в света.
						В реч, произнесена на 1 юли, американският посланик в Сърбия и Черна гора Майкъл Полт посочи, че решението отразява икономическите реформи и подобрения бизнесклимат в страната. "Направихме проучване и стигнахме до заключението, че в Сърбия е налице свободен пазар, че има закони, които защитават американските инвеститори, въз основа на което и взехме решението," каза Полт.
						Целта на Вашингтон при предоставянето на преференциален статут на износител е да спомогне за развитието на сръбско-черногорската икономика, каза Полт. Попитан дали бъдещата американска подкрепа ще бъде обвързана със сътрудничеството на Белград с трибунала на ООН за военни престъпления, той каза, че отношенията между Съединените щати и Сърбия и Черна гора не се базират на политика на поставяне на условия, а на общи интереси и цели.
						В началото на 90-те години сръбският износ за Съединените щати възлизаше общо на около 200 млн. долара. През 10-те години на войни и санкции износът спадна рязко до едва 20 млн. долара. Анализатори предвиждат сега утрояване на износа.
						Получаването на преференциален статут на износител е "добра политическа и икономическа новина", каза сръбският министър на международните икономически отношения Милан Париводич. Статутът отваря пазар от около 280 млн. потребители за сръбските фирми, каза той и отбеляза, че Съединените щати, ЕС и Русия, взети заедно, съставляват пазар от 930 милиона потребители.
						Според Париводич първите стоки за износ в Съединените щати ще бъдат хранителни продукти, подови настилки, автомобилни гуми и електронни промишлени изделия.
						Сръбският премиер Воислав Кощуница също приветства преференциалния статут. "Решението е от огромно значение за нашата икономика и несъмнено е силно стимулиращо за засилването на търговията ни със Съединените щати," каза той.

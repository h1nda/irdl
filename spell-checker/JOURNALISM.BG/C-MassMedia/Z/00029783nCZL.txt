Йеремич каза, че Сърбия не очаква ССА да бъде приложено на практика в скоро време
					31/03/2009
					 
						ВИЕНА, Австрия -- Сръбският външен министър Вук Йеремич каза в понеделник (30 март), че не очаква Споразумението за стабилизация и асоцииране (ССА), което неговата страна подписа с ЕС, да бъде приложено на практика в близко бъдеще. Това зависи от арестуването на укриващия се военнопрестъпник Ратко Младич. На среща с австрийския си колега Михаел Шпинделегер във Виена Йеремич каза, че интеграцията на Сърбия в ЕС среща значителна съпротива, и добави, че тя няма да е нито бърза, нито лесна. От своя страна Шпинделегер определи Австрия като един от основните съюзници на Сърбия в ЕС и обеща да продължи да работи за ускоряване на интегрирането на Западните Балкани. Той добави също, че Австрия е решена да се противопостави на "умората" от разширяването на ЕС. 
						Междувременно германската Федерална разузнавателна агенция заяви в доклад, публикуван в понеделник, че няма шансове за арестуването на Младич през настоящата година, въпреки изявленията на сръбския прокурор за военни престъпления Владимир Вукчевич. Неотдавна той прогнозира, че полицията ще залови Младич "най-късно до края на тази година". (Курир, Глас Сърбие, Бета, РТС, ФоНет - 30/03/09)

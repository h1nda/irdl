Сръбската и албанската диаспора получават подкрепа в различна степен
					26/05/2012
					Когато се разрази криза зад граница, както сръбските, така и албанските имигранти получават помощ - но не винаги от родните си страни.
					От Лили Линч и Линда Карадаку за Southeast European Times в Белград и Прищина - 26/05/12
 
					 
						
Нене Тереза (Асоциация "Майка Тереза") осигурява подкрепа, включително културно обогатяване, на албанската диаспора в няколко европейски страни. [Асоциация "Майка Тереза" Обединено кралство]
						Заедно с големите културни различия, сръбските и албанските членове на диаспората се оказват обикновено в различно тежко положение, ако изникнат непредвидени обстоятелства на стотици или хиляди километри от домовете им. 
						По данни на Сръбското министерство на диаспората в чужбина живеят около 3,5 милиона сърби - като повечето допринасят значително за икономиката в страната. 
						Според последната статистика на Световната банка, Сърбия е една от страните в Европа, които получават най-големи парични помощи от чужбина. Смята се, че диаспората е прехвърлила 4,5 милиарда евро в Сърбия през 2010 г. 
						Когато властите в САЩ отнемат двете малки деца на Вук и Верица Настич, вследствие на обвинения в тормоз през 2010 г., двамата искат помощ от голямата сръбска общност в Съединените щати, както и от хората в Сърбия. 
						Кошмарът на семейство Настич започва в Калифорния, когато Вук Настич отнася компютъра си в сервиз и служител там открива снимки на двете малки деца на семейството във ваната. Той уведомява полицията и служители от Агенецията за защита на децата отвежда децата от дома им. Обвинени в небрежност и сексуален тормоз, двамата родители твърдят, че са невинни, че не са извършили нищо лошо и че са станали жертва на културно недоразумение. 
						Новината за проблемите на семейството скоро се разпространява сред сръбската диаспора в САЩ и в крайна сметка се връща и в Сърбия, където поддръжници незабавно започват акция. Сърбите бързо създават група във Фейсбук, наречена "Да помогнем на семейство Настич да празнува Коледа с децата си." 
						Трима психолози в Сърбия, Зоран Миливоевич, Зарко Корач и Зарко Требесанин пишат писмо до съда в Калифорния, в което описват културните различия между Сърбия и Съединените щати. Тогавашният президент Борис Тадич, психолог по професия, прави подобно изявление в подкрепа на семейството и се среща с американския посланик в Белград, за да обсъдят случая. 
						Накрая не бяха предявени обвинения и децата бяха върнати на семейство Настич. Те бяха отделени от семейството в продължение на осем месеца. 
						В съседно Косово новинарският сайт "Телеграфи" съобщава, че паричните помощи, изпратени от диаспората през 2010 г. са възлезли на 511,6 милиона евро, а 30% от преките чуждестранни инвестиции са дошли от диаспората. И все пак подходът на правителството към диаспората както в Косово, така и в Албания по-скоро се свежда до "вземане", отколкото до "даване" или до грижи за нея. 
						"За онова, което наричате диаспора, постоянно и многократно се грижи Асоциация "Майка Тереза" на албанската общност във Великобритания", каза за SETimes Есат Браче, директор на Асоциацията. 
						Някои от главните й дейности са преподаването на албански език на децата и консултирането или подпомагането на албанскоезичната общност. "Помагали сме на жени, тормозени в семейството, и се борим срещу домашното насилие. Помагали сме на хора, намиращи се в състояние на силен стрес и депресия вследствие на войната в Косово." 
						"За съжаление трябва да кажем, че не сме получили никаква подкрепа [нито от Косово, нито от Албания], а което е още по-лошо липсва всякакъв интерес, поне на официално ниво", каза Браче и добави, че те продължават да искат подкрепа от двете правителства. 
						Антон Керими, косовски албанец, който живее в Швейцария, казва, че диаспората там иска помощ от швейцарските институции, а не от посолствата на Косово или Албания. Асоциация "Майка Тереза" там също е активна. Албанскоезичната общност разчита на нея да окаже помощ на нуждаещите се, а също и като на инструмент за комуникации, превръщайки я в една от най-важните си връзки. 
						Клонът на "Майка Тереза" - "Помощ за бедните" - със седалище в Норвегия, избира две-три най-нуждаещи се семейства и осигурява пари за тях от донори. 
						Друга асоциация, наречена "Приятелство" помага на около 5 000 албанскоезични емигранти в Римини, Италия. Тя ги запознава с италианските закони и предлага помощ на практика, като им намира работа или жилище. 
						Положението в Сърбия е различно. През ноември 2009 г. парламентът прие нов закон за диаспората, подчертавайки "защитата на интересите на членовете на диаспората и законните им права в чужбина чрез консулски и други услуги." 
						Проектозаконът бе предаден на различни организации на диаспората, включително на Конгреса за сръбско единство за коментар преди приемането му. 
						Освен правителствените институции, които осигуряват услуги за сърбите в криза в чужбина, Министерството на външните работи твърди, че около 1 500 организации на сръбската диаспора функционират в света. Макар че много от тях се занимават главно с прокламиране и защита на сръбската култура, има и такива, които осигуряват подкрепа и помощ на бежанците. 
					
				
			
					 
					
 
 

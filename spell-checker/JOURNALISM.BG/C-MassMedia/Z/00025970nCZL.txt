Турски вестник със светска ориентация бе атакуван в Истанбул
					31/03/2008
					 
						ИСТАНБУЛ, Турция -- Полицията съобщи, че група от три момчета е хвърляла в неделя (30 март) "коктейли Молотов" по офиса на вестник, известен с острите си критики към правителството. Вследствие на атаката е избухнал пожар в главния офис на "Джумхуриет" в европейската част на града, но не се съобщава за пострадали или поражения. Полицията е арестувала едно от децата, 13-годишно момче, което според съобщенията е казало, че атаката е била разпоредена от някой друг. "Джумхуриет" е изявен и твърд поддръжник на светските принципи в Турция и обвинява управляващата Партия на справедливостта и развитието, че има таен план за въвеждане на религиозно управление. Главният редактор на вестника и изтъкнат журналист Илхан Селджук бе задържан на 21 март по подозрения във връзки с поставената извън закона ултранационалистическа организация "Ергенекон".
						Междувременно съд в Истанбул отправи нови обвинения срещу членове на "Ергенекон", заподозрени в изготвянето на таен план за сваляне на правителството. Двама политици и един журналист бяха арестувани в събота по подозрения в кражба на секретни документи. Арестувани са общо 47 души. (Заман, Хюриет - 31/03/08; Анадолска информационна агенция, АФП, МИА - 30/03/08)

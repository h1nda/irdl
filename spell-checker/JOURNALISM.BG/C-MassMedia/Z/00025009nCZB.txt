Петров: Перспективите на Македония за членство в НАТО са "много реалистични"
					31/12/2007
					Македонският заместник-външен министър Зоран Петров обсъжда Косово, членството в НАТО и спора с Гърция за името в ексклузивно интервю за Southeast European Times.
					От Горан Трайков за Southeast European Times в Скопие - 31/12/07 Снимки от Томислав Георгиев
 
					 
						
Македонският заместник-външен министър Зоран Петров [Томислав Георгиев]
						
						Southeast European Times: Каква е позицията на Република Македония за решаването на косовския проблем и възможните негативни последици за региона? 
						
						Зоран Петров: Република Македония има интерес от мирното решаване на косовския проболем. Не само от гледна точка на нашата собствена сигурност, но също и по отношение на фундаменталния принцип за ненамеса във вътрешните работи на съседни страни, ние смятаме, че какво и да е решението, без значение на начина, по който то ще бъде прието, и независимо от форумите, при които ще бъде осъществено решението, то трябва да се реализира по мирен начин. Като непосредствени съседи на Косово, с население от повече от 20% етнически албанци, съвсем естествено е да сме силно заинтересовани от мирно решение. 
						Казано по-просто, ние не желаем да се намесваме, но ако е необходимо, ще осигурим помощ. В крайна сметка ние доказахме готовността си да помогнем през 1999 г., когато в разгара на косовската криза, моята страна прие около 300 000 бежанци от провинцията. От друга страна, трябва да се вземе предвид, че Република Македония е и непосредствена съседка на Република Сърбия, с която имаме изключително добри икономически отношения. При това положение, на практика нямаме много голям избор. Трябва да разчитаме на фактора "конструктивност" и да инвестираме максимум усилия, за да повлияем позитивно върху мира в региона чрез вътрешната си стабилност. Нашата страна постоянно подкрепяше усилията на международната общност в процеса за решаване на статута на Косово. Ние подкрепихме плана Ахтисаари, който сега отново се взема предвид, тъй като е добра основа за решение. Много важно за нас е крайното решение да служи на целите на регионалната стабилност и да не застраши постиженията ни досега. 
						По отношение на решаването на косовския проблем, очевидно е, че Косово ще има някаква форма на независимост, контролирана от ЕС, който ще поеме мандата на КФОР. Нещо повече, очевидно е също така, че поради опозицията на Русия в Съвета за сигурност на ООН, тази процедура ще бъде извършена извън ООН. 
						Съществува несигурност по отношение на други аспекти. Първо, дали формалният акт на обявяване на независимост на Косово, който се очаква през февруари или март следващата година, ще бъде единодушно подкрепен от Съединените щати и страните-членки на ЕС и НАТО, и дали техните позиции ще бъдат разделени. Второ, дали обявяването на независимост от Косово ще окаже такова влияние, че да предизвика разделяне на северната част на Косово с преобладаващо сръбско население, което от своя страна ще предизвика верижна реакция в други части на Балканите. Това са съществени дилеми, които предизвикват сериозна загриженост в региона и извън него. Аз лично смятам, че много аспекти на възможни негативни събития ще бъдат елиминирани, ако Македония, Албания и Хърватия получат покана за членство в НАТО през април следващата година на срещата на върха в Букурещ. 
						
						SETimes: Каква е оценката ви за перспективите на Република Македония за членство в НАТО? 
						
						
						Петров: Смятам, че са много реалистични. Много реалистични. Два ключови елемента за вземането на решение от НАТО за изпращане на покани за членство ще бъдат Докладът за напредъка и Срещата на Североатлантическия съвет на НАТО (САС) с Република Македония на 23 януари, 2008 г., когато ще бъде направена оценка за постиженията и когато официално ще бъде затворен Деветият план за действие за членство. Процесът на вземане на решение от отделните страни-членки на НАТО ще бъде през февруари и март 2008 г. Вземайки предвид заплахите от страна на Гърция за налагане на вето върху членството на Република Македония в НАТО, не е изключено окончателното решение за поканата да бъде взето непосредствено преди началото на срещата на върха в Букурещ. 
						На 20 септември в Главната квартира на НАТО в Брюксел по време на редовната годишна среща между представители на Македония и Висшия политически комитет на НАТО, бе обсъден и приет текстът на Годишната национална програма за членство в НАТО на Република Македония за 2007-2008 г. Общите впечатления за македонската страна бяха позитивни. Напредъкът и засилването на политическия диалог, приключването и осъществяването на Охридското рамково споразумение, и затварянето на пакет от въпроси, засягащи реформите в съдебната система и други подобни въпроси, са проблеми, по които правителството на Република Македония работи усилено и финализира. 
						
						SETimes: Участва ли Република Македония в международни мироопазващи мисии? 
						
						Петров: Да. Въпреки факта, че не сме страна-членка на НАТО, ние изпратихме 240 наши войници за участие в международни операции. Изпратихме войници в Международните сили за поддържане на сигурността (ИСАФ) в Афганистан, в Мисията "Свобода за Ирак", в мисията АЛТЕА в Босна и Херцеговина, и в мисията ЮНИФИЛ в Ливан. Освен това през юни 2007 г. Република Македония пое компетенциите на щаба на НАТО в Скопие като важен принос към мира на Балканите. Затова понастоящем ние осигуряваме най-голямата част от логистичната подкрепа за мисията на КФОР в Косово. 
						
						SETimes: Как ще определите приоритетите на Македония във външната й политика? 
						
						Петров: Вече споменах някои от тях. Членството на Алианса е един от приоритетите. Бих подчертал, че за нас членството в НАТО означава дългосрочна стабилност и сигурност не само на Балканите, но и извън тях, което също ще даде началото и на финализирането на идеята за свободна Европа. Друг наш приоритет е присъединяването към ЕС. На сегашния етап от нашия процес на интеграция към ЕС - т.е. със статута на страна-кандидатка за членство - ние ускоряваме осъществяването на дейностите, за да изпълним необходимите критерии за получаване на дата за започване на присъединителни преговори. Други приоритети на външната политика на Република Македония включват продължаване на стратегическото партньорство със Съединените щати; развиване на партньорски взаимоотношения със страните-членки на ЕС и НАТО, както и с Руската федерация и Китай; укрепване на добросъседството и създаване на близки отношения на доверие и сътрудничество с нашите непосредствени съседи( продължаване на досегашната практика на активно участие в работата на всички големи международни организации; провеждане на активна външноикономическа политика; укрепване на нашата национална, културна и духовна идентичност извън границите на Македония и съпричастност към положението на македонското национално малцинство в други страни. 
						
						SETimes: Както споменахте, съществуват предположения, че Гърция може да наложи вето върху вашата кандидатура за членство в НАТО поради спора с името. Ще бъде ли решен този проблем? 
						
						Петров: Вероятно ще бъде решен, но как - не знам. Проблемът е, че фактически не съществува реален проблем. Всъщност няма логични компоненти, които да оформят проблем. Ето защо: ние сме родени като индивиди, но в същото време и като част от колектив, или в етническо, национално или в някакво друго отношение. Така при раждането ми, дори преди да получа собствено си име, аз съм получил името на моя колектив. Да се забрани на някой да се смята за македонец или македонка, е все едно да забраниш раждането на тази личност. Да се промени името на моята страна е все едно да се промени най-съкровеното усещане за принадлежност към една нация, чието име е същото като името на страната. Това е изконно право. То не може да се регулира с никакви закони или международни правни актове. Природата има своите закони и ние хората с преходното си съществуване, със съществуването си като индивиди и/или като колектив, като области, сме част от тези природни закони. Затова, моето изконно право да се наричам Зоран е неотделимо от моето колективно или наследено право да се смятам за македонец. Бихте ли нарекли това проблематично? 
						Нашата южна съседка обаче е решила да следва пътя на отричане на името на моята страна и моята нация и да издигне този въпрос на равнището на национален приоритет № 1. Докъде ще стигнат, ще видим на срещата на върха на НАТО в Букурещ. Ако Република Македония не стане членка на НАТО само заради името си, тогава поне ще бъде ясно, че аргументите на силата са спечелили срещу аргументите на разума.

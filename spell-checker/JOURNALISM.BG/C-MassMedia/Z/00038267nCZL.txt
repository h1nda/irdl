Съд постанови, че Вучуревич може да бъде екстрадиран 
					22/04/2011
					
						БЕЛГРАД, Сърбия -- Съдът в Шабац постанови в четвъртък (21 април), че бившият босненски сръбски политик Божидар Вучуревич може да бъде предаден на съдебните органи или в Босна и Херцеговина (БиХ), или в Хърватия, заявявайки, че министерството на правосъдието трябва да реши къде да екстрадира близкия съратник на военновременния босненски сръбски лидер Радован Караджич. Сръбската полиция арестува Вучуревич на 4 април на граничен пункт на босненско-сръбската граница въз основа на обвинения във военни престъпления. Прокурорите настояват той да бъде съден в БиХ, тъй като е босненски гражданин и подлежи на разследване за военни престъпления, извършени в Требине. Вучуревич е търсен и от Загреб за военни престъпления срещу цивилни, извършени по време на обстрела на Дубровник през 1991 г. (Независне Новине, Прес Онлайн - 21/04/11)

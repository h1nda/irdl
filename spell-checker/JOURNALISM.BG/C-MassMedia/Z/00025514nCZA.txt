Сърбия отзова посланиците си от страните, признали Косово
					19/02/2008
					Сръбският президент Борис Тадич каза, че страната му никога няма да признае независимостта на Косово, а външният министър на страната обяви, че ще използва всички възможни дипломатически средства, с които разполага, за да блокира признаването му.
					От Игор Йованович за Southeast European Times от Белград --19/02/08
 
					 
						
Сръбският президент Борис Тадич (вляво) бе посрещнат от генералния секретар на ООН Бан Ки Мун в главната квартира на ООН в Ню Йорк в понеделник (18 февруари). [Гети Имиджис]
						Докато Съветът за сигурност на ООН и външните министри от ЕС заседаваха отделно в понеделник, за да обсъдят декларацията за независимост на Косово, сръбските лидери призоваха решението да бъде обявено за недействително. 
						Сърбия никога няма да признае независимостта на Косово, каза президентът Борис Тадич. Той предупреди международната общност, че "подобна отстъпка може да бъде опасен прецедент с непредвидими последствия." 
						Съветът за сигурност продължава да бъде разделен, като Русия и Китай се противопоставят на суверенитета на Косово, а западните страни го подкрепят. В ЕС почти всички страни подкрепят независимостта. 
						Междувременно Белград вече отзова сръбските посланици от Съединените щати, Франция и Турция, като се очаква съответните правителства да получат официални протестни ноти. Сърбия ще изтегли своите посланици и от други страни, които признаят независимостта на Косово. 
						"Така наречената държава Косово никога нямада бъде член на ООН. Сърбия ще използва всички дипломатически средства, с които разполага, да блокира признаването на Косово," обеща сръбският външен министър Вук Йеремич. 
						В понеделник вечерта сръбският парламент одобри решение, с което анулира акта на едностранно обявяване на независимост от косовския парламент в неделя. "Днес започваме нашата дълга борба за връщане на цялата провинция под сръбския конституционен и законов ред", каза пред депутатите премиерът Воислав Кощуница. "Това е нашата цел и Сърбия ще я постигне. Ако не можем да я постигнем днес, ще я постигнем утре, защото Сърбия трябва да бъде свободна," добави той. 
						Коментарът в местния печат обаче бе, че освен че потвърждава високата степен на единство между парламентарните партии, резолюцията няма да има реален ефект върху събитията в Косово. 
						Междувременно сръбският търговски министър Предраг Бубало каза, че Белград няма да наложи икономическо ембарго на Косово. По негово мнение декларацията за независимост на косовските албанци няма да има последици за икономическите отношения между Сърбия и Косово. 
						"Не можем да наказваме хората, които живеят в Косово, заради решение, взето от името на гражданите," каза Бубало. 
						В понеделник демонстрациите срещу декларацията за независимост с прояви на насилие продължиха в няколко сръбски града. Вилнеещите демонстранти разбиваха ресторанти на "Макдоналдс", хвърляха камъни по посолствата на страните, признали Косово, и нападнаха няколко супермаркета, собственост на словенската верига за търговия на дребно "Меркатор". 
						Десетки бяха ранени в сблъсъци с полицията. Кощуница призова гражданите да провеждат мирни протести, предупреждавайки, че правителството ще отговори твърдо на проявите на насилие.

Турция и Западните Балкани с напредък в процеса на присъединяване
					21/12/2010
					Тази година Черна гора получи официален статут на кандидат-членка на ЕС, а Хърватия продължава да напредва по пътя към членството.
					(Различни източници – 09/11/10-21/12/10)
 
					 
						
Няколко държави от региона се готвят да се присъединят към ЕС. [Ройтерс]
						Унгария обеща да ускори процеса на интеграция на страните от Западните Балкани и да запази темпото на преговорите за членство с Турция през своето шестмесечно председателство на ЕС, което започва на 1 януари. 
						Една от конкретните цели, които унгарският премиер Виктор Орбан посочи по време на посещението си в Никозия на 13 декември, беше Хърватия да приключи преговорите си с ЕС през мандата на неговата страна начело на 27-членния блок. 
						„Унгарците са силно ангажирани с приключването на преговорите с хърватите през нашето ротационно председателство”, заяви той. 
						 Хърватия, една от петте официални кандидатки за членство в ЕС заедно с Исландия, Македония, Черна гора и Турция, е най-напреднала в процеса на присъединяване. В края на юни бяха отворени последните три от всичките 33 глави, свързани с политиката, от преговорите за присъединяване и страната се надява да ги приключи до края на годината с което общият брой на временно затворените глави ще достигне 27. 
						Хърватия получи похвали за постигнатия напредък по отношение на изпълнението на изискванията за присъединяване в документ относно политиката на разширяване на Съюза и процеса на стабилизиране и асоцииране за Западните Балкани, приет на срещата на върха на лидерите на ЕС в Брюксел миналата седмица. 
						„[Европейският] съвет приветства постигнатия от Хърватия добър цялостен напредък по отношение на изпълнението на критериите за членство”, се посочва в документа. „Краят на преговорите наближава.” 
						Хърватия се надява да се присъедини към ЕС като неговата 28-а държава членка през 2012 г. За да стане това обаче, тя трябва да изпълни стандартите на блока за независимост на съдебната власт и основните права. ЕС също така желае да бъдат положени допълнителни усилия в борбата с корупцията, като същевременно се увеличат усилията за реформа на публичната администрация, завръщането на бежанците и делата за военни престъпления в Хърватия. 
						Турция, която също започна преговори за членство през октомври 2005 г., се движи с много по-бавни темпове в преговорния процес. Тя успя да отвори само една преговорна глава през тази година, с което общият им брой достигна 13, а от началото на преговорите с Брюксел е затворена само една глава. 
						Основната причина за забавянето е бавният темп на реформите в Турция, както и отказът й да отвори своите летища и пристанища за транспортни средства от члена на ЕС Кипър. Вследствие на това преговорите по осем глави са замразени от края на 2006 г. 
						 „Турция ще успее да ускори темпото на преговорите, като постигне напредък в изпълнението на критериите, спази изискванията на рамката за преговори и зачита договорните си задължения към ЕС”, се казва в приетия миналата седмица документ. 
						Македония, която стана официална кандидатка за членство ЕС още през 2005 г., отново не успя да получи дата за започването на преговорите за членство с ЕС през тази година заради дългогодишния си спор за името с Гърция. 
						В публикувания през ноември годишен доклад за напредъка в процеса на присъединяване на Македония Европейската комисия (ЕК) заяви, че страната продължава да изпълнява в достатъчна степен политическите критерии на Съюза и отново препоръча започване на преговори за присъединяване. 
						 Лидерите на ЕС заявиха миналата седмица, че споделят оценката на ЕК и са готови да преразгледат въпроса за преговорите по време на унгарското председателство на блока. 
						Тази година обаче се оказа много по-добра за кандидатурата за европейска интеграция на Черна гора, тъй като страната получи официален кандидатски статут на срещата на върха на лидерите на ЕС в Брюксел миналата седмица, две години след като Подгорица внесе официалното си заявление за членство. 
						За да получи дата за започване на преговори за присъединяване, Подгорица трябва да предприеме действия в седем приоритетни области, посочени в оповестеното през ноември становище на ЕК относно кандидатурата на страната.

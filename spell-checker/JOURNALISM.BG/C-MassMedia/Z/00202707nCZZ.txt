Албания се опитва да привлече турски инвестиции
					11/04/2012
					С обещание за данъчни облекчения, албанският премиер призова турските фирми да инвестират в страната му. Още бизнес новини: представители на 50 държави се събраха в Истанбул, за да присъстват на 15-тата Евразийска икономическа среща на върха.
					 
						
Премиерът Сали Бериша (вдясно, с турския си колега Реджеп Тайип Ердоган) пристига в Анкара за Турско-албанския бизнес форум.[Reuters]
						
						Албанският премиер Сали Бериша призова турските компании да инвестират в страната му, като им обеща да бъдат освободени от данъци за период от осем години. Призивът бе направен в петък (6 април) на Турско-албански бизнес форум в Анкара. На събитието присъстваха над 100 бизнесмени от Турция и 60 представители на албански фирми. 
						*** 
						Фериботните услуги до островите в Гърция спряха за 48-часова стачка във вторник (10 април) като част от организиран протест срещу орязаните допълнителни плащания и неизплатените заплати в бранша. Стачката стартира броени дни преди православния Великден в неделя, който традиционно е натоварен туристически период. 
						*** 
						
Кипърската църква иска да инвестира в енергийния сектор и банките на острова, заяви в понделник архиепископ Хризостомос II. Църквата проявява особен интерес към възможности за производство на слънчеви панели и изграждането на електроцентрала, допълни Хризостомос II, като обясни, че целта е да се подподогне икономиката и да се създадат работни места.
						*** 
						Представители на 50 държави се събраха в Истанбул, Турция във вторник (10 април) за 15-ата Евразийска икономическа среща на върха. Сред участниците бяха албанският президент Бамир Топи, черногорският му колега Филип Вуянович и президентът на Македония Георге Иванов.
						*** 
						Петър Котески от Битоля спечели тазгодишната награда за най-добра бизнес идея в Македония. Той бе отличен с първо място и парична награда от 10 000 евро за проекта си за видео игра, която да се пласира на световния пазар. Състезанието, което привлече 104 бизнес идеи от 23 града, е част от проекта "Фабрика за бизнес идеи".
						*** 
						Рейтинговата агенция "Мудис Инвестърс Сървис" понижи спекулативния кредитен рейтинг на Босна и Херцеговина с една степен от "B2" до "B3", като цитира влошаващата се финансова обстановка и завишения политически риск в страната. Агенцията предупреди, че в бъдеще са възможни още понижения.
						*** 
						
						Румъния е решила да се откаже от сделката за продажбата на най-голямата мина за медна руда в страната "Купру Мин Абруд"на канадската компания "Роман Копър Корп.", съобщи в събота (7 април) икономическият министър Лусиан Боде. Двете страни не са успели да се споразумеят по сделката, допълни Боде. "Роман Копър" спечели търга за мината миналия месец, като предложи 200,8 млн. евро в конкуренция с австралийската "ОЗ Минералс", холандската "Дънди Холдинг" и българската "Елаците Мед". 
						*** 
						
						Сръбската Централна банка обяви в петък (6 април), че е продала 50 млн. евро, за да забави темпото на спад на местната валута, след като тя достигна най-ниското си равнище от няколко седмици насам. От началото на годинат динарът е поевтинял с 4,27%. 
						*** 
						Германската банка за развитие "Кредитанщалт фюр Видерауфбау" обяви на 4 април, че ще отпусне на шест сръбски града заеми за 17,5 млн. евро, които ще бъдат използвани за подобряване на водопреносните и канализационни системи в тях. Банката подготвя още 90 млн. евро за подобни проекти в други 11 общини. 
						*** 
						
						Турция и Китай постигнаха в понеделник (9 април) поредица от споразумения, включително за сътрудничество при използването на атомна енергия за мирни цели. Сделките бяха подписани в Пекин в присъствието на турския премиер Реджеп Тайип Ердоган и китайския му колега Уън Дзябао.
						
						(Различни източници -- 04/04/12-11/04/12)
					
					
				
			
					 
					
 
 

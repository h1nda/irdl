Втори опит: сръбската ЮАТ е отново на пазара
					24/08/2011
					Сръбското правителство обяви нов търг за продажбата на националния превозвач "ЮАТ Еъруейс“. Някои икономисти обаче не са оптимисти за крайния резултат.
					От Игор Йованович за Southeast European Times от Белград – 24/08/11
 
					 
						
Дългът на „ЮАТ Еъруейс" се оценява на около 300 млн. евро. [Никола Барбутов/SETimes]
						Сърбия ще се опита отново да продаде своя национален превозвач "ЮАТ Еъруейс”, чийто задължения в момента се оценяват на около 300 млн. евро. Първият търг за продажбата на 51 % от акциите на дружеството през 2008 г. обаче беше неуспешен – нито една компания не прояви интерес да заплати определената цена от 51 млн. евро. 
						Сега правителството реши да промени стратегията си и да предложи на потенциалните партньори новосъздадено дружество без задължения. Условието за участие в търга е оферентът да е превозил най-малко 1,5 милиона пътници през 2010 г. и публикуваният му баланс да е над 200 млн. евро. Новата компания получи символичното име „Нова компания” (NewCo). 
						Заявления за участие в търга ще се приемат до 30 септември. Представителите на правителството смятат, че този път предложението ще бъде много по-привлекателно за потенциалните инвеститори. 
						„Партньорът получава изцяло ново дружество, в което ще инвестира заедно със сръбската държава, като същевременно ще получи най-доброто от ЮАТ в момента - съществуващия въздушен парк, пилотите, слотове в най-атрактивните локации и на най-добри дати в най-добрите летища в света и в Европа”, заяви държавният секретар, отговарящ за въздушния трафик, Миодраг Милкович. 
						Белградският икономист Махмут Бусатлия обаче се съмнява в успеха на продажбата на ЮАТ. 
						„Търгът беше обявен в момент, когато световната икономическа криза сякаш отново започва да се задълбочава. Ако това стане, хората първо се отказват да пътуват. Въобще не е ясно кой ще сключи сделка за сръбския въздушен превозвач при такива условия”, посочи Бусатлия за SETimes. 
						Той намира за спорно и друго решение на правителството: отписването на дълга на ЮАТ и прехвърлянето му на гърба на сръбските данъкоплатци. 
						„Вместо да обявява търга, държавата трябваше да се опита да преструктурира ЮАТ, да намали нейните задължения и да подобри работата на компанията. В такива ситуации обаче в Сърбия има твърде много политика и твърде малко професионализъм”, заяви Бусатлия. 
						Икономистът Милан Ковачевич казва, че основният актив на ЮАТ са изключителните права на полети до някои дестинации. Дори и това обаче не гарантира успеха на търга. 
						„Правото да лети до атрактивни дестинации е истинската стойност на ЮАТ. Това е силният коз за намирането на купувач, но при задължителното условие компанията преди това да се справи с тежестта на дълга и излишните служители”, заяви Ковачевич. 
						В Белград политическата опозиция също се обяви против търга. Сръбската радикална партия заяви, че имуществото на ЮАТ е на стойност 220 млн. евро и че правителството иска да го продаде под неговата цена. 
						„Решението на сръбското правителство да продаде ЮАТ по модела за стратегическо партньорство е план активите на компанията да се дадат на чужденци срещу почти нищо, а задълженията на ЮАТ да се прехвърлят на държавата и на сръбските граждани”, твърди Радикалната партия. 
						През последните две десетилетия се наблюдава сериозен спад в дейността на някога силната авиокомпания. По официални данни във флотилията на ЮАТ в момента има само 14 остарели самолета – десет „Боинг” 737-300 и четири ATR72-200.

Румънска фирма спечели първата награда на панаир на изобретенията в Женева
					23/04/2009
					Румънска фирма спечели голямата награда на 37-ото Международно изложение на изобретенията в Женева за революционния си автоматизиран скенер с гама-лъчи.
					От Паул Чокою за Southeast European Times от Букурещ -- 23/04/09
 
					 
						
„Робоскан 1М” може да определя радиографията на автомобил или камион за секунди. [Габриел Петреску]
						На 37-ото ежегодно Международно изложение на изобретенията, проведено в Женева от 1 до 5 април, букурещка фирма спечели Голямата награда на панаира с единодушната подкрепа на гласовете на 82-членното жури. Финансираната от държавата фирма „МБ Текнолъджи” (позната в Румъния като "МБ Телеком"), надделя над конкуренцията със своя автоматизиран скенер с гама-лъчи „Робоскан 1М”. 
						Изделието, което вече е патентовано в Азия, Съединените щати и Европа, е единствената подобна система в света, която само един оператор може да управлява дистанционно, елиминирайки напълно риска от облъчване. За няколко секунди подвижната система може да установи радиографията на автомобил, камион, контейнер или който и да друг обект с подобни размери. 
						„Робоскан 1М" е проектиран конкретно за митнически проверки и според съобщенията такива системи са разположени в най-малко девет румънски ГКПП. Основните му предимства са: ниско тегло, минимално изискване за персонал, повишена маневреност и производителност, значително намаление на консумацията на енергия и разширени възможности за инспектиране.
						 "Надяваме се, че нашият успех ще послужи за пример на други компании и ще промени отношението на правителството към изследователската дейност,” каза за Southeast European Times изпълнителният директор на „МБ Текнолъджи” Константин Сима. Години наред намаляващите държавни субсидии принуждаваха румънските изследователи да изоставят важни проекти или да работят в чужбина.
						Сима каза, че 25 от общо 65 служители във фирмата са работили по проекта „Робоскан” в продължение на четири години. Инвестицията е достигнала 6 млн. евро. 
						На миналогодишния панаир в Женева 50-те експоната на Румъния спечелиха 25 златни и 20 сребърни медала. Но Антон Антон, председател на Националната дирекция по научно-изследователската дейност, се оплака от "липсата на интерес към изобретенията”. Националната служба за изобретения и регистрация на търговски марки в страната е документирала само седем изобретения за последните 18 месеца. 
						За разлика от това, според Световната организация за интелектуална собственост „заявители от Япония, Съединените американски щати, Република Корея и Германия за получили 73 %" от всичките 727 000 патента в света през 2006 г., последната година, за която е налице статистика. 
						Тази липса на творческа динамика в Румъния е факт въпреки забележителната национална история на изобретенията. В миналото румънци са изобретили писалката и реактивния самолет, били са пионери в спелеологията, гериатрията и бактериологията.

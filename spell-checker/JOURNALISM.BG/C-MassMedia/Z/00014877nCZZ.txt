Делова хроника
					10/06/2005
					Преглед на деловите новини и събития от Балканите след 3 юни. 
					(Различни източници -- 03/06/05 – 10/06/05)
 
					 
						
Световната банка одобри отпускането на помощ в размер на 8,9 млн. долара за подобряване на качеството на водата в Босна и Херцеговина. Очаква се властите в БиХ и други донори също да предоставят средства за проекта, който има за цел да увеличи капацитета на местните съоръжения и да намали замърсяването на реките от общински източници. [Гети имиджис]
						
Албанската държавна енергийна компания КЕШ обмисля намаляване на цените на електроенергията за битови и селскостопански нужди, според информация на Албанския съвет за агробизнес. Коригирането на цените се очаква да влезе в сила към края на годината. Понастоящем албанските фермери плащат около 0,80 евро за кВтч. 
						*** 
						Изминаха две години от началото на строителство на ски-лифта Тирана-Дайти, според координатора на проекта Арбен Пето. Албанският институт за горски изследвания и проекти контролира изпълнението на проекта на стойност 6,5 млн. евро в сътрудничество с австрийски партньори и "Италианско-албанската банка". 
						*** 
						ЕБВР заяви на 6 юни, че е отпуснала дългосрочен заем от 29 млн. евро привлечени средства и собствен капитал от 1 млн. евро за международни проекти, свързани с недвижими имоти в България. Средствата ще се изразходват за построяването на два офисни и един жилищен комплекс в София, както и на хотел и жилищен комплекс във Варна. 
						*** 
						
Хърватската група за производство на електронни изделия "Кончар" отчете балансови приходи в размер на 66,5 евро от януари до април 2005 г., което представлява увеличение с 2,8 % спрямо същия период на миналата година. Енергийният и транспортият отдел бяха с най-добри резултати, като постигнаха 73 % от общите продажби и 42 % от всички продажби в чужбина. 
						*** 
						Представители на Македония и Световната банка подписаха на 7 юни споразумение за банков заем в размер на 10,3 млн. евро за разработването на национален кадастър и регистър на недвижимите имоти. Проектът ще бъде съфинансиран от македонското, шведското и холандското правителство. 
						*** 
						"Кока-кола" официално закупи на 6 юни сръбския производител на минерална вода и безалкохолни напитки "Власинка". Съгласно договора за продажба, подписан през април, американският отдел на "Кока-кола" и "Кока-кола хеленик ботълинг къмпъни" получават по 50 % на обща цена 22 млн. евро. 
						*** 
						
Турското промишлено производство нарасна през април 2005 г. с 5,1 % спрямо същия период миналата година, според данни на статистическия институт. Увеличението се дължи най-вече на ръста от 26,9 % в минната индустрия и 6,8 % ръст в сектора на комуналните услуги.

Специалисти от 10 държави пишат филмова история на Балканите
30/12/2003
Уникално по рода си изследване на балканската кинематография ще представи сътрудничеството на експерти от целия регион - нещо, което само допреди няколко години би било нереалистично.
От Мариан Тутуи за Southeast European Times в Букурещ - 30/12/03
 
 
Доскоро перспективата специалисти от целите Балкани да се сътрудничат в рамките на научен проект би изглеждала невероятна. Националистическата политика, разликите в политическите системи и военните конфликти бяха сериозни препятствия. Тези дни обаче очевидно духат ветрове на промяната.
Македонската кинематография е една от организациите, които стимулират такава промяна. Тя неколкократно даде своя забележителен принос към филмовата индустрия на Балканите през последните години. С подкрепата на Института на Сорос " Отворено Общество" тя организира няколко международни симпозиума, вкл. Бежанци и кино (1993 г.) и Кинематографиите на малките държави (1995 г.). През 2002 г. в сътрудничество с македонското Министерство на културата бе реализиран проект под надслов Филмите в балканския културен контекст, в който участваха 15 специалисти от девет държави в ЮИЕ.
През ноември Македонската кинематография публикува резултатите от проведения през 2002 г. симпозиум Развитието и взаимното проникване на балканските кинематографии в периода 1895-1945 г .. В публикацията са включени материали на писатели от целите Балкани: Борис Нешовски, Илинденка Петрушева, Весна Масларович, Игор Старделов и Елизабета Шелева от Македония; Радослав Зеленович и Деян Кошанович от Сърбия-Черна Гора; Александър Грозев от България; Мариан Тутуи от Румъния; Асаф Джанич от Босна и Херцеговина; Наташа Лако от Албания; Иво Шкръбало от Хърватия; Лиляна Недич от Словения; Сами Шекероглу от Турция и Иван Форгаш от Унгария.
Сборникът проследява началото на кинопроизводството на Балканите, както и връзките между кинематографистите от няколко държави или чрез копродукции, или чрез общи теми, които се коренят в общия културен и политически контекст.
Инициаторите на проекта и някои от авторите решиха да посветят следващите две години на втора книга за балканската кинематографична история. Тя ще направи преглед на развитието на киното на Балканите, описвайки първите прожекционни апарати, първите кинотеатри, местните "пионери" в това изкуство, първите национални продукции, кинематографичните жанрове, критиката, законите, проникването на "говорящото" и цветното кино, копродукциите и културно-политическия контекст. Новият проект изискваше и сътрудничеството на някои историци на киното от Гърция.
Националните комисии за ЮНЕСКО на балканските държави бяха помолени да подкрепят финансово редакцията на сборника на 10-те балкански езика, както и издаването на CD-Rom, който да включва поне най-важните факти за балканската кинематография.

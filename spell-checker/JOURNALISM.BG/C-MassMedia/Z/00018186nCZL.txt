Венецианската комисия похвали създаването на Консултантска група по човешки права в Косово
					09/04/2006
					 
						СТРАСБУРГ, Франция -- Венецианската комисия, която е орган към Съвета на Европа за демокрация чрез право, приветства създаването от ЮНМИК на Консултантска група по човешки права в Косово. В съобщение за пресата в петък (7 април) Комисията заяви, че тази стъпка е в съответствие с нейните собствени препоръки. Консултантската група ще осигурява юридически консултации за гражданите на Косово, които смятат, че правата им са нарушени и които са изчерпили всички останали възможности за решаване на проблемите си. Препоръките на групата обаче няма да бъдат юридически обвързващи.
						Други новини - Ръководителят на ЮНМИК Сьорен Йесен-Петерсен бе разкритикуван от Службата на ООН за вътрешен надзор (OIOS), която публикува доклад в петък, в който се казва, че ЮНМИК пренебрегва системни случаи на корупция и злоупотреби на летището в Прищина. Докладът включва двугодишно проучване на OIOS в сътрудничество с ЕС. Йесен-Петерсен отхвърли критиката като "напълно необоснована" с аргумента, че той няма мандат да разследва държавни компании в Косово. Той също заяви, че OIOS не е трябвало да публикува своите разкрития. (Ройтерс - 08/04/06; AФП, Уеб-сайт на СЕ - 07/04/06)

Корупцията все още е широко разпространена в страните от ЮИЕ
					19/10/2005
					Корупцията, която "Прозрачност без граници" нарича "студена, пресметната кражба, която лишава от възможности мъжете, жените и децата, които най-трудно могат сами да се защитават," все още прониква във всички аспекти на обществения живот в страните от Югоизточна Европа, според годишния индекс, определен от организацията.
					(Джърнъл ъф търкиш уикли, Стандартнюз, Монитор, Гласът на Америка - 19/10/05; Прозрачност без граници, Би Би Си, Макфакс, ХИНА, БЕТА, ФОКУС, Агенция София нюз, Медиапул, Дневник, СЕЕ сикюрити монитор - 18/10/05; Съвет на Европа - 14/10/05)
 
					 
						
“Трябва енергично да се противодейства на корупцията, за да могат помощите реално да съдействат за освобождаването на хората от бедността," каза председателят на "Прозрачност без граници" Петер Айген. [АФП]
						Нивото на корупция остава високо в цяла Югоизточна Европа (ЮИЕ), се казва в годишното проучване на "Прозрачност без граници" (ПБГ), което отразява корупцията в 159 страни. 
						Според нейния Корупционен индекс (КИ) за 2005 г., който бе публикуван във вторник (18 октомври), Исландия, Финландия и Нова Зеландия са страните с най-малко корупция от всички участващи в проучването страни. В дъното на таблицата са някои от най-бедните държави в света, включително Бангладеш, Чад и Туркменистан. 
						КИ е комплексно изследване, което отразява как възприемат корупцията бизнесмените и политическите наблюдатели в съответните страни и извън тях, и използва резултатите от 16 различни социологически проучвания, проведени от десет независими институции. То подрежда страните според скала за възприятие от 10 до 0, като 10 съответства на най-голяма честност, а 0 - на най-голяма корупция. 
						Всички страни от ЮИЕ, с изключение на Кипър, имат резултат под 5,0, което ги поставя сред 113-те държави в света, или 70 % от проучваните страни, където "корупцията прониква във всички аспекти на обществения живот," каза председателят на ПБГ Петер Айген. 
						Най-добър резултат сред страните от ЮИЕ има Гърция -- 4,3, който я поставя на 47-о място в света, пред България, която е 55-а с 4,0 точки. Турция е 65-а с 3,5 точки, Хърватия заема 70-о място с 3,4, а Румъния е 85-а с 3,0 точки. 
						Турция, чийто индекс миналата година бе 3,2, е включена в списъка на държавите и териториите, които са показали "забележително подобрение". В сравнение с индекса за 2004 г. резултатът на България тази година е с 0,1 точки по-нисък, докато резултатите на Хърватия и Румъния са с 0,1 точки по-високи. 
						Босна и Херцеговина (БиХ), Сърбия и Черна гора, Македония и Албания са сред 70-те страни, които имат под 3,0 точки, което показва "широко разпространена корупция, която представлява сериозна заплаха за институциите и за социалната и политическата стабилност". 
						С 2,9 точки БиХ е 88-а, следвана от Сърбия и Черна гора - на 97-о място с 2,8 точки - и Македония, която е на 103-о място с 2,7 точки. Резултатът от 2,4 точки на Албания е най-лошият сред всички страни от ЮИЕ и той я поставя на 126-о място. В сравнение с миналогодишния КИ резултатите на БиХ и Албания са се понижили съответно с 0,2 точки и 0,1 точки, докато резултатът на Сърбия и Черна гора се е повишил с 0,1 точки. Резултатът на Македония е без промяна. 
						Един слаб резултат, според ПБГ, не трябва да се използва като причина да се наказва страната или да й се отказват помощи за подобряване на развитието на народа й. По-скоро той трябва да се тълкува като сигнал, че страната има структурни проблеми, които се нуждаят от спешно внимание. 
						"Корупцията е основна причина за бедността и бариера за нейното преодоляване," каза Айген във вторник при представяне на КИ 2005. "Тези две напасти взаимно се подхранват, като затварят народите в кръговрат от нищета. Трябва енергично да се противодейства на корупцията, за да могат помощите реално да съдействат за освобождаването на хората от бедността." 
						На компаниите, включително и на тези в богатите страни, се "разрешава прикрито или явно да подхранват корупцията чрез постоянен поток от пари за подкупи" -- практика, за чието прекратяване както страните с ниски доходи, така и тези с високи трябва да предприемат съвместни усилия, каза Айген. 
						На международна конференция по борба с корупцията, проведена в България миналата седмица, представител на Съвета на Европа каза, че всяка фирма, действаща в Централна или Източна Европа, отделя около 2,2 % от бюджета си за подкупи. 
						Като нарече корупцията "студена, пресметната кражба, която лишава от възможности мъжете, жените и децата, които най-трудно могат сами да се защитават," главният изпълнителен директор на ПБГ Дейвид Нусбаум призова лидерите да "изпълнят обещанията си и да осигурят волята и ресурсите, необходими за подобряване на управлението, прозрачността и отговорността".

Регион в центъра на международен трафик на органи
					14/07/2012
					Една от последиците на икономическата криза е търговията с човешки органи, въпреки че законът я забранява.
					От Катица Джурович за Southeast European Times в Белград - 14/07/12
 
					 
						
Пазарът на трафик на органи се премества от Далечния изток и Южна Америка към Европа. Един от неотдавнашните скандални случаи е с млад македонeц, който твърди, че е бил дрогиран на гръцкия остров Миконос и когато дошъл на себе си открил, че е без един бъбрек. [Ройтерс]
						Финансовата криза в Европа предизвика разрастване на търговията с човешки органи, докато семействата и индивидите се борят да си осигурят прехраната. Все повече хора в региона избират тази възможност: онлайн могат да се намерят много обяви за продажба на човешки органи, въпреки забраните за този вид търговия. 
						"Аз съм здрав, нямам наследствени болести, кръвната ми група е 0+. Предлагам бъбрек срещу финансова помощ", се казва в обява в босненски новинарски портал, качена от Даниел С., 33-годишен в края на м. юни. 
						"Ако продам бъбрека си, ще инвестирам в бъдещето си. Не работя, съпругата ми не работи и имаме малко дете. С тези пари мога да живея нормално", каза той за SETimes. 
						Неговата история съвсем не е уникална. В повечето обяви като главна причина за продажбата на човешки органи хората определят финансовите трудности. Доставянето на бъбрек представлява риск за донора. 
						 "Ню Йорк Таймс" постави проблема за незаконния трафик на органи в центъра на вниманието, когато съобщи за преместването на пазара от Далечния изток и Южна Америка към Европа особено в Сърбия, Косово, Гърция и Молдова. 
						Макар че властите във всяка страна категорично отхвърлят възможността за незаконна трансплантация на органи, никой не отрича, че хората могат да се подложат на трансплантация другаде. 
						"Възможно е хората да пътуват в чужбина, за да се срещнат с купувача и да се подложат на операция там, но в Сърбия това е невъзможно поради закона и поради медицински, технологически и бюрократични процедури", каза за SETimes Даница Михайлович от Дирекцията за биомедицина в Министерството на здравеопазването. В Сърбия продажбата на органи се наказва с до десет години затвор. 
						Според Световната здравна организация (СЗО), незаконната търговия с бъбреци рязко се разраства в световен мащаб и е достигнала до 10 000 сделки на черния пазар, включващи закупуването на човешки органи, или една на всеки час,. Според данни на ООН 5% до 10% от бъбречните трансплантации, извършвани всяка година, са резултат на трафик на органи. 
						Kосово придоби лоша слава след разкриването на мрежа за трафик на органи преди няколко години. Срещу седем косовари, обвинени, че са участвали в тази търговия, се води съдебен процес, като те са обвинени също и в това, че са примамвали хора от бивши комунистически страни в Прищина с фалшиви обещания за заплащане до 15 000 евро. 
						Черногорския гражданин Изет Лубодер бе арестуван в края на миналата година за организиране на търговия с органи в Босна и Херцеговина. 
						Купуването и продаването на органи е голям бизнес в най-бедната страна в Европа, Молдова. Страната е ключов доставчик за търговията с органи в света, като бъбреците от Молдова са най-евтините в Европа. Според НПО "Бъбречна фондация", която се бори с трафика на органи в Молдова, един бъбрек струва от 1 500 до 5 000 евро. 
						Миналата година румънски журналисти разкриха мрежа на продавачи и купувачи на органи сред медицински професионалисти и някои известни болници. Цената на румънски бъбрек е около 13 000 евро. 
						Не всички смятат, че търговията с органи трябва да бъде незаконна. 
						Джукан Д., 60-годишен от Подгорица, страдал от бъбречна недостатъчност повече от десет години, но в Югославия по онова време списъкът на чакащите бил огромен и перспективите за оцеляване, докато се намери донор, не били обещаващи. Затова Джукан отишъл в Индия през 2000 г., където си купил бъбрек и се подложил на бъбречна трансплантация. 
						"Дължа живота си на този човек", каза Джукан за SETimes. 
						Докато незаконната търговия с органи процъфтява, законните органи недостигат. Според Съвета за здравеопазване в Холандия около 95 000 души чакат за бъбречна трансплантация в САЩ, а още 65 000 чакат за същото в Европа. Според СЗО едва 10% от търсенето на органи в света се удовлетворява. 
					
				
			
					 
					
 
 

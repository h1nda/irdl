Бивши муджахидински бойци в БиХ протестират срещу решение за депортирането им
					04/02/2008
					 
						ЗЕНИЦА, Босна и Херцеговина (БиХ) -- Над 1 500 души се събраха в събота (2 февруари) в централния босненски град Зеница, за да протестират срещу решението за отнемане на гражданството и депортиране на стотици бивши ислямски бойци, известни като муджахидини. Сред най-нашумелите случаи е този с родения в Сирия Ал Хюсеин Имад, познат още като Абу Хамза. Смятан за неофициален лидер на бившите муджахидини, той очаква депортирането си в сряда. 
						Хиляди мюсюлмански бойци се присъединиха към босненските мюсюлмани по време на конфликта от 1992-1995 г., за да помогнат в борбата срещу босненските сърби и босненските хървати. Повечето от тях след това напуснаха страната, но някои се ожениха за местни жени и решиха да останат. Миналата година под натиска на Съединените щати комисия разгледа решенията, вземани през този период, и реши да отнеме босненското гражданство на повече от 660 души. Повечето от тях са мюсюлмани от арабски произход. Бившите бойци се смятат за заплаха за националната сигурност. (Дневни Аваз, Независне Новине - 03/02/08; РТРС, Фена, Ройтерс, АП - 02/02/08)

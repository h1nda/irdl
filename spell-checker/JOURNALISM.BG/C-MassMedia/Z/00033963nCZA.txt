Проучване на SETimes за 2010 г.: Оптимизъм, примесен с предпазливост
					29/03/2010
					Нашата анкета установи, че читателите на SETimes вярват в светлото бъдеще въпреки недоверието в съдилищата, правителствата и други държавни институции.
					От екипа на SETimes -- 29/03/10
 
					 
						
Само около половината от участниците в проучването посочват, че работят на пълно работно време. [АФП]
						Според читателите на SETimes, които бяха анкетирани в годишното проучване, перспективите за региона се подобряват, но на балканските страни все още им предстои трудната задача да преодолеят основни проблеми, свързани с качеството на живота. 
						Проучването, което се проведе от 1 декември миналата година до 15 януари, регистрира смесица от надежди и чувство на реализъм по отношение на конкретни проблеми. Повечето анкетирани изразиха вяра в бъдещето на своите страни и несъгласие, че пътят напред е безперспективен. 
						Тенденцията в отговорите относно доверието в съдебната власт беше отрицателна, а по отношение на полицията, правителството и честните избори мненията бяха разделени. Анкетираните явно бяха на различни становища и по отношение на международния имидж на своите страни. 
						Повече от половината анкетирани (51,6 %) посочват, че имат малко или никакво доверие в съдебната власт и в съдилищата, докато само 24,4 % имат положително мнение. Полицията се представя по-добре, като повече от една трета (38,2 %) от участниците изразяват висока степен на доверие. Почти същият процент анкетирани (37,2 %) посочват, че имат ниско доверие, а останалите не заемат нито положителна, нито отрицателна позиция. 
						На въпроса за националните правителства повечето участници в анкетата заявяват, че имат доверие (44,9 % до 33,2 %), а позицията на 21,9 % е неутрална. Мнозина (40,8 %) дават висока оценка на честността на изборния процес. 35,8 % обаче смятат, че той е нечестен, а 23,4 % са неутрални. 
						Наистина много от въпросите често получаваха неутрални отговори, което показва, че според читателите ситуацията в региона не се възприема еднозначно. 
						В проучването участваха общо 1 115 души. Групата беше от млади хора, като най-много бяха анкетираните на възраст между 20 и 30 години. Най-голям бе броят на участниците във възрастовата група на 23-годишните. Участваха повече мъже (63 %), отколкото жени (37 %), като по-голямата част посочват, че са високообразовани и имат бакалавърска или по-висока степен. 
						Само около половината анкетирани посочват, че работят на пълно работно време; останалите са или безработни, или работят на непълно работно време. По отношение на географското местоположение най-голям е делът на участниците от Турция (34,4 %), следвани от Македония (12,4 %) и Косово (10,9 %). 
						Според отговорите от проучването читателите на SETimes са склонни да бъдат прозападно настроени в прогнозите си, те са с демократична ориентация и силна вяра в процеса на интеграция. Отношението на анкетираните към ЕС е предимно положително, като 73,4 % заявяват, че имат "положително" или "по-скоро положително" мнение. Според тях участието в НАТО също е от решаващо значение. 
						На въпроса дали регионът се приобщава повече към Запада, отколкото към отново надигащата се Русия, като цяло читателите (63,6 %) избират Запада. Значителен дял от участниците обаче (31,8%) са посочили, че и двата региона са важни. 
						Голям е броят на анкетираните, които твърдят, че проявяват толерантност или изключителна толерантност към различните политически възгледи, религиозни убеждения и етноси, както и към другия пол. 
						На въпроса дали имат голяма вяра в бъдещето на страната, повече от половината (53 %) изразяват съгласие или категорично съгласие, в сравнение с 24,7 %, които отговарят отрицателно. Същевременно само 35 % смятат, че тяхната страна има положителен имидж в чужбина, а 39,5 % допускат, че светът гледа на тяхната държава отрицателно. 25,5 % са дали неутрален отговор.

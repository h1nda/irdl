Насилието подкопава чувството за сигурност в Хърватия
					13/11/2008
					Макар че в Хърватия престъпността е ниска, увеличаването на инцидентите напоследък изнерви мнозина в Загреб.
					От Наташа Радич за Southeast European Times в Загреб -- 13/11/08
 
					 
						
След бързите арести по случаите с Пуканич и Франич, надеждата отново се връща по улиците на Загреб. [Желяна Грубишич] 
						Серия атентати разтърси Хърватия и предизвика безпокойството на мнозина за равнището на личната безопасност и сигурност в страната. Най-очебийните примери бяха убийството през октомври на млада стажантка и само седмици по-късно бомбеният атентат, при който бяха убити издател и директор по маркетинг на голям хърватски всекидневник. Но въпреки че смъртта на Ивана Ходак, Иво Пуканич и Нико Франич стресна страната, те в никакъв случай не са единствените подобни случаи. 
						През юни нападатели причакаха разследващия журналист Душан Милюс от всекидневника "Ютарни лист" пред дома му, след което той постъпи в болница със сътресение на мозъка и счупена ръка. Преди това той е получил смъртни заплахи. Хърватската пресасоциация проведе два улични митинга в знак на протест срещу инертността на властите да изправят пред правосъдието нападателите на Милюс. 
						Месец преди това на официалния представител на градските власти в Загреб Игор Раденович бе нанасен побой, след като той изобличи в корупция компания за строеж на пътища. Властите обвиниха двама заподозрени и ги изправиха пред съда. 
						През септември неназовани мъже нападнаха Йосип Галинец, изпълнителен директор на строителния гигант "Индустроградна", с железни пръти на улица в Загреб. Подкупи и корупция са мотивите, за които се подозира, че стоят зад нападението. 
						Бруталният побой над Лука Риц, ученик в последния клас на гимназията, който умря от раните си, също привлече вниманието на обществото. Приятелите на Риц и семейството му неколкократно призоваваха полицията да залови убийците му. Неговите съученици се включиха в тези усилия, като разлепиха постери из Загреб и призоваваха свидетелите да дадат показания. 
						Правителството на премиера Иво Санадер се намира под все по-силен натиск да покаже, че прави нещо, за да спре насилието. Санадер предупреди полицията, че трябва да реагира ефективно. 
						"Ако полицията в Загреб не е готова и способна да свърши работата си, трябва да се извършат персонални промени и да се наложат наказания," каза той. 
						Полицията постигна резултати по случая с Пуканич, извърши бързи арести и работи с регионалните власти, за да разбие престъпната мрежа. Това върна чувството на оптимизъм в хърватската столица. 
						В края на октомври, полицията арестува петима души, свързани с убийството на Риц. Читирима са непълнолетни, като най-малкият е петнайсетгодишен. 
						Още по-шокиращ е мотивът им. Нападателите казаха, че са били отегчени и са търсели нещо интересно.

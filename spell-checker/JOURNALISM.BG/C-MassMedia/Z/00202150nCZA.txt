Гръцка онлайн инициатива помага да се ограничи хвърлянето на храна и да се спре гладът
					13/12/2011
					Нова организация за разпределяне на храна в Атина насочва храната към онези, които иначе може да останат гладни. 
					От Мария Паравантес за Southeast European Times от Атина -- 13/12/11
 
					 
						
Неконсумирана храна от ресторанти в Атина вече достига нуждаещите се. [Ройтерс]
						Около 20 % от гръцкото население живее под линията на бедността, а традиционната поддръжка от семейството е история. Поради това все повече гърци не могат да си позволят добро хранене. 
						Според изследване на Университета по икономика в Атина един на всеки 11 гърци прибягва до социални центрове за купони, защото не може да си позволи храна. От друга страна, при обиколка на контейнерите за смет около ресторантите, фурните и супермаркетите се вижда, че ежедневно се изхвърлят тонове храна. 
						Атина, като всеки съвременен град, е изпаднала в парадоксално положение: докато някои гладуват, неконсумираната храна пълни кварталните контейнери за смет. Както отбеляза нобеловият лауреат Амартя Сен, гладната смърт и гладът не се причиняват от липсата на храна, а по-скоро от проблемите с разпределението й. 
						Именно това мотивира доброволката от Гръцката хранителна банка Ксения Папаставру да основе "Боруме - спасяване на храна, спасяване на живот
						 (www.boroume.gr). 
						В превод "Можем", създадената преди месец онлайн инициатива има за цел разгласа и предлага канал за връзка, служейки като посредник, напътствайки доброволци и заинтересовани страни в правилната посока. 
						"Идеята се роди през май. Като доброволец в хранителна банка изпитах от първа ръка растящата необходимост от храна и ежедневната борба, която водят различните институции за осигуряване на купони за нуждаещите се. Същевременно се изхвърля толкова много храна," каза Папаставру за SETimes. 
						"Тогава ми хрумна да намеря прост начин, така че онези, които имат неконсумирана храна, да могат да я предлагат на нуждаещите се. С тази презумпция създадох онлайн платформа, която да помогне за координирането на двете неща," обяснява тя. 
						И благодарение на широкия обхват на социалните медии инициативата набра скорост. Хора от всякаква възраст и занятие ежедневно се свързват с Папаставру, за да научат по какъв начин да подадат ръка за помощ. 
						"Всеки, който проявява интерес да предлага храна, се свързва с "Боруме". Същото важи и за нуждаещите се. Нашите доброволци свързват двете страни," обяснява тя. 
						"Ресторантите и фурните опаковат неконсумирана храна, "Боруме" урежда кой ще я получи и някой от организацията отива да вземе храната." 
						Основната идея, казва Папаставру, е да се задействат кварталите, да се накарат местните фурни, заведения за хранене и супермаркети да предлагат провизии на институциите в същия квартал. Така нищо не се губи. 
						Един от първите ресторанти, взели участие в инициативата, е "Каваца", намиращ се в крайния квартал Колонаки. Вече работещ с община Атина, "Каваца" изпрати на 17 октомври - Международния ден за борба с бедността - 250 порции храна на градския подслон за бездомни. 
						Именно тогава "Каваца" реши да сътрудничи на "Боруме", казва мениджърът по връзки с обществеността Аспасия Форментини. 
						"Решихме да изпратим цялата останала неконсумирана храна за градските купони, за да се нахранят нуждаещите се хора." 
						
						"Боруме" работи ръка за ръка с Гръцката хранителна банка, организация с нестопанска цел, основана през 1995 г. от Герасмиос Василопулос с цел борба с глада и ограничаване на прахосването. 
						"Събираме готови храни и провизии, предлагани от хранителни фирми и физически лица. Носят ги в нашите помещения точно преди изтичане на срока им за годност и оттам ги разпределяме към нуждаещите се институции и организации," каза директорът на Гръцката хранителна банка Аристоменис Дионисопулос за SETimes. 
						Гръцката НПО, която работи с над 200 организации в страната и помага за изхранването на около 28 000 души седмично, има офиси в Атина и северния пристанищен град Солун. 
						Като член на Европейската федерация на хранителните банки, която обединява 240 хранителни банки от 21 европейски страни, гръцкият клон не получава държавна помощ и функционира с около 30 доброволци, разчитайки на дарения. 
						"Над 100 донори, включително големи хранителни компании и млекопреработвателни фирми, подпомагат усилията на Хранителната банка," обяснява Дионисопулос. 
						
						"Боруме" и Хранителната банка имат една и съща цел: спиране на прахосването и предлагане на храна за нуждаещите се. Хранителната банка събира и разпределя храна, докато "Боруме" координира и популяризира нахранването на бедните," добавя Дионисопулос. 
						"Хора, които са били съкратени от работа [събират храна]. Семейства с един родител или многодетни, хора, които живеят сами без близки, приютите за старци или възстановяващи се от зависимост наркомани," каза Папаставру. 
						Инициативата вече е провела първото си събрание на доброволци през първата седмица на декември, след като все повече закусвални, фурни, вериги от супермаркети, хотели и фирми за кетъринг са проявили интерес. 
						Междувременно Хранителната банка организира годишния ден на "Събиране" този месец в супермаркети в центъра на Атина и Солун, където потребителите предлагаха пакетирана храна на доброволците. 
						"Срамота е в днешно време да има хора, които гладуват," казва Мария на излизане от супермаркет в Агия Параскеви, Североизточна Атина. "Всички можем да помогнем това да се промени с много малко усилие," добавя тя, преди да предложи няколко консервирани храни на доброволците от Хранителната банка.

Единадесетият филмов фестивал в Сараево - регионален акцент с международен профил
		12/09/2005
		Филмовият фестивал в Сараево отбеляза тази година своята единайсета годишнина. Възникнал като израз на надежда и неподчинение в бруталните условия на конфликта в Босна и Херцеговина (БиХ), той се превърна в крупно международно кинематографично събитие - ключова сцена за новите филми от Югоизточна Европа. Голямата награда тази година получи българският филм "Лейди Зи" - филм за едно момиче без родители, което се бори да избегне живота на проститутка. Специалната награда на журито бе връчена на първия игрален филм на Косово след 1998 г.
		От Харис Мермия и Робърт Хершбах за Southeast European Times – 09/12/05. Снимки от Харис Мермия
 
		 
			
Отбелязвайки своята единайсета годишнина, филмовият фестивал в Сараево се превърна в най-важното събитие за филмовите професионалисти в тази част на Европа.
			През 1995 г., когато Босна и Херцеговина (БиХ) бе в агонията на жесток междуетнически конфликт, изглеждаше малко вероятно, че Сараево ще може да бъде домакин на международен филмов фестивал - да не говорим за това, че някой е предполагал, че той ще стане ключово събитие в културния живот на целия регион. 
			Около 15000 души присъстваха на първия Сараевски филмов фестивал (СФФ) през 1994 г., рискувайки живота си, за да гледат 37 филма от 15 страни. Възникнал като идеалистична мечта, той се превърна във важна дата в международния календар на киното.
			Отбелязвайки своята единайсета годишнина, СФФ се превърна в най-важното събитие за филмовите професионалисти в тази част на Европа. След като Унгария се ориентира към това регионално събитие през 2004 г., конкурсната програма сега покрива девет страни: Албания, БиХ, България, Хърватия, Унгария, Македония, Румъния, Сърбия-Черна гора и Словения, а така също намиращата се под управлението на ООН провинция Косово. Две други балкански страни - Гърция и Турция - бяха поканени като специални гости, което откри пътя към тяхното участие в конкурсната програма следващата година.
			
Журналистите се събират покрай червения килим на Националния театър в Сараево.
			Тези страни с обща численост на населението 65 милиона, представляват голям пазар със силно, макар и често пренебрегвано присъствие в киното. Годишно в региона се произвеждат над 65 игрални, 300 късометражни и 150 документални филми. Сараево, разположен в неговия географски център, представлява идеално място за популяризацията и развитието на балканския филм. 
			Най-добрият филм тази година бе произведението на българския режиьор Георги Дюлгеров "Лейди Зи". Това е разказ за едно момиче без родители, притежаващо талант да стреля точно и решимост да избегне живота на експлоатацията и проституцията. Специалната награда на журито получи филмът на косовския режисьор Иса Кося "Кукуми" - първият негов филм от 17 години насам, сниман с бюджет от 600000 евро в една част на Европа, където едва могат да се покрият основните потребности, да не говорим за кино. За да завършат филма, Кося и неговият екип се отказаха от хонорарите си. 
			Хърватката Здринка Цвитисич получи наградата за най-добра женска роля във филма "Какво е мъж без мустаци" - комедия за млада вдовица, която се влюбва в свещеник на банкротирала енория. Наградата за най-добра мъжка роля взе Петер Мусевски за участието си в словенкия филм "Усилието е равно на свободата". 
			Друг заслужаващ внимание участник в 11-я СФФ е хърватският филм "Жалко за кунг фу" с режиьор Огнен Свилич. В него се заема иронична позиция към проблема за етническите предразсъдъци, като се разкриват премеждията на една девойка от традиционно хърватско семейство, която ражда дете с азиатски черти. 
			Във филма "Връщайки се от смъртта" на сръбския режисьор Милос Радивоевич се разказва за един 46-годишен провалил се писател и разочарован демократ, който получава възможността да се съживи за няколко дни и да преодолее своето и на неговата среда отчаяние. 
			
Режисьорът на филма "Иди на запад" Ахмед Имамович посвети своя филм на баща си Неджад.
			Един от най-обсъжданите тази година филми третира не само етническите разделения, но и други предразсъдъци. Филмът на босненския режиьор Ахмед Имамович "Иди на запад" описва двама хомосексуалисти - сърбин и бошняк - които се опитват да оцелеят в босненско-сръбска среда по време на войната, като единият се дегизира като войник, а другият като жена. Той бе показан за първи път на Сараевския фестивал и предизика бурните овации на 2500 зрители, събрали се в централния летен театър. 
			Други два филма от БиХ - "Чек за заплата" и "Рамка за снимката на моята родна страна" бяха специално почетени от журито. 
			Едно от достойнствата на СФФ е способността му да привлича крупни фигури независимо от скромната си обстановка. През годините участниците във фестивала са били приветствани от многобройни филмови и културни светила, в това число Джон Малкович, Уилям Дафо, Данис Танович, Жерар Депардиьо и певеца на "Ю Ту" Боно. 
			
Daniel Craig(вляво, с директора на Сараевския филмов фестивал Мирсад Пуриватра) бе един от многото международни величия, присъствали на събитието.
			Около 100 филмови звезди и представители на филмовата индустрия бяха в Сараево тази година за събитието. Получилият "Оскар" режиьор Александър Пейн бе председател на журито за късометражни филми. Освен това той организира специална програма за студенти по актьорско майсторство от Балканите. Английската актриса Емили Уотсън бе също в града в качеството й на куратор на фондацията Карин Картлидф и за да връчи нейната награда. Питър Мулан представи откъси от филма "В един ясен ден" (2005 г.), в който той играе главната роля. Сред гостите бяха също Тери Джордж, Даниел Крег, Исак Жулиен, Клод Льолуш, Матю Вон, Карлос Рейгадас, Марго Стили и много други.
			Продължавайки по-нататък във второто си десетилетие, СФФ се утвърди като главно място за среща на всички регионални професионалисти и за тези, които желаят да научат повече за възможностите, които регионът предлага. На него се показват най-новите игрални, късометражни и документали филми от региона, отдават се почести на важни регионални филмови създатели и се провеждат програми, които помагат на младите режисьори да започнат своята кариера. Създаденият от фестивала пазар на копродукции СинеЛинк е международна инициатива за съвместна работа на продуценти и режиьори от Албания, БиХ, България, Хърватия, Македония, Румъния, Сърбия-Черна гора и Словения. Неговата програма "Нови течения" атакува публиката с работата на новаторски режисьори. 
			В популистката част на фестивала - програмата на открито - се показват хитовете от Холиуд, а така също неконкурсни филми от най-големите екрани на Балканите. А за най-малките зрители има детската програма, която се стреми да ги забавлява и да възпитава в тях любов към киното.

Албанска програма за борба срещу ХИВ/СПИН
15/03/2004
Здравните власти в Албания са подготвили национална стратегия за борба срещу ХИВ/СПИН. Програмата цели да предотврати болестта и да положи грижи за заразените с вируса.
От Арди Пулай за Southeast European Times в Тирана - 15/03/04
 
 
Бившият албански министър на здравеопазването Мустафа Джани (в средата) държи свещ по време на шествие, с което бе отбелязан Световният ден на борбата срещу СПИН в Тирана през декември 2003 г. [АФП]
Албания е разработила шестгодишна национална стратегия за борба срещу ХИВ/СПИН. Министерството на здравеопазването ръководи проекта, който се финансира от ПРООН и се подпомага от експерти от други министерства, международни организации и НПО.
Целта е да се поддържа статута на Албания на държава със сравнително малко случаи на ХИВ/СПИН. СЗО съобщава, че честотата на заболяването в Албания е по-малка от 1 на 1000, което се счита за много ниско ниво.
Според координаторите на програмата ударението ще се постави върху предотвратяване на болестта и лечението на заразените. Последното е особено важно поради високата цена на медикаментите.
"Знаем, че заедно с грижата за заразените, трябва да се концентрираме върху предотвратяване на болестта," казва ръководителят на проекта Ерьон Дашо, допълвайки, че това ще се реализира чрез кампании в училищата и медиите. Междувременно Министерството на образованието се опитва да подобри половата просвета в училищата.
Предвиждат се и повече усилия за разпространение на презервативи и информация сред наркоманите за спринцовките, за защитата на даряваната кръв и за насърчаване на доброволното тестуване за ХИВ/СПИН.
Официални източници потвърдиха, че Министерството на здравеопазването е започнало да закупува медикаменти за заразените, допълвайки, че 25 от всички случаи на зараза се нуждаят от спешно лечение. Правителството обяви отпускането на 126 млн. евро за лечение.
Според информация, публикувана по повод Световния ден за борба срещу СПИН през 2003 г., в Албания са регистрирани 116 случая на ХИВ или СПИН. Пет от случаите са деца под петнадесетгодишна възраст. Като цяло в страната от СПИН са починали около 40 души.
Първият случай на ХИВ/СПИН в Албания бе регистриран през 1993 г. Преди 2000 г. са били диагнозирани и докладвани 42 случая на ХИВ/СПИН. През 2000 г. са били съобщени десет нови случая, през 2001 г. - 20; 26 през 2002 г. и 18 през 2003 г.
Най-големият брой случаи се наблюдава във възрастовия диапазон между 20 и 40 години. Повече от 82 % от серопозитивните са безработни, 65,7 % са емигранти, а 65% нямат официално образование.
Доклад, иницииран от Международната организация по миграция (МОМ) и ЮНИЦЕФ през 2003 г., заключава, че болестта е особена заплаха за мобилното население. Това включва завръщащи се изселени лица, икономически мигранти, мигранти от селото към града, бежанци, изселени зад граница лица, жертви на трафик, доброволно проституиращи, както и лица, ангажирани с хуманитарни мисии.
Връзката между мобилността и ХИВ/СПИН зависи от условията и структурата на миграционния процес," посочва Маурицио Бусати, ръководител на мисията н МОМ в Албания. Други високорискови групи включват младежите без родителска грижа, етническите малцинства, наркоманите и хомосексуалистите.

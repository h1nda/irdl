Буш: "Разногласията по Косово остават"
					07/06/2007
					 
						БЕЛГРАД, Сърбия -- Москва и Вашингтон все още са на различни позиции по отношение на Косово, каза американският президент Джордж Буш на кръгла маса за пресата в сряда (6 юни), като коментира разговора, който е провел с руския президент Владимир Путин. „Той е сериозно загрижен за Косово, както и ние”, каза американският президент. „Това е въпрос, по който ние с него просто ще трябва да продължим да работим. Ние смятаме, че планът на Ахтисаари трябва да се придвижи през ООН, а той има резерви в това отношение”. В съобщения в медиите се казва, че двустранните разговори в кулоарите на срещата на високо равнище на Г-8 в Хайлигендам, Германия, не са постигнали напредък по въпроса. В сряда посланиците на САЩ и Германия в ООН, Залмай Халилзад и Томас Матусек, потвърдиха, че ЕС и Съединените щати, които се застъпват за нова проекторезолюция на ООН за Косово, ще отложат всяко гласуване в Съвета за сигурност за след края на срещата на високо равнище. (Б92, Танюг, Блиц - 07/06/07; РТС, Танюг, РТК, РСЕ, Телеграфи - 06/06/07)

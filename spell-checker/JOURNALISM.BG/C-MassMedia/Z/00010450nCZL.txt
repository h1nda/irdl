Албания засилва връзките си със САЩ
13/04/2004
Неотдавна подписан документ за статута на въоръжените сили е най-пресният пример за солидното сътрудничество между САЩ и Албания.
От Орест Ерзени за Southeast European Times в Тирана - 13/04/04
 
 
Албания и САЩ направиха още една крачка в развитието на отношенията си на 31 март, подписвайки двустранно споразумение за статута на въоръжените сили. Споразумението конкретизира правата, отговорностите и правния статут на американските военнослужещи, действащи в Албания.
Министърът на отбраната Пандели Майко, който подписа споразумението от името на албанското правителство, го нарече "допълнителен елемент за сигурността на Балканите." Американският посланик Джеймз Джафри каза, "Такива споразумения стимулират много близките военни двустранни отношения."
Подписването последва посещението на албанския премиер Фатос Нано в САЩ, където той взе участие в церемонията по приемането на седем нови държави членки на НАТО. Визитата на Нано бе още един важен момент в развитието и укрепването на двустранните отношения между Албания и САЩ. Във Вашингтон Нано се срещна с президента Джордж Буш, който го е уверил в американската подкрепа за интеграцията на Албания в НАТО.
Нано проведе среща и с американския държавен секретар Колин Пауъл, министъра на отбраната Доналд Ръмсфелд и членове на Конгреса. Лидерът на мнозинството Том ДеЛей заяви на премиера, че Конгресът ще подкрепи кандидатурата на Албания за членство в НАТО, както и включването на страната в програмата за подпомагане "Предизвикателства на хилядолетието", където Албания ще бъде обозначена като държава кандидат. Нано присъства и по време на приемането от Конгреса на резолюция, призоваваща за присъединяването в НАТО преди 2007 г. на трите държави,подписали Адриатическата харта - Албания,Хърватия и Македония.
"Албания обича Америка и това, което тя символизира. По тази причина ние бяхме сред първите държави в света, които се присъединиха към Коалицията на желаещите," посочи Нано в своя реч в Центъра за западни политики.
Отбелязвайки годишнината от началото на кампанията в Ирак, Буш изпрати поздравително послание до Нано. "Народът на САЩ цени и се възхищава от смелата и уникална роля, която Албания играе за освобождение на народите на Ирак и Афганистан, както и за изграждане на един по-сигурен свят, " изтъкна Буш.
Тирана отдава голямо значение на засилване на отношенията със САЩ, особено в сферата на отбраната. САЩ притежават капацитета да обучават представители на въоръжените сили на Албания по стандартите на НАТО. В тази рамка американски и албански подразделения проведоха съвместно военно-морско учение през март с участието на 6 300 представители на военноморските сили и морската пехота. Това бе най-голямото по рода си учение до този момент и то постави акцент върху сътрудничеството между въоръжените сили на двете държави при военното планиране и логистиката.
През май 2003 г. Албания и САЩ подписаха споразумение за реципрочно освобождаване на съответните граждани от преследване от страна на Международния наказателен съд. Продължаващото укрепване на отношенията във всяка област е обща цел на всички албански политически партии, както управляващи, така и опозиция.

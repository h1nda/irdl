МНСБЮ осъди бивш министър от правителството на Косово за опит за сплашване на свидетел
					18/12/2008
					Трибуналът на ООН за военни престъпления осъди в сряда бивш косовски министър на културата и негов сътрудник за неуважение към съда заради опитите им за сплашване на защитен свидетел по делото срещу бившия косовски премиер Рамуш Харадинай.
					(АП, Ройтерс, АКИ, UNobserver, Б92, ЮРИСТ Лигъл Нюз енд Рисърч Сървисис, Международен наказателен съд за бивша Югославия - 17/12/08)
 
					 
						
МНСБЮ осъди бившия министър на културата на Косово Астрит Харачия (вляво) и неговия съветник Байруш Морина за опит за сплашване на свидетел. [Гети Имиджис]
						Бившият министър на културата на Косово Астрит Харачия (вляво) и неговият сътрудник Байруш Морина бяха осъдени за неуважение към съда и получиха съответно присъди от пет и три месеца лишаване от свобода, съобщи в сряда (17 декември) Международният наказателен съд за бивша Югославия (МНСБЮ). 
						Двамата са "обявени за виновни в съзнателна и умишлена намеса в работата на правосъдието чрез оказване на въздействие върху свидетел със защитена самоличност" в процеса срещу бившия премиер на Косово Рамуш Харадинай, се казва в изявление на Трибунала. 
						В обвинителния акт, внесен през януари от главния прокурор на ООН Серж Брамерц, се твърди, че през месец юли 2007 г. Харачия е наредил на Морина да посети държавата, в която пребивавал защитеният свидетел, наричан в съдебните документи “Свидетел 2”, за да го убеди да не свидетелства. Морина, по това време съветник на заместник-министъра на културата и редактор на непълен работен ден в косовския всекидневник “Бота Сот”, познавал Свидетел 2 и провел "две продължителни срещи" с него. Според обвинителния акт полицията е направила таен запис на двете срещи. 
						"Съдът установи, че доказателствата несъмнено сочат", че Харачия "е упражнил влияние" над Морина, се казва в изявлението на МНСБЮ. 
						Той се е подчинил на властта на министъра и е изпълнил неговите нареждания да окаже натиск върху Свидетел 2, казвайки му, че други лица, които са свидетелствали срещу Харадинай, по-късно са били убити. 
						Според прокурорите бившият министър и един от учредителите на така наречения Комитет за защита на Рамуш Харадинай е разрешил пътуването на Морина, а министерството на културата е платило разходите за него. 
						Съдиите са отбелязали, че Морина е поднесъл извиненията си на Свидетел 2, който не се е поддал на натиска и накрая е свидетелствал срещу Харадинай и други двама бивши командири от "Армията за освобождение на Косово" (АОК). Процесът завърши в началото на април. 
						Харадинай и другият обвиняем Идриз Балай бяха оправдани по всички обвинения във военни престъпления, а третият подсъдим Лахи Брахимай получи присъда от шест години лишаване от свобода. 
						Делото срещу Харадинай и други обвиняеми предстои да бъде гледано в апелативната камара на МНСБЮ.

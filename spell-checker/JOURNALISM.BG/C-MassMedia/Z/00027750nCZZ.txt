Наука и технологии: В проекта за изследване на Големия взрив участват и румънци
					15/09/2008
					Учени в Женева се опитват да пресъздадат условията във Вселената непосредствено след експлозията, предизвикала нейното създаване. Още от седмицата: турски изследователи провеждат първия проект в областта на генното инженерство в страната.
					 
						
Атомни физици в Женева включиха този месец най-големия в света ускорител на елементарни частици в опит да отговорят на някои от най-загадъчните въпроси за естеството на Вселената. [Гети Имиджис]
						Между десетте хиляди международни учени, които участват в най-големия атомен експеримент в света в Женева, има и около 100 румънци. Те се опитват да пресъздадат условията във Вселената непосредствено след Големия взрив. Първият опит да бъдат пуснати протонни лъчи в Големия адронен ускорител (ГАУ) в сряда (10 септември) беше успешен. Експериментът е дело на Европейската организация за ядрени изследвания.
						*** 
						
						Гръцки археологически екип е открил златни украшения, оръжия и керамика в древно гробище край Пела в Северна Гърция, родното място на Александър Велики, съобщи гръцкото министерство на културата в четвъртък (11 септември). При разкопките на гробището са били открити 43 гроба от 650 до 279 г. пр.н.е.
						*** 
						14-ият Световен конгрес по славистика бе открит в сряда (10 септември) в Охрид, Македония. В него участват повече от 600 международни учени и експерти по славянски езици.
						*** 
						Учени от Университета в Истанбул извършиха първите опити в областта на генното инженерство в Турция. Изследователите имплантираха хормони на растежа в пъстърва, като така рибата достигна подходящ за консумация размер след шест месеца, вместо след дванадесет.
						*** 
						Европейската космическа агенция съобщи, че от 3 до 7 ноември гръцкият остров Родос ще бъде домакин на втория международен симпозиум на учените, работещи по сателитни изследователски проекти. Първият симпозиум се проведе в Киото, Япония, миналата година. *** 
						Изследователска комисия към Университета “Аристотел" в Солун е разработила образователна софтуерна игра, която позволява наблюдение на възможностите за обучение и психологическото състояние на страдащи от аутизъм деца, дори когато родителите или възпитателите отсъстват. Докато играят играта, децата носят гривни, които записват техните реакции, като така играта може да се адаптира според потребностите на децата. Софтуерът направи своя дебют по време на Международния търговски панаир в Солун тази година.
						
						(Различни източници - 08/09/08 - 15/09/08)

Турският външен министър Давутоглу е оптимистично настроен по отношение на връзките с Гърция
					29/08/2010
					 
						АНКАРА, Турция -- Министърът на външните работи Ахмет Давутоглу изрази оптимизъм в петък (27 август) за бъдещето на отношенията с Гърция. "Нашите позиции се различават... по някои въпроси, но начинът да преодолеем различията е чрез диалог. Ако диалогът не е достатъчен, той трябва да бъде продължен. Няма друга алтернатива", заяви Давутоглу по време на посещение в Коня за митинг преди референдума на 12 септември за поправки в конституцията. Той направи този коментар след 46-ия кръг от предварителните разговори между турски и гръцки дипломати в Атина. Давутоглу заяви, че планира да посети Гърция тази есен след неотдавнашното посещение в Турция на гръцкия алтернативен външен министър Димитрис Друцас.
						По отношение на Израел Давутоглу заяви, че страната е изпълнила пет от седемте условия на Турция за възобновяване на двустранните отношения. Отношенията се обтегнаха след нападението на Израел на 31 май срещу флотилия, транспортираща помощ за Газа, водена от Турция, при което загинаха девет души. Той посочи, че Анкара все още очаква от Израел да се извини за нападението и да компенсира жертвите, две условия, поставени и от международната общност. (Хюриет, МИА - 27/08/10)

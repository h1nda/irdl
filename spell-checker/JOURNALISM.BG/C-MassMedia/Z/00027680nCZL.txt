Джуканович заяви, че Черна гора е подложена на натиск да признае Косово
					09/09/2008
					 
						ПОДГОРИЦА, Черна гора -- Министър-председателят Мило Джуканович каза в понеделник (8 септември), че "определена част от международната общност" очаква Подгорица да признае Косово. "Тези очаквания не са изненада. Ако искаме да бъдем част от Европа и евро-атлантическата общност, нашите партньори от тези общности очакват да следваме основната насока на тяхната външна политика", каза пред журналисти Джуканович. Попитан дали и кога Черна гора ще признае едностранно обявената независимост на Косово, той отговори, че "задължение на властите е да се ръководят най-напред и най-вече от интересите на страната". Посланиците на САЩ и Великобритания в Подгорица бяха казали, че техните правителства очакват страните в региона да установят дипломатически връзки с Прищина.
						В понеделник в Прищина американският дипломат и архитект на Дейтънското споразумение Ричард Холбрук призова Черна гора и Македония да признаят Косово. Той призова ЕС да не приема кандидатурата за членство на Сърбия, докато Белград "продължава да смята Косово за своя територия". Приемането трябва да стане "само ако в Белград има пълно съгласие за признаването на Косово като независима държава", каза пред репортерите Холбрук след среща с косовския министър-председател Хашим Тачи.
						Също в понеделник Тачи и президентът Фатмир Сейдиу обсъдиха признаването от съседна Македония и заявиха, че то трябва да бъде безусловно. Те призоваха още за ускоряване на процеса на определяне на границата с Македония. (РТЧГ, Телеграфи, Бета, Танюг, Б92, Коха Диторе, Зери, Лайм, Косова Сот, Експрес, ТВ 21, РТК - 09/09/08; Телеграфи, Блиц, Макфакс, A1 - 08/09/08)

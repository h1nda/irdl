Гърция очерта приоритетите на своето председателство на ЕС
20/12/2002
Гърция, която ще приеме председателството на ЕС от Дания през януари, ще се стреми към безпроблемното протичане на процеса на разширяване на ЕС, заявиха висши държавни служители.
(Гардиън - 19/12/02; АП, ЮПИ, Ройтерс, EUobserver.com, АНА, Катимерини, Dnevnik.bg - 18/12/02; БиБиСи - 17/12/02; EurActiv.com - 03/12/02)
 
 
Гръцкият външен министър Георгиос Папандреу заяви в сряда (18 декември), че Гърция ще се стреми да гарантира разширяването на ЕС да продължи в съответствие с графика, приет на срещата в Копенхаген миналата седмица. Гърция поема председателството на ЕС от Дания на 1 януари. Папандреу, който е в Брюксел във връзка със започването на шестмесечното председателство на неговата страна, заяви също, че Гърция ще работи за изграждането на по-силно международно присъствие на ЕС.
Присъединителният договор, в рамките на който десет страни от Централна и Източна Европа -Кипър, Чехия, Естония, Унгария, Латвия, Литва, Малта, Полша, Словакия и Словения, са поканени да се присъединят към Съюза през 2004 г., ще бъде подписан в Атина на 16 април. Папандреу каза, че Атина ще работи и за развитието на присъединителните стратегии на България и Румъния , "за да могат те да станат членки в рамките на редовния график и да бъде постигнат напредък в новото партньорство с Турция".
В Атина, гръцкият министър-председател Костас Симитис изрази увереност, че Хърватска също може да постигне бърз напредък в своя стремеж към присъединяване. "Това е нашата Европа", каза той. "Ние споделяме бъдещето в една общност, изградена от принципи".
Той отбеляза, че разширяването, институционалните реформи, икономическата стратегия, общата външна и отбранителна политика, имиграцията и миграцията ще бъдат петте главни приоритета на Гърция.
На икономическата арена Гърция ще се стреми към повишаване на конкуретността, заетостта, социалното единство и устойчивото развитие, както и към засилване на сътрудничество между ЕС и Балканите чрез споразумения за премахване на търговските бариери.
Подписването на присъединителен договор с Кипър е също в началото на списъка с приоритети на Гърция. В интервю за Ройтерс, Папандреу изрази убеждението си за обединяване на разделения остров, въпреки че миналата седмица не беше постигнато споразумение по предложението на ЕС. Според него перспективата за започване на преговори за присъединяването на Турция и решението на ЕС да приеме Кипър през 2004 г. осигуряват достатъчно основание за уреждането на спора.
Гърция изрази намерението си да финализира договора за приемането на Кипър на срещата на 16 април и даде да се разбере, че ЕС ще бъде готов да приеме само гръцката част на острова, ако не бъде постигнато решение.
През тази седмица Турция изрази отново възраженията си срещу решението на ЕС, като нарече условията на мирния план на ООН неприемливи. Но след критиките, че блокира усилията по уреждане на спора, лидерът на кипърските турци Рауф Денкташ заяви, че ще продължи мирните преговори, с цел да бъде постигнато решение до края на февруари - срока, определен от ООН.

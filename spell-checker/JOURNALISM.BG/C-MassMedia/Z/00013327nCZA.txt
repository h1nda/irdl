Албански промишлени сектори се стремят към регионална и европейска интеграция 
					21/01/2005
					Като част от усилията за изграждане на регионален пазар албанските власти осъществяват основно обновяване на енергийната инфраструктура. В същото време Албания се стреми да засили ролята си в международното нефтопроизводство.
					От Арди Пулай за Southeast European Times от Тирана -- 21/01/05
 
					 
						
"За Албания е важно след като реформира своите системи, да се интегрира в регионалните и европейски пазари," каза министърът на промишлеността и енергетиката Виктор Дода. [Гент Шкулаку]
						Албанските промишлени и енергийни сектори си поставиха за цел да се интегрират в регионалните пазари и пазарите на ЕС. Властите вече реализират план за реорганизиране на енергийните пазари на страната и предприемат стъпки за интегриране и на нефтопроизводството. 
						През 2003 г. Албания направи важна стъпка по пътя си на присъединяване към ЕС, като подписа Атинския меморандум за създаване на регионален енергиен пазар. Страната подписа и споразумения за няколко милиона евро със Световната банка и Европейската инвестиционна банка за строителството на топлоелектрическа централа в южния град Вльора и приватизацията на малки водноелектрически централи -- това са проекти, които ще помогнат на Албания да постигне своите цели. 
						Една от целите на реформата на енергийните пазари е да се сложи край на редовните прекъсвания на енергоподаването. Проблемът, който е най-сериозен през зимата, е страничен ефект на прехода от старата инфраструктура от комунистическата епоха, твърдят експерти. В същото време секторът трябваше да се справи и с огромните загуби на приходи, тъй като клиентите не си плащат сметките. Според албанския министър на промишлеността и енергетиката Виктор Дода властите в момента преработват тарифите, за да покрият разходите за производство на електроенергия. 
						В същото време Албания върви напред към постигане на целта си за по-голямо присъствие в международното нефтопроизводство. "В момента сме в процес на реконструкция на нефтените компании и на тяхната приватизация," каза Дода. 
						Особен интерес представлява регионалният нефтопровод, предложен от "Албейниън маседониън бългериън ойл" (AMБO), компания със седалище в САЩ. Построяването му се обсъжда вече над десет години и според наблюдателите този проект е важен не само за Албания, но и за цяла Югоизточна Европа. 
						Друг важен проект, който се обсъжда, е трансбалканският газопровод, предложен от швейцарската "EГЛ груп". "За Албания е важно след като реформира своите системи, да може да се интегрира в регионалните и европейски пазари," каза Дода.

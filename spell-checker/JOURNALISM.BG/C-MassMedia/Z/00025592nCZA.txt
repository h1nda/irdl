Великобритания ще ръководи полицейската мисия на ЕС в Албания
					26/02/2008
					Великобритания изрази в понеделник надежда, че ръководената от нея полицейска мисия на ЕС в Албания през следващите три години ще спомогне за подобряване на възможностите на балканската държава за борба с престъпността. 
					(Правителство на Великобритания, Balkan Insight, АФП, АП, ДПА - 25/02/08)
 
					 
						
Служители на албанските специални части демонстрират своите умения по време на тържествата за отбелязване на 95-годишнината от създаването на албанската полиция. Великобритания обяви в понеделник, че ще ръководи полицeйска мисия на ЕС, имаща за цел да помогне на местната полиция в борбата срещу организираната престъпност и други заплахи. [Гети Имиджис]
						Великобритания ще ръководи полицейската мисия на ЕС в Албания (ПАМЕКА) през следващите три години, обяви в понеделник (25 февруари) министерство на вътрешните работи на Великобритания. Тя ще замести Германия, чието министерство на вътрешните работи наблюдаваше изпълнението на втория етап от финансирания от Европейската комисия полицейски проект в Албания до края на декември. 
						"Мисията ще работи съвместно с албанската полиция за справяне със заплахата от организираната престъпност в страната, като така ще намали заплахата за Обединеното кралство и други държави, членки на ЕС, и ще помогне за увеличаване на доверието на албанците в техните полицейски служби," се казва в изявлението на министерство на вътрешните работи. 
						Проектът ПАМЕКА започна през декември 2002 г. като продължение на по-ранните усилия със съдействието на ЕС, насочени към засилване на оперативните възможности на албанската полиция след масовите граждански безредици през 1997 г. 
						Посочвайки борбата срещу тежката организирана престъпност като приоритет на своето правителство, британският министър, отговарящ за борбата с тероризма и полицията, Тони Макнълти каза в понеделник, че новата роля на неговата страна в проекта ПАМЕКА ще отговаря и на нейния "ангажимент да помогне на албанските власти да се справят с този въпрос". 
						Разполагаща с бюджет от 5,5 млн. евро за следващите три години, Великобритания заяви, че ще се съсредоточи върху подобряване на институционалните и оперативни възможности на албанската полиция, което ще им позволи да разследват и да се противопоставят професионално и отговорно на престъпната дейност, най-вече на организираната престъпност. Тя също така ще работи в пълно сътрудничество със съдебната власт, от която се очаква да помогне за възстановяване на общественото доверие в полицията. 
						Постигането на тези цели ще помогне за намаляване на риска Великобритания да бъде заплашена от организирана престъпност с произход от Албания. 
						Според изявлението от понеделник Лондон се надява, че усилията ще доведат до значителен напредък в няколко ключови области, включително увеличаване на разкриваемостта, арестите и обвиненията срещу отговорните за организираната престъпност лица, както и подобряване на координация между правоохранителните агенции. 
						Великобритания иска да види и по-голям напредък в областта на управлението на границите, регионалното правоохранително сътрудничество и координирането на международните усилия в борбата срещу организираната престъпност, трафика на хора и наркотици. 
						"Успешното участие на Великобритания в ПАМЕКА ще окаже допълнително въздействие върху полицейското и политическото мислене в Албания и ще допълни предоставяното в момента съдействие чрез вече предприетите действия от Лондонската полицейска служба, Агенцията за борба с тежката организирана престъпност и Министерството на външните работи на Великобритания и други партньори на британското правителство," се казва в изявлението.

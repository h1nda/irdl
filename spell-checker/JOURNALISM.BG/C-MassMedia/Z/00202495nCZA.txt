Новите цени на електроенергията са замразени поради липсата на председател на СЕР
					03/04/2012
					Цените на електроенергията трябваше да се повишат от 1 април, но това се отлага заради забавяне от правителството.
					От Сафет Кабашай за Southeast European Times от Прищина -- 03/04/12
 
					 
						
Гражданите на Косово все още не плащат повече за електроенергия. [Ройтерс]
						Липсата на координация между правителството и парламента относно новия председател на съвета на Службата за енергийно регулиране (СЕР) отложи повишението на цените на електроенергията, което трябваше да влезе в сила в неделя (1 април) в Косово. 
						В четвъртък парламентът отхвърли предложението на правителството да попълни овакантения ръководен пост в СЕР, след като мандатът на Али Хамити изтече преди няколко седмици. 
						Правителството бе предложило Енвер Халими за поста. Но парламентарната комисия за икономическо развитие, инфраструктура, търговия и промишленост заяви, че Халими няма подходящите данни за поста, и поиска от правителството да предложи нов кандидат. 
						Единствено председателят има правомощията да свика събрание на съвета на СЕР и да вземе окончателното решение по искането на Косовската енергийна корпорация (КЕК) за увеличаване на цените на електроенергията. 
						Говорителката на СЕР Аделина Муртезай каза за SETimes, че всичко зависи от парламента. 
						Съгласно плана на КЕК жителите очакват през април повишение с 23 % на енергийните си разходи. 
						 Службата за енергийно регулиране изрази някои резерви относно размера на повишението. Другите два варианта, които бяха представени от КЕК, бяха за повишения от 12 % и 9 %, но за тези увеличения би било необходимо по-голямо финансово участие на правителството, каза говорителят на КЕК Виктор Бужала за SETimes. 
						Още не е решено кой вариант ще надделее, но е очевидно, че повишение на цените на електроенергията ще има. 
						Група НПО казват, че енергийната мрежа не се поддържа както трябва от КЕК, което причинява финансови загуби, както и загуби на енергия - какъвто е случая с кражбите на електричество. 
						Според Бужала около 20 % от електроенергията се губят заради кражби - около 40-50 млн. евро. В съдилищата стоят над 10 000 висящи дела за кражби. 
						"КЕК полага непрекъснати усилия за ограничаване на търговските загуби до минимум," настоя Бужала. 
						Гражданите не реагираха положително на новината за увеличение на цените. 
						"Успявах да организирам живота си някак с моята пенсия, но сега ще трябва да преразпределя разходите си, решение, което ще ми бъде много трудно да намеря," каза пенсионерът Хюсен Кчику за SETimes. 
						"Вместо да мислят за нови работни места, само мислят как да повишават цените," каза Кчику. 
						В момента обаче цената е фиксирана и никой няма възможност да се противопостави на това. КЕК спира електроподаването за семействата, които не си плащат сметките. 
						Кчику осъзнава това и този аспект допълнително го ядосва. "Грехота е да се спре токът на човек като мен, който живее със 180 евро на месец - практически е невъзможно да се покрият всички държавни услуги," каза той. 
						Новите енергийни тарифи засягат гражданите, те оказват въздействие и върху търговията и фирмите. 
						Генц Тотай е собственик на супермаркет в южния град Призрен. "Обезпокоен съм от повишението, защото заради него харча повече за електроенергия, вместо за други цели, свързани с моята търговия," каза той за SETimes. 
						Дори малките предприятия в Косово имат агрегати, тъй като електроподаването е нестабилно. През последните пет години Тотай е закупил три такива агрегата. 
						Митровица е един от градовете, които страдат най-много от спирания на тока. Яхир Ходай има заведение за бързо хранене в града от повече от 20 години. 
						"Изправен съм пред сериозни предизвикателства да поддържам производството си, а новата цена на електроенергията допълнително ще усложни положението ми," каза Ходай за SETimes. 
					
				
			
					 
					
 
 

Нови лица в Председателството на БиХ
					20/11/2006
					Трима нови членове бяха избрани в тристранното Председателство на Босна и Херцеговина. Те получиха възможността да работят за напредъка на страната, но ще трябва да покажат, че могат да се издигнат над различията си и да работят като един екип. 
					От Денис Джидич за Southeast European Times от Сараево -- 20/11/06
 
					 
						
Новите членове на Председателството на БиХ Желко Комшич (вляво), Небойша Радманович (в средата) и Харис Силайджич . [Уеб сайт на Председателството на БиХ]
						След изборите в Босна и Херцеговина (БиХ) през октомври бяха избрани нови членове на тристранното Председателство на страната. Те имат възможността да покажат готовността на БиХ да напредне с реформите и да доближи страната до ЕС. Но за да постигнат това, ще трябва да се издигнат над различията си и да работят като един екип. 
						Първи ще заеме поста на председател на Председателството сръбският представител Небойша Радманович. Роден в Грачаница през 1949 г., той е завършил Философския факултет в Белград и е бивш депутат от парламента на Република Сръбска. 
						При встъпването си в длъжност като председател Радманович каза, че БиХ трябва да върви напред към европейска интеграция и Европа трябва да й помогне. "Приемам получения мандат като задължение," каза той. "Имам огромно задължение към многобройните граждани на Република Сръбска, които гласуваха за мен, но и към тези, които не ме подкрепиха. Имам задължение към всеки гражданин на Босна и Херцеговина. И ще го изпълня." 
						Най-младият избиран някога член на Председателството е хърватският представител Желко Комшич, член на Социалдемократическата партия. Той е роден в Сараево през 1964 г. и е завършил Юридическия факултет в Сараево и Института по международни отношения на Джорджтаунския университет във Вашингтон. По-рано е бил първият посланик на БиХ в Сърбия и Черна гора. 
						Кандидатурата на Комшич бе най-спорната в изборите. Няколко партии се оплакаха, че той ще получи повечето от гласовете си не от хърватското население, а от босненците, които също го подкрепят. Бившият хърватски член на Председателството Иво Миро Йович отказа да предаде поста си на него. "Комшич няма да поеме този пост - той не е получил дори и един глас от истински хърватин. Аз съм хърватският представител в босненското Председателство съгласно волята на босненските хървати." 
						Засега ХДС 1990 и Хърватската партия на правата, които са в коалиция, казват, че ще приемат Комшич като законно избран хърватски представител в Председателството, ако служи на хърватските интереси. 
						Харис Силайджич е най-известният от тримата избрани членове на Председателството. Роден в Сараево през 1945 г., той завършва Факултета по арабистика и ислямистика в Либия. Бил е министър на външните работи и премиер на БиХ от 1993 до 1996 г. Основател и председател е на Партията за Босна и Херцеговина (ПБиХ). 
						Силайджич отбеляза колко важна е ролята на Председателството в изграждането на справедливо общество, в което да се обръща специално внимание на младежта и на тези, които често са пренебрегвани. "В крайна сметка ние сме днес тук, защото такава е волята на гражданите на Босна и Херцеговина. Ние, членовете на Председателството на БиХ, сме длъжни да уважим тази воля и аз съм сигурен, че нашите приятели извън Босна и Херцеговина също ще се съобразят с тази демократично изразена воля и ще ни помогнат да постигнем общите цели."

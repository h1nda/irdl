Ахтисаари няма да предложи незабавна независимост за Косово 
					01/11/2006
					Според съобщенията в предложението си за решаване на проблема със статута на Косово специалният пратеник на ООН Марти Ахтисаари ще очертае редица условия, които провинцията трябва да изпълни по пътя си към пълна независимост от Сърбия. 
					(Ройтерс, ДПА, АКИ, Интърнешънъл Хералд Трибюн, ЮПИ, Б92, Макфакс - 31/10/06)
 
					 
						
Марти Ахтисаари. [Гети Имиджис]
						Решението, което специалният пратеник на ООН на преговорите за статута на Косово се готви да предложи по-късно този месец, ще очертае постепенен път към държавност, според репортажи от вторник (31 октомври). 
						Цитирайки дипломат от Брюксел, германската новинарска агенция ДПА обяви, че планът предвижда междинен период, през който провинцията би трябвало да изпълни редица критерии, които впоследствие да я доведат до пълна независимост от Сърбия. 
						Условията включват пълно прилагане на върховенството на закона, както и изкореняване на корупцията от правителствените органи. Постигайки тези критерии, косовските албанци ще докажат, че "са готови да поемат отговорност за пълната си независимост," е отбелязал дипломатът. 
						Според съобщенията предложението предвижда още създаването на шест общини под контрола на косовските сърби - втората по големина етническа група в провинцията. Нова конституция ще гарантира защитата на правата на малцинствата в Косово. 
						Ахтисаари, бившият финландски президент, който през последните осем месеца оглавява организираните от ООН преговори за окончателния статут на Косово, запозна генералния секретар на ООН Кофи Анан със своите идеи в края на седмицата. Като следваща стъпка той ще представи плана си на представителите на Контактната група за Косово, в която участват шест държави - Великобритания, Франция, Германия, Италия, Русия и Съединените щати - по време на среща на 10 ноември. 
						След одобрението на Групата той ще представи окончателното си предложение на преговарящите екипи на сърбите и косовските албанци. 
						Макар и юридически да е част от Сърбия, Косово е под администрацията на ООН след края на конфликта от 1998-1999 г. в провинцията. Етническото албанско мнозинство в нея настоява за пълна независимост от Сърбия, а Белград твърди, че максимумът, на който може да се съгласи, е "значителна автономия". 
						Ръководените от ООН преговори между сръбските и косовските албански официални представители започнаха във Виена на 20 февруари, но досега не са успели да сближат двете страни. 
						Процесът на определяне на бъдещето на Косово не трябва да се забавя, заяви във вторник Франк Уизнър, специален пратеник на САЩ на преговорите за статута. Той бе в Белград за срещи със сръбския президент Борис Тадич, премиера Воислав Кощуница и външния министър Вук Драшкович. 
						"Забавянето може само да разстрои надеждите на живеещите в Косово и да държи в неяснота сърбите... Съединените щати смятат още, че отлагането само ще остави в неопределено положение региона, който има нужда да затвори вратата към миналото и да определи своето бъдеще," добави Уизнър. 
						Междувременно във вторник специалният пратеник на ЕС на преговорите за статута Щефан Лене призова косовските институции да се включат по-сериозно в процеса на уреждане на статута. По време на разговори с косовския президент Фатмир Сейдиу, Лене подчерта също важността на прилагането на международно установените стандарти за Косово.

Министърът на отбраната на САЩ е уверен, че Русия ще реагира отговорно на независимостта на Косово
					11/02/2008
					 
						МЮНХЕН, Германия -- Министърът на отбраната на САЩ Робърт Гейтс каза, че вярва, че макар Русия да се противопоставя на независимостта на Косово, тя ще реагира зряло, щом независимостта бъде обявена. "Моето мнение - и това е само мое лично мнение - е, че руснаците ще ... реагират внимателно", каза Гейтс пред журналисти в събота (9 февруари) в кулоарите на международна конференция по сигурността в Мюнхен. Той добави, че не "очаква Москва да вдигне голям шум".
						На същия форум руският първи заместник министър-председател Сергей Иванов предупреди, че Европа може да отвори "кутията на Пандора", ако признае едностранно обявяване на независимост от Косово. Иванов обясни, че Косово може да създаде важен международен прецедент. Той настоя, че ако страните членки на ЕС признаят Косово, те ще трябва да признаят и самопровъзгласилата се Севернокипърска турска република.
						Също в Мюнхен върховният представител на ЕС по сигурността Хавиер Солана каза в събота, че решение за оперативния план за мисия на ЕС в Косово се очаква в скоро време. Той настоя, че мисията е единственият начин, по който ЕС може да изпълни ангажимента си да помогне за стабилизирането на региона. (РСЕ, Телеграфи, РТК, Balkanweb, Б92, Бета, Танюг, Ройтерс - 10/02/08)

Гласоподавателите в Черна гора са разделени относно отделянето от Сърбия
					17/05/2006
					Дни преди референдума за независимост на Черна гора на 21 май социологическите проучвания показват леко преимущество на гласоподавателите, които искат отделяне от Сърбия. Но дали тази подкрепа ще бъде достатъчна, за да се превърне адриатическата република в най-новата суверенна държава в Европа?
					(AП, Ройтерс, Интърнешънъл Хералд Трибюн, Гласът на Америка, РСЕ/РС, Транзишънс Онлайн, Джърнал ъв Търкиш Уикли, СЕЕ Сикюрити Монитор - 16/05/06)
 
					 
						
Привърженик на съюза със Сърбия пали факел по време на демонстрация в Подгорица във вторник (16 май). [Гети Имиджис]
						Дни преди референдума за независимост на Черна гора в неделя (21 май) социологическите проучвания показват, че гласоподавателите в адриатическата република са разделени почти поравно в мнението си дали дали страната да се отдели от Сърбия. В същото време и двата лагера -- на привържениците и на противниците на независимостта -- изглеждат уверени в победата на своята кауза. 
						Според правилата на референдума най-малко 50 % от гласоподавателите трябва да участват в допитването в неделя и 55 % от тях трябва да гласуват за независимостта на Черна гора, за да може страната да излезе от хлабавия съюз със Сърбия, създаден преди три години. 
						Като се позова на ново социологическо проучване, проведено от Международния институт за близкоизточни и балкански проучвания (МИБИБП) в Любляна, белградското Радио Б92 съобщи във вторник, че 87 % от регистрираните гласоподаватели -- общо между 440 000 и 480 000, според различните източници -- смятат да участват в референдума. 51,7 % от 1000-та участника в проведеното телефонно проучване са посочили, че ще гласуват за независимостта, а 44 % са казали, че ще гласуват против отделянето на Черна гора от Сърбия. 
						Като се позовава също на проучвания, Сърджан Дарманович, директор на Центъра за демокрация и човешки права в Черна гора, изглежда уверен, че Черна гора върви към независимост. 
						"Мисля, че ще имаме доста ясен резултат, при който гласовете в полза на независимостта ще надхвърлят 55 %," е казал Дарманович, цитиран от "Гласът на Америка". "Всички проучвания, проведени тук, посочват, че Блокът за независима Черна гора може да спечели около 55 % от гласовете." 
						Президентът на Сърбия и Черна гора Светозар Марович, високопоставен член на подкрепящата независимостта на Черна гора Демократична партия на социалистите (ДПС), във вторник изглеждаше още по-уверен, че референдумът ще доведе до отделянето от Сърбия. "Смятам, че резултатът ще е между 58 и 60 % в полза на независимостта," е била прогнозата му, дадена в телевизионен дебат с опоненти на независимостта. 
						Повечето етнически черногорци, които са около 43 % от 650-хилядното население на републиката, подкрепят независимостта от Сърбия, докато 32 % от етническите сърби искат запазване на съюза. Като се имат предвид изискванията на референдума, етническите албанци и босненските мюсюлмани, които възлизат съответно на девет и 14 % от населението, вероятно ще изиграят решаваща роля в референдума. 
						Лайза Макклейн, директор за Черна гора на американския Национален демократически институт, смята, че важна роля могат да изиграят и черногорците, живеещи извън републиката. 
						"Трябва да разберете, че там има много неизвестни, особено въпросът със завръщащите се у дома хора от диаспората," каза тя за "Гласът на Америка". "Колко души от диаспората ще се завърнат в родината си и … за какво ще гласуват те? Това не е включено в извадките от проучванията."

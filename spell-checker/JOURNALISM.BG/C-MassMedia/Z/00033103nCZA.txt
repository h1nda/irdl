България обяви нов кандидат за еврокомисар 
					20/01/2010
					България посочи служител на Световната банка за свой нов кандидат за еврокомисар след оттеглянето на Румяна Желева. 
					(София Ехо, Агенция София нюз, Dnevnik.bg, Медиапул, Уол Стрийт Джърнъл, ДПА, Индипендънт - 20/01/10; AФП, Ройтерс, ДПА, ФТ, Дойче Веле, Би Би Си, Euobserver, EurActiv, Евронюз, Агенция София нюз, София Ехо, Dnevnik.bg - 19/01/10)
 
					 
						
Румяна Желева се отказа от кандидатурата си във вторник (19 януари). [Гети Имджис]
						България избра във вторник (19 януари) вицепрезидента на Световната банка Кристалина Георгиева за свой нов кандидат за еврокомисар, след като първоначално номинираната Румяна Желева обяви, че се оттегля. 
						 "Имам опит в областта на реагирането при кризи и международното сътрудничество и се чувствам уверена, че мога да се справя добре на поста еврокомисар," каза Георгиева във вторник. 
						Промените станаха след едноседмични ожесточени нападки срещу личната почтеност и компетентността на Желева. В понеделник тя изпрати писмо до премиера Бойко Борисов с молба да приеме оставката й "от всички постове", които заема. 
						Като бивш депутат в Европейския парламент Желева бе назначена за външен министър след убедителната победа на дясноцентристката партия "Граждани за европейско развитие на България" (ГЕРБ) на парламентарните избори в страната на 5 юли. 
						Миналата есен тя бе номинирана за български кандидат за място в новия кабинет на председателя на Европейската комисия (ЕК) Жозе Мануел Барозу и впоследствие бе издигната като кандидат за еврокомисар за ресора "международно сътрудничество, хуманитарна помощ и реагиране при кризи". Желева бе избрана неотдавна за заместник-председател на Европейската народна партия (ЕНП), чийто член е ГЕРБ. 
						В хода на бурното й изслушване на 12 януари Желева бе обвинена от депутати от ЕП - социалисти и либерали от комисията по развитие в европейския законодателен орган - че е подала фалшива декларация за конфликт на интереси. Отговорите й на въпросите от конкретно професионално естество също предизвикаха загриженост във връзка с квалификацията й за ресора хуманитарна помощ. 
						 Правната комисия на ЕП, на която бе възложено да разследва връзките на Желева с българската консултантска фирма "Глобул Консулт ООД", чийто управител е била тя, преди да влезе в политиката, напълно я оневини в понеделник. Въпреки това скандалът около нейната кандидатура, която раздели европейския парламент по политически линии, продължи. Политическите координатори от комисията по развитие не успяха да стигнат до обща позиция по въпроса. 
						 По правилата на ЕС депутатите в ЕП имат правото да провеждат изслушвания за утвърждаването на всеки номиниран за комисар и да отхвърлят целия екип, но не и отделни кандидати. През 2004 г. заплахата от евентуално вето на предложения от Барозу екип накара кандидатите на Италия и Латвия, Роко Бутильоне и Ингрида Удре, да оттеглят кандидатурите си. 
						След оттеглянето на Желева във вторник председателят на ЕП Йержи Бузек каза, че гласуването за новата ЕК ще бъде отложено от 26 януари за 9 февруари. Изслушването на Георгиева е насрочено за 3 февруари. Така тя получава с четири седмици по-малко от останалите кандидати да се подготви за въпросите от ЕП. 
						Като учен и икономист тя се присъединява към Световната банка през 1993 г. и първоначално работи в областта на околната среда, а после в социалната област. 
						Като директор за околната среда от 2000 до 2004 г. тя ръководи изготвянето на първата стратегия за околната среда на Банката и контролира портфейл на стойност над 11 милиарда щатски долара по кредити за околната среда. След това Георгиева служи като директор, отговарящ за Русия, до 2007 г., когато поема ръководството на стратегията и операциите в Мрежата за устойчиво развитие на Банката. През март 2008 г. тя е назначена за вицепрезидент и корпоративен секретар на Световната банка. 
						След среща късно във вторник с изпълнителния комитет на ГЕРБ Борисов промени първоначалното си решение да не приеме оставката на Желева като външен министър. В сряда той заяви, че тя ще бъде заменена на поста от настоящия министър на отбраната Николай Младенов, който ще прехвърли задълженията на заместника си, генерал Аню Ангелов. 
						Борисов обяви също така, че създава трети вицепремиерски пост, и избра за него икономическия си съветник Илиян Михов, професор в международното бизнес училище ИНСЕАД, като сега предстои одобрението на кандидатурите от парламента.

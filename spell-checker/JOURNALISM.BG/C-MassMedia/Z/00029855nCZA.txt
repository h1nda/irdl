ЮЛЕКС заработи на пълни обороти 
					07/04/2009
					Ръководителят на ЮЛЕКС Ив дьо Кермабон обяви в понеделник, че мисията е напълно функционираща и ще продължи да обучава косовската полиция.
					От Беса Бечири за Southeast European Times от Прищина -- 07/04/09
 
					 
						
Ръководителят на ЮЛЕКС Ив дьо Кермабон (вдясно) изнесе слово на церемонията по откриването в понеделник (6 април). [Лаура Хасани]
						Съдебно-полицейската мисия на ЕС в Косово ЮЛЕКС декларира в понеделник (6 април) пълната си оперативна готовност и откри главната си квартира в Прищина. На церемонията присъстваха представители на страни, членки на ЕС, косовският президент Фатмир Сейдиу и премиерът Хашим Тачи. 
						В изявление от Брюксел върховният представител на ЕС по въпросите на сигурността Хавиер Солана приветства постижението, заявявайки, че ЮЛЕКС „ще направи всичко възможно да накара правоприлагащите институции да работят по-ефективно и по-бързо в полза на всички хора в Косово". 
						ЮЛЕКС – най-голямата гражданска мисия, организирана досега от ЕС – „е доказателство за твърдия ангажимент на ЕС към Западните Балкани,” добави Солана.
						Мисията, която започна да функционира през декември 2008 г., се е заела с няколко проекта, откакто започна да изпълнява мандата си „в тясно сътрудничество с косовските институции”. Мирното разполагане на цялата територия на страната, включително и в нестабилните северни райони, завеждането на дело за един случай за военни престъпления, първият съдебен процес, разглеждан в съд в Митровица от март 2008 г., и идентифицирането на останките на 23 изчезнали лица, както и нови потенциални обекти за ексхумация, са само някои от задачите, които мисията е изпълнила за последните четири месеца.
						Полицията на ЮЛЕКС е разположена в цяло Косово, в 34 полицейски управления и шест областни управления на Косовската полиция. Мисията поддържа още 24-часов надзор над специалните полицейски части, граничната полиция и митническите служители на пунктове 1 и 31 на границата със Сърбия. Тя извършва 24-часово патрулиране с възможности за бързо реагиране чрез Интегрираните полицейски отряди в цялата страна.
						"С персонал, наброяващ около 3000 души, [мисията] е по-голяма от която и да е друга от десетте граждански операции, организирани и управлявани от ЕС по света в момента. Осъзнаваме големите очаквания, възложени на ЮЛЕКС," каза ръководителят на мисията Ив дьо Кермабон. 
						В понеделник той заяви, че ЮЛЕКС ще продължи да наблюдава, напътства и съветва своите косовски колеги от полицията, съдилищата и митницата – но само местните власти „могат да осигурят върховенството на закона за народа на Косово”.
						"Ще има много предизвикателства, но аз съм уверен, че заедно с другите форми на присъствие на ЕС ще постигнем успех на мисията. Крайната цел на Съюза е да обяви стабилност в Косово и в региона,” заяви специалният представител на ЕС в Косово Питер Фейт.

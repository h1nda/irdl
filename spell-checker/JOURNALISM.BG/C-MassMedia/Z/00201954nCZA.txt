Сърбия е изправена пред двоен риск за сигурността
					14/10/2011
					Експерти по сигурността и представители на правителството се тревожат, че двойната криза - ситуацията в Северно Косово и организираната престъпност - може да предизвика безредици.
					От Бояна Милованович за Southeast European Times от Белград -- 14/10/11
 
					 
						
Персонал на КФОР охранява на 30 септември граничния пункт "Ярине" между Сърбия и Косово. [Ройтерс]
						Напрежението, което на 27 септември прерасна в насилие на граничния пункт "Ярине", е последният пример за една тревожна тенденция с евентуално много по-широки последици. Сръбският министър на отбраната Драган Шутановац казва, че случващото се на границата би могло да дестабилизира не само бившата сръбска провинция, но и района извън нейните граници.
						"Опасявам се, че ако се стигне до насилие в Северно Косово, то ще бъде прелюдия към проблеми в по-широкия регион," каза Шутановац за седмичното списание "Нови" в средата на септември. 
						Запитан дали сръбската армия ще защитава сърбите, Шутановац каза, че позицията на Сърбия е да се бори за Косово с мирни и дипломатически средства. 
						Шефът на сръбската полиция Милорад Вельович се съгласи, че напрежението през последните няколко месеца потенциално представлява риск за сигурността. Независимо от това, той каза пред SETimes, че проблемът с Косово е въпрос, който трябва да се решава най-вече чрез дипломатически преговори. 
						"Реакцията на косовските или сръбските полицейски сили може да има обратен ефект. Косово е политически проблем и трябва да се решава като такъв. Надявам се международната общност и силите на ЮЛЕКС в Косово да бъдат отзивчиви към това," добави той. 
						Той посочи, че организираната престъпност е може би по-сериозен проблем. 
						"Организираната престъпност не трябва да служи като извинение за определени политически проблеми и тяхното нерешаване," каза Вельович, като отново повтори, че организираната престъпност не признава граници и следователно изисква всеобхватно сътрудничество на Балканите. 
						Марко Милошевич, анализатор в белградския Център за политика на сигурност, не очаква сръбската армия да се намеси при евентуални размирици в Косово. 
						"Сръбската политика сега не е насочена към това и не вярвам, че армията или полицията биха взели участие при размирици в Косово. Армията не се намеси по време на политическите размирици в Косово през 2004 г. и не мисля, че ще го направи и сега," каза Милошевич за SETimes. 
						Той изтъкна, че освен риска за сигурността за гражданите на Косово, на преден план е друг, може би още по-важен проблем - организираната престъпност, включително незаконният трафик на хора и наркотици. 
						"Не съществува пряко сътрудничество между сръбската и косовската полиция; всички комуникации минават през ЮЛЕКС. Това улеснява престъпните групи да се организират добре и да се обединяват, независимо от националността си. Напоследък бе разбита верига за трафик на хора в Косово и арестуваните бяха както сърби, така и албанци," добави Милошевич. 
						Друг сериозен риск за сигурността за Сърбия, каза той за SETimes, е икономическата ситуация. 
						"Безработицата, която надхвърля 20 %, потенциално е огромен риск за сигурността. Наскоро правихме проучване сред гражданите и голям процент от тях твърдят, че са готови да участват в социални протести и дори насилие," каза той.

Тадич: "Сърбия трябва да удвои усилията си да открие Младич"
		01/07/2004
		Като призова за "ясни и силни политически действия", които да покажат пълно сътрудничество с трибунала на ООН за военни престъпления, новоизбраният сръбски президент Борис Тадич поиска от полицията да положи всички възможни усилия да открие Ратко Младич.
		(Ройтерс, АП, РСЕ/РС, Радио Б92, МНСБЮ - 30/06/04)
 
		 
			Сърбия трябва да предприеме стъпки за екстрадирането на обвинените във военни престъпления и предаването им на Международния наказателен съд за бивша Югославия (МНСБЮ), каза в сряда (30 юни) новоизбраният сръбски президент Борис Тадич. Той поиска също да бъдат положени нови усилия да се намери издирваният Ратко Младич, като каза, че бившият главнокомандващ на въоръжените сили на босненските сърби трябва да бъде изправен пред правосъдието в Хага.
			Младич, обвинен в геноцид по време на клането в Сребреница през 1995 г. и обсадата на Сараево, е един от тримата най-търсени от съда обвиняеми. Другите двама са лидерът на босненските сърби по време на войната Радован Караджич и хърватският генерал в оставка Анте Готовина.
			"Светът иска ясни и силни политически действия, които безусловно да докажат, че сме опитали всичко, за да открием къде е той", каза новият прореформистки президент на Сърбия, цитиран от белградския ежедневник Блиц.
			Изявлението на Тадич бе направено един ден след като главният прокурор на ООН по военни престъпления Карла дел Понте разкритикува Сърбия и Черна гора, че не сътрудничат на МНСБЮ. Във вторник тя каза пред Съвета за сигурност на ООН, че най-малко 15 обвиняеми във военни престъпления, включително Младич, през по-голяма част от времето са в Сърбия и Черна гора, която, каза тя, се е превърнала в "безопасно убежище за бегълците".
			"Вече дори избягвам да предоставям информация за издирваните лица на сръбските власти, защото последният път, когато дадох ценна информация за беглец от висок ранг, обвинен в геноцида в Сребреница, сръбските власти ми казаха, че предвид политическите обстоятелства моментът не е подходящ за арестуването му. Научих, че след това той е изчезнал", каза прокурорът.
			Международната общност вече посочи, че пълното сътрудничество със съда на ООН, включително арестуването на Младич и на другите обвинени във военни престъпления лица, е основно изискване за присъединяването на Сърбия и Черна гора към ЕС и НАТО.
			Победата на Тадич над ултранационалиста и кандидат на Сръбската радикална партия, Томислав Николич, по време на втория тур на президентските избори в неделя бе приветствана от представители на ЕС и НАТО като знак, че мнозинството от сърбите са избрали пътя на евроатлантическата интеграция. Но те призоваха също да се предприемат бързи действия за залавянето на издирваните заподозрени във военни престъпления.
			Официални лица в Сърбия и Черна гора казаха, че избирането на Тадич, което сложи край на двугодишния период, през който Сърбия беше без президент, отваря вратите за пълно сътрудничество с МНСБЮ.
			"С избирането на президент на Сърбия съюзът на Сърбия и Черна гора най-сетне е готов да покаже, че приема своите международни задължения", каза пред репортери в сряда президентът на Сърбия и Черна гора Светозар Марович. Той потвърди, че четирима сръбски генерали, обвинени от съда на ООН, скоро ще бъдат екстрадирани. Той обаче настоя, че Младич вече не се крие в Сърбия. "Трябва да предоставим достатъчно убедителни доказателства, че той не е тук, за да може международната общност да намали натиска си върху нас."

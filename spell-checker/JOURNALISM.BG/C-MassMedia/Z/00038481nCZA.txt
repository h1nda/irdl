Влиянието на Бин Ладен на Балканите е незначително
					11/05/2011
					Радикални форми на Исляма до голяма степен не са успели да бъдат създадени в региона, казват лидери. 
					От Линда Карадаку, Бедрана Калетович и Биляна Пекушич за Southeast European Times -- 11/05/11 
 
					 
						
Мъж чете вестник в Подгорица, Черна гора. Новината, че лидерът на Ал Кайда Осама бин Ладен е бил убит в операция на 1 май на "Морските тюлени" на САЩ бе посрещната с удовлетворение в региона, макар че лидери предупредиха, че джихадистите може да потърсят отмъщение. [Ройтерс]
						За страните на Балканите смъртта на Осама бин Ладен на 1 май даде възможност за преоценка на положението със сигурността в региона. 
						Макар че правителствата като цяло не смятат, че съществува пряка заплаха от Ал Кайда, те вземат предпазни мерки срещу възможни действия на джихадисти. Същевременно лидери потвърдиха подкрепата си за продължаващата борба срещу войнстващия екстремизъм. 
						В Албания много анализатори подчертават, че радикални форми на Исляма не са успели да бъдат наложени сред населението. Повечето албанци са умерени, като традиционните мнения са срещу салафистките интепретации на Исляма, внесени от чужбина. 
						"Старата тенденция, традицията - спечели", каза за SETimes Фатос Клоси, бивш шеф на тайните служби на страната. "Албания не е страна, застрашена от ислямизма." 
						"Главната опозиция в Албания срещу религиозния фундаментализъм дойде от самата албанска мюсюлманска общност", казва анализаторът Илир Кула, бивш началник на Отдела за религии и култове към Министерството на външните работи. 
						Според Кула смъртта на Бин Ладен няма да има пряко въздействие върху сигурността в Албания. 
						"Точно обратното, това увеличава доверието в максималната ефективност на НАТО като съюз, в който Албания участва. Расте и вярата, че държавните структури могат да постигнат важни резултати, ако искат и ако настояват, срещу всякакви форми на фундаментализма," каза той за SETimes. 
						Според Ментор Враджоли от Центъра за изследване на сигурността на Косово, косовските мюсюлмани също са умерени и действията на Ал Кайда се смятат за ужасяващи. 
						"Осама представляваше опасност и унижение за социалните и религиозни ценности, които нашето общество култивира от векове. Физическото отстраняване на Осама бин Ладен бе приветствано с абсолютно мнозинство," каза той. 
						"Ако гледаме на това от местна, държавна перспектива, Косово никога не е било заплашвано. Но погледнато от регионална и глобална перспектива, се чувства по-голяма сигурност [след смъртта на Бин Ладен]," каза членът на косовската полиция Брахим Кадриу за SETimes. 
						В Босна и Херцеговина (БиХ) междувременно мерките за сигурност бяха увеличени, особено по отношение на дипломатическите и консулски мисии в страната. 
						Дирекцията за координиране на полицейските органи на БиХ "предприе [съответните] мерки… с цел пълната сигурност на сградите и на хората", каза за SETimes началникът на дирекцията Химзо Селимович . 
						Той подчерта, че всички полицейски агенции в страната, които остават разделени институционално между бошняшко-хърватската и сръбска области, си сътрудничат и обменят разузнавателна информация. 
						В Сърбия официални представители похвалиха операцията на САЩ срещу Бин Ладен. 
						"Съзнаваме, че съществуват връзки между Ал Кайда и радикалните ислямистки оранизации в тази част на Европа и ние ще продължим да работим със световната разузнавателна общност, от която и ние сме част", каза сръбският президент Борис Тадич. "Уверен съм, че сръбските граждани ще имат необходимата сигурност в бъдеще." 
						Министърът на вътрешните работи Ивица Дачич каза, въпреки че няма информация за възможна терористична атака директно срещу Сърбия, страната ще продължи да си сътрудничи с другите страни, за да се противопостави на заплахата от международния тероризъм.

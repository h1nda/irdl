Косово търси инвеститори в енергийния сектор на фона на трудности
					27/03/2012
					Косово търси инвестиции, за да се пребори с хроничния недостиг на електроенергия и неадекватните мрежи за производство и разпределение. Според експерти страната е изправена пред трудна задача.
					От Мухамет Брайшори за Southeast European Times от Прищина -- 27/03/12
 
					 
						
Топлоелектрическата централа "Косово А" край Прищина е един от основните производители на електроенергия, но е също и сред най-големите замърсители. [Ройтерс]
						Четири консорциума се състезават за подписването на огромен енергиен договор с Косово, който ще позволи на печелившата група да експлоатира една от двете основни електроцентрали в страната, да отвори въглищна мина и да построи нова електроцентрала, която властите се надяват да реши в голяма степен енергийните проблеми на страната. 
						Печелившата оферта ще бъде за построяването на първата частна електроцентрала за чиста енергия в Косово, между южните косовски общини Клина и Исток. Централата, която ще бъде с мощност до 300 мегавата, ще обслужва района на Прищина и ще позволи износ на електроенергия за Черна гора и Албания. Строителството ще започне още през 2013 г. 
						Печелившата група ще поеме също експлоатацията на една от двете основни държавни топлоелектроцентрали в Косово - "Косово Б" - и ще експлоатира нова мина, като се възползва от огромните лигнитни запаси на страната, които се изчисляват на 14 милиарда тона. 
						Договорът се афишира като най-голямата инвестиционна възможност в Косово. Правителството приключи първата фаза на конкурса за новата централа на 6 март и сега се надява, че ще намери инвеститор до края на годината. 
						"Ако успеем да обявим предпочитания кандидат тази година, ще пристъпим към сключване на [сделката]," каза министърът на икономическото развитие Бесим Бечай. 
						Фирмите, които се конкурират за офертата, са "Адани Пауър/ПТ Адани Глобъл" - консорциум от Индия и Индонезия; "АЕС Електрик Лтд./Демир Експорт А" - турско-американски консорциум; "Парк Холдинг" от Турция и "ППС/Контур Глобъл ЛЛП" - консорциум от гръцки, британски и американски компании. 
						Световната банка ще участва като съинвеститор, а правителството се надява да задържи известен дял в "Косово Б". 
						Косово отдавна страда от недостиг на електроенергия и чести спирания на тока. Производството на електроенергия в местните централи е възпрепятствано от хронични технически проблеми, включително някои, предизвикани от многократни удари от мълнии, заради които производството изостава. 
						Централата "Косово А" не работи с пълна мощност и властите възнамеряват да я затворят, когато бъде построена новата електроцентрала. Централите са два от най-големите замърсители в Косово. 
						Ситуацията е утежнена заради културата на неплащане на сметките за ток на "Косовската енергийна корпорация" (КЕК) - несъбраните дългове възлизат на 400 млн. евро - както и на широко разпространените кражби на електроенергия. 
						Критиците на правителствения план за изграждане на нова частна електроцентрала и приватизиране на "Косово Б" казват, че той ще бъде изправен пред сериозни предизвикателства. 
						"Нивото на корупция е много високо и има негативно въздействие върху възприятията на инвеститорите," каза за SETimes Арета Демири, ръководител на Косовския център за управление и държавна политика.
						Изследователят в областта на енергетиката Флорентина Красничи твърди, че вместо това правителството би трябвало да насърчава инвестиционните възможности за възобновяеми енергийни източници, за да изпълни стандартите на ЕС. 
						"Косово трябва да гледа напред, не само към лигнита, но също към изпълнението на критериите, поставени от ЕС, с изискването за 20 % възобновяема енергия в енергийния сектор. Това трябва да е най-важният приоритет - такъв, който лесно би привлякъл инвеститори," каза Красничи за SETimes. 
						Тя спомена, че най-атрактивният проект, който Косово може да предложи на инвеститорите, е свързването на топлофикацията към електроцентралите. "Това ще предложи много практично решение за отоплението в Прищина," каза тя. 
						Експертът от Косовската стопанска камара Бесник Чечилия каза за SETimes, че настоящите усилия са възбудили известен интерес. 
						"Виждаме повишаване на интереса на инвеститорите в енергийния сектор на водните ресурси, а също има и интерес към електроенергията от градски отпадъци," каза Чечилия. 
					
				
			
					 
					
 
 

Българските тийнейджъри са на първо място в Европа по употреба на алкохол и наркотици
					19/06/2012
					За разлика от повечето западноевропейски държави, където злоупотребата с упойващи вещества сред учениците намалява, употребата на алкохол и наркотици сред българските тийнейджъри нараства.
					От Цветина Борисова за Southeast European Times от София -- 19/06/12
 
					 
						
Злоупотребата с упойващи вещества сред българските тийнейджъри показва нарастваща тенденция. [Ройтерс] 
						България продължава да е на първо място сред балканските и европейските страни по употреба на алкохол, цигари и наркотици сред тийнейджърите, според неотдавнашно проучване на Европейския училищен изследователски проект за алкохол и други наркотици (ЕСПАД). 
						Злоупотребата с упойващи вещества в България нараства поради употребата на амфетамини и канабис и поради нарастващия брой момичета, които ги употребяват. 
						Едно проучване от 5 юни показа, че София е на второ място само след Монако от общо 36 изследвани държави по употреба на амфетамини. Резултатите показват, че 7 % от изследваните български тийнейджъри признават за употребата на амфетамини. За сравнение в Албания, Босна и Херцеговина (БиХ) и Сърбия те са 1 %, в Хърватия, Гърция, Черна гора и Румъния 2 %, а в Кипър са 4 %. 
						Някои хора предполагат, че причината за нарастващата употреба на този вид наркотици е ниската им цена в сравнение с други незаконни вещества. 
						"През 2001 и 2002 г., когато цигара с марихоана струваше около 50 евроцента, амфетамините струваха 15 евро за 1 грам. В момента, десет години по-късно, един грам марихуана струва 15 евро, докато цената на амфетамините [е] 17,5 евро", каза И. Х. от София, който отказа да разкрие името си от съображения за сигурност. 
						"Един грам амфетамини е достатъчен да се надрусат четирима или петима човека. Освен това, когато вземаш амфетамини, можеш да изпиеш много, без да се напиеш", каза той. 
						Пиенето по купони сред българските ученици е доста над средното ниво за Европа. Проучването показва, че повече от 39 % от 16-годишните българи са изпивали повече от три питиета по един повод през последните 30 дни. 
						"Нашите изследвания показват, че 5 % от всичките 300 000 ученици в България се напиват най-малко три пъти седмично, което е доста тревожно. Говорим за ученици на възраст от 15 до 19 години", каза Момчил Василев от базирания в София Национален фокусен център за наркотици и наркомании, който е един от изследователите в проучването. 
						Повечето от останалите балкански държави са с по-ниски нива на употреба на алкохол и наркотици сред тийнейджърите в сравнение със средните нива на страните, участващи в проучването. 
						Някои хора предполагат, че това се дължи на относително скорошното отваряне на региона към западната култура и начин на живот, както и на по-големите пазари на наркотици. 
						Анина Чилева, водещ изследовател на ЕСПАД за България, смята, че ключът към преобръщане на тази тревожна тенденция е превенцията. 
						"Имаме нужда от интерактивно здравно обучение, основаващо се на участието на младите хора, взаимната комуникация помежду им и създаването на младежка околна среда, където изборът да не се употребяват наркотици и алкохол се смята за модерен, адекватен и интелигентен избор", каза тя за SETimes. 
						Според Василев тази ситуация вероятно ще се влошава. 
						"България е пример за това - в момента, в който се отворихме за всички пазари, се отворихме също и за този пазар. А когато има пазар, има и употреба", каза Василев за SETimes. 
					
				
			
					 
					
 
 

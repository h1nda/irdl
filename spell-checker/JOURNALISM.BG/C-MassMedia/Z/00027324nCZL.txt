Сръбският министър на отбраната призовава Младич и Хаджич да се предадат
					07/08/2008
					 
						БЕЛГРАД, Сърбия – Министърът на отбраната Драган Шутановац призовава двамата оставащи на свобода обвиняеми във военни престъпления Ратко Младич и Горан Хаджич да се предадат. Той бе цитиран в изданието от сряда (6 август) на всекидневника „Блиц”, че те "държат цялата страна заложник”, добавяйки, че двамата трябва да се предадат доброволно или да очакват да бъдат арестувани съгласно международния закон. Позовавайки се на правителствени източници, „Блиц” писа, че Белград ще задържи и екстрадира Младич в Хагския трибунал до края на този месец, преди парламентът да се завърне от лятната си ваканция.
						В Хага бившият босненски сръбски лидер Радован Караджич поиска Трибуналът да нареди на бившия специален пратеник на САЩ Ричард Холбрук и на бившия държавен секретар Мадлин Олбрайт да дадат показания относно сключена по думите му тайна сделка. В своето заявление, огласено от Трибунала в сряда, Караджич отново е повторил твърдението, че Холбрук му е обещал имунитет срещу съдебно преследване от Трибунала на ООН съгласно споразумение от 1996 г., по силата на което той се е отказал от поста президент на Република Сръбска и се е оттеглил от обществения живот. Той казва, че и Олбрайт му е правила предложения относно имунитет срещу преследване. (ФоНет, Б92, Вечерне новости, АП, Ройтерс, Би Би Си, РТС, Макфакс, Ройтерс, АФП, РИА Новости - 06/08/08)

НАТО и Русия обявиха "ново начало" в двустранните отношения
					22/11/2010
					Две десетилетия след края на Студената война НАТО и Русия се договориха в събота да работят заедно по редица въпроси, включително в областта на противоракетната отбрана.
					(Ройтерс, ДПА, АФП, Си Ен Ен, Ню Йорк Таймс, Уошингтън Поуст, Крисчън Сайънс Монитор - 21/11/10; Ройтерс, ДПА, Би Би Си, РСЕ/РС, НАТО - 20/11/10)
 
					 
						
Генералният секретар на НАТО Андерс Фог Расмусен (вляво) посреща руския президент Дмитрий Медведев в Лисабон в събота (20 ноември). [Ройтерс]
						Някогашните врагове от ерата на Студената война, НАТО и Русия, се договориха на историческа среща на високо равнище в Лисабон в събота (20 ноември), че вече не представляват взаимна заплаха за своята сигурност, и обявиха ново начало в отношенията помежду си, както и няколко инициативи за бъдещо сътрудничество. 
						 „За първи път в историята държавите от НАТО и Русия ще си сътрудничат в своята отбрана”, заяви след разговорите генералният секретар на НАТО Андерс Фог Расмусен. „Нашата сигурност е неделима. Ние споделяме важни интереси и сме изправени пред еднакви заплахи за нашата обща сигурност." 
						Срещата на Съвета НАТО-Русия (СНР) се проведе през втория ден от срещата на високо равнище на Алианса в Лисабон, когато към държавните и правителствени ръководители на 28-те държави членки се присъедини и руският президент Дмитрий Медведев. СНР беше създаден през 2002 г. като платформа за сътрудничество между двете страни в области от общ интерес. Разговорите на високо равнище в събота бяха първите, след като Алиансът прекъсна отношенията си с Москва след руската инвазия в Грузия през август 2008 г. 
						Повече от две години по-късно 29-те лидери от СНР обещаха да "работят за постигането на истинско стратегическо и съвременно партньорство". Целта е да се помогне за "създаването на общо пространство на мир, сигурност и стабилност в евро-атлантическия регион“, заявиха лидерите в съвместно изявление. 
						Като одобриха съвместния преглед на предизвикателствата на 21-ви век в областта на сигурността, НАТО и Русия откроиха тероризма, разпространението на оръжия за масово унищожение и на ракети като въпроси от общ интерес и писмено заявиха, че НАТО и Русия вече не представляват взаимна заплаха. 
						С друго важно решение - взето един ден след като лидерите на НАТО се договориха през първия ден от срещата на високо равнище да разработят обща противоракетна система за защита на всичките 28 държави членки от нападения с ракети с широк обсег на действие - двете страни се споразумяха в събота да работят в тясно сътрудничество по решаващия въпрос за противоракетната отбрана. 
						Според „Ройтерс” тази обща мрежа за защита ще бъде изградена на няколко етапа до 2020 г. и ще свърже отбранителните системи на всички европейски държави, членки на Алианса, с радари и ракети прехващачи, които САЩ планират да разположат в Средиземно море, Румъния, Полша и може би в Турция. 
						В събота Медведев прие поканата на НАТО Русия да проучи възможностите за сътрудничество в областта на противоракетната отбрана. 
						Лидерите от СНР „се споразумяха за съвместна оценка на заплахата от балистични ракети и решиха да възобновят сътрудничеството в областта на противоракетната отбрана”, се посочва в изявление на НАТО. „Виждаме в Русия партньор, а не противник”, подчерта американският президент Барак Обама. 
						Неговият руски колега също потвърди значението на направените в Лисабон стъпки. 
						„Това наистина е историческо събитие”, заяви Медведев. „Днес отново използвам думата историческо, в смисъл, че изминахме дълъг път.”

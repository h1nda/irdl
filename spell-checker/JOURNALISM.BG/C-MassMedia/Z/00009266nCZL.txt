Краят на "17 ноември" в Гърция?
09/12/2003
Гръцки официални представители и роднини на някои от жертвите изразяват открито мнение, след като 15 висши члена на терористичната организация "17 ноември", намерени за виновни, са на прага да получат присъда.
От Димитрис Аграфиотис за Southeast European Times в Атина - 09/12/03
 
 
След 972 часа заседания атински съд нанесе тежък удар срещу тероризма в Гърция, осъждайки 15 души за участието им в серия убийства и грабежи, извършени от терористичната организация " 17 ноември".
Александрос Йотопулос , "архитектът" на организацията, бе намерен за виновен за планирането и поръчителството на около 2000 престъпления през 27-те години на насилствени атаки, извършени от радикалната група. Димитрис Куфондинас, основният "килър" на групата, бе също така осъден по почти всички обвинения, предявени срещу него.
Хедър Сондърс, вдовицата на британското военно аташе бригаден генерал Стивън Сондърс, убит от "17 ноември" през юни 2000 г., изрази удовлетворението си веднага щом присъдата бе произнесена в понеделник (8 декември). "Въпреки че в тази ситуация няма победители, убийците изгубиха свободата си," заяви тя пред Би Би Си. "Те избиха 23 души и сега има 23 вдовици, Бог знае колко деца, колко родители; те ще носят белезите на трагедията до края на живота си."
Правителството, което се подготвя за Олимпийските игри през 2004 г., очакваше положителен резултат от процеса срещу "17 ноември", за да убеди международната общност, особено САЩ, че Гърция е лоялен съюзник в борбата срещу всякакъв вид тероризъм. "Тероризмът получи решителен удар и разбира се, Гърция сега се възприема в цели свят като една от най-безопасните държави, нещо много важно, особено в светлината на Олимпиадата, " заяви говорителят на гръцкото правителство Христос Протопапас.
В отговор на коментарите на осъдените терористи, че присъдата е била продиктувана от чужди интереси, министърът на правосъдието Филипос Пецалникос каза, че "независимата гръцка съдебна система изпълни дълга си."
Американският посланик в Гърция Томас Милър се въздържа от оценка за присъдите. " Искам да видя какви ще бъдат окончателните присъди, преди да правя коментари," посочи той.
Министърът на обществения ред Йоргос Флоридис предположи, че може да има и други арести на "периферни" членове на "17 ноември". "Вероятно някои по-маловажните терористи са все още на свобода, но водещите фигури са в затвора," каза той.

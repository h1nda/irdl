Популярността на Нова демокрация предизвиква промени в кабинета на Гърция
24/07/2003
Изправен пред сериозна конкуренция с приближаването на изборите през следващата година, премиерът Костас Симитис въведе пет правила за своето правителство
От Джордж Анагностопулос за Southeast European Times от Атина - 24/07/03
 
 
След неотдавнашните промени в кабинета премиерът Костас Симитис свика заседание на новия изпълнителен орган на управляващата партия ПАСОК. Неговото намерение бе ясно. "Ние трябва едно по едно да унищожим оръжията на Нова демокрация преди изборите", каза той пред новия си екип, който включва само двама души от предишния му състав.
Нова демокрация има добро основание да започне силна атака. В продължение на 26 от последните 29 години ПАСОК е управлявала Гърция. Хората искат да видят промени и Нова демокрация обеща именно това. Симитис междувременно поиска от членовете на кабинета си да предложат средства за вземане на инициативата, а също така обеща чувствителни промени в икономиката. Той продължава да изразява увереност, че ПАСОК ще спечели изборите през май 2004 г.
През последните два месеца правителството бе обект на атаки от страна на опозицията на няколко фронта. Константинос Караманлис, лидер на опозиционната партия, открито обвини правителството в корупция и обеща да проведе разследване, ако бъде избран. По различни поводи Караманлис заяви, че членове на правителството са използвали техните връзки, за да се облагодетелстват от скока на цените на борсата между 1998 и 2000 г.
Досега само двама члена на правителството на Симитис трябваше да подадат оставки във връзка с твърденията в пресата. За да предотврати бъдещи атаки при наближаването на изборите, премиерът реши да отговори бързо на своите опоненти. Освен ремонта в изпълнителния съвет на партията и смяната на генералния й секретар Симитис въведе пет правила.
Данъчните декларации на всички настоящи членове на парламента ще бъдат проверени със задна дата до 1990 г. Това ще бъде извършено преди изборите.
Ще бъде отворена документацията на борсата за периода 1998-2000 г., касаеща представителите на ПАСОК в парламента и техните съпруги, за да се види, че те нямат нищо за криене.
Ревизори ще могат да проверяват личните банкови сметки.
Министрите, депутатите, кметовете, префектите и губернаторите няма да имат право да участват в сделки на борсата.
Членовете на парламента няма да могат да притежават офшорни компании.
Съобщението бе посрещнато с възражения от депутатите-нечленове на ПАСОК. Остава да се види дали тези правила ще бъдат приложени.

Румънски евродепутат е разследван 
					30/06/2011
					Социалдемократът Адриан Северин ще бъде разследван за корупция след гласуване в Европейския парламент. 
					От Паул Чокою за Southeast European Times от Букурещ - 30.06.2011 г.
 
					 
						
Румънският депутат от Европейския парламент Адриан Северин се отправя към Румъния, където предстои разследване срещу него. [Ройтерс]
						Миналата седмица Европейският парламент (ЕП) гласува за сваляне на имунитета на депутата социалдемократ от Румъния Адриан Северин и го изпрати за разследване за корупция в Румъния заради участието му в станалият известен като „пари за лобиране” скандал. 
						Гласуването бе проведено след препоръка на докладчика на ЕП Франческо Енрико Сперони, чийто доклад беше одобрен от Комисията по юридическите въпроси на 23 юни. 
						„Европейският парламент реши да бъде свален имунитетът на Адриан Северин […] и възлага на председателя си да изпрати това решение, заедно с доклада на компетентната комисия, на специализираните власти в Румъния”, се казва в заключението. 
						Румънският Национален отдел за борба с корупцията (ДНА) започна през март разследване по подозрения, че Северин е приел 100 000 евро от консултантска компания в замяна на намесата си при формулирането на разпоредба в европейска директива за обезщетяване на вложителите в случай на банкрут. 
						Северин е поискал като първо плащане 12 000 евро, за които е издал фактура. Това обаче е станало в ситуация, в която двама журналисти от "Сънди Таймс" са се представяли за служители на консултантската компания. Други двама евродепутати, Зоран Талер и Ернст Щрасер, попаднаха в същия капан и скоро след това подадоха оставки от ЕП. 
						Северин отказа да подаде оставка от изборния си пост въпреки оказания му натиск. През цялото време той твърди, че е станал жертва на постановка. 
						„Приветствам решението на ЕП за свалянето на моя имунитет, защото след месеци на колебание и неоснователни обвинения, демагогия и лъжи то отваря пътя на разследване на инсценировката, чиято жертва, вместо да бъде защитена, беше публично екзекутирана без презумпция за невинност и право да се защити”, заяви Северин в комюнике за пресата. 
						„Румънските власти едва ли ще хвърлят някаква светлина върху събитие, което е изцяло на европейско ниво […], в резултат на което не е настъпила никаква вреда, нито пък каквото и да било въздействие върху Румъния”, подчерта също той. Заплашен от опасността да бъде изгонен от редиците на партията, в края на март Северин напусна Социалдемократическата партия. 
						ЕП обаче действа по образцов начин, твърдят анализатори. „Със свалянето на имунитета на Северин ЕП ясно показа, че за разлика от Румъния, културата на корупцията все още не си е намерила удобно местенце след членовете му”, заяви за SETimes Юлия Енаке, заместник-началник на отдел „Международни събития” в "Медиафакс". 
						„С бързите и прозрачни действия, довели до свалянето на имунитета му, ЕП се опитва също така да спечели допълнително доверие сред гражданите на ЕС след скандалите за честите отсъствия от работното място и финансовите разноски на някои от депутатите”, добави тя. 
						Алина Мунджиу-Пипиди, президент на водещия мозъчен тръст "Румънско академично общество", казва, че предаването на Северин на румънските власти е абсолютно нормално, и отхвърля аргументите му във връзка с това. 
						„Въпросът, който възниква в този случай, е коя от двете страни има по-добро антикорупционно законодателство, ЕП или Румъния? ЕП е едно от местата, където корупцията процъфтява, защото той е институция, стояща между няколко юрисдикции и в която правилата не са така ясни”, заяви тя за SETimes. 
						„Румъния, от своя страна, поради проблемите й с корупцията е създала механизъм за борба с корупцията през последните години, който има по-ясни закони и правила. От друга страна, Адриан Северин представлява Румъния в ЕП и трябва да бъде разследван от властите на своята държава”, добави тя. 
						„Така или иначе политическата кариера на Северин приключи”, заключава Мунджиу-Пипиди.

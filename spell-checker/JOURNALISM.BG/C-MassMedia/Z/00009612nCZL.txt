Снежни бури предизвикват човешки жертви и други проблеми в ЮИЕ
26/01/2004
Силни снежни бури отнеха живота на десетки хора и предизвикаха хаос в някои държави от ЮИЕ.
(AФП, Скотсмън, Ройтърс, бТВ, Дневник - 25/01/04; AП, Новините - 24/01/04; AФП, Би Би Си, Ройтърс, Рoмпрес - 23/01/04; Радио Б92 - 22/01/04)
 
 
Обилни снеговалежи, силни ветрове и температури под нулата предизвикаха хаос в части на ЮИЕ, където се съобщава за десетки човешки жертви в резултат от суровите атмосферни условия.
В Турция броят на жертвите от снежните бури достигна най-малко осем в неделя (25 януари), когато спасителните екипи откриха телата на три нови жертви, вкл. 13-годишно момче. Двама ученика са сред петимата, за които по-рано бе съобщено, че са замръзнали до смърт, след като бурята връхлетя върху страната в четвъртък.
В Истанбул, финансовият център на Турция, 50-сантиметровата снежна покривка спря деловия живот в града. Властите обявиха бедствено положение, затваряйки училища, университети и борсата. Около 9 000 полицаи и общински служители са били мобилизирани, като спасителни екипи са се втурнали да помагат на хора, заседнали с колите си. Затварянето на истанбулската борса е причинило предполагаеми загуби на стойност 637 000 евро.
"Условията са равносилни на бедствие," цитира Би Би Си губернаторът на Истанбул Муамер Гюлер. " Истанбул изпитва трудности, непознати през последните 50 години."
Изключително мощните въздушни маси и слабата видимост поради силните ветрове и обилния сняг принудиха турските власти да затворят Босфора и Дарданелите, блокирайки пътя на десетки петролни танкери по основните корабоплавателни трасета.
В България властите временно затвориха черноморското пристанище Варна. Най-силни бури бушуваха в североизточните и югоизточните райони на страната, като десетки второкласни пътища бяха затворени, а движението бе прекъсвано поради преспи. Съобщава се, че повече от 100 села и градове са останали без електричество в петък. Условията обаче постепенно са се подобрили и властите заявиха в неделя, че само шест села продължават да имат проблеми с електричеството, докато 12 други очакват възстановяване на енергозахранването.
Междувременно румънски представители заявиха, че най-обилните снегове през последните 20 години са оставили десетки хиляди хора без електричество. В неделя Министерството на енергетиката съобщи, че енергоснабдяването е било възстановено в 300 селища. Морският и речен транспорт се нормализира, а пристанищата на Черно море и река Дунав възстановяват дейността си.
Гърция също така бе засегната от лошото време, като на северния остров Лимнос бе обявено извънредно положение. Освен това гръцки товарен кораб със 17 души на борда е потънал в бурните води на Егейско море на около 120 морски мили западно от Крит в петък сутринта. Съобщава се, че само двама члена на екипажа са били спасени.

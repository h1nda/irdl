Иракчаните в Турция ще се отправят към избирателните секции 
					05/03/2010
					 
						АНКАРА, Турция -- Очаква се десетки хиляди иракчани, живеещи в Турция, да гласуват на иракските парламентарни избори, съобщиха представители на властите. В Турция ще бъдат отворени четири избирателни секции - три в Истанбул и една в столицата Анкара - в продължение на три дена, считано от петък (5 март). Очаква се избирателната активност на диаспората в Турция да надхвърли тази при предишните общи избори през 2005 г. 
						”Около 25 000 гласоподаватели участваха в изборите през 2005 г. Сега очакваме гласовете си да подадат повече от 30 000 души”, цитира всекидневникът „Хюриет” Али Екбер, представител на иракската избирателна комисия.
						Турските сили за сигурност няма да са ангажирани с изборния процес и няма да изискват лични документи, добави Екбер. „За това ще отговарят само иракски представители”, каза той. 
						В петък външното министерство на Турция публикува изявление, в което изборите в Ирак се определят като решаващи за демокрацията и стабилността. Изборите, вторите в Ирак след свалянето на Садам Хюсеин през 2003 г., ще спомогнат за изграждането на политически консенсус, който да послужи като основа за решаване на проблемите на Ирак, заяви министерството.
						Гласуването трябва да „отрази волята на иракския народ” и да не бъде помрачено от обвинения в измами, се призовава в изявлението. (Хюриет, Ал Джазира, Уърлд Булетин)

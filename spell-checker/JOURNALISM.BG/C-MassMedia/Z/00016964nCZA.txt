Лекарските грешки са обект на все по-сериозни разследвания в Гърция
					16/12/2005
					Жертвите на лекарски грешки в Гърция рядко дават лекарите под съд поради дългата съдебна процедура и други трудности. Но изглежда вече настъпва промяна.
					От Василис Василиу за Southeast European Times от Атина – 16/12/05
 
					 
						
Проучване установи, че в Гърция всеки ден в резултат на лекарски грешки умират 20 души. [АФП]
						Събщенията за случаи на лекарски грешки са се утроили през последните пет години в Гърция, след като все повече жертви на лекарска небрежност решават да търсят справедливост в съда въпреки невероятните пречки. Подобни случаи включват погрешна диагноза, неправилно лечение, технически проблеми и други грешки. Най-голям брой обвинения са насочени срещу акушер-гинеколози, анестезиолози, ортопеди, педиатри и хирурзи. 
						Според единственото проучване по този въпрос през последните пет години всеки ден 20 души умират и 200 получават увреждания в резултат на неправилна медицинска помощ. Въпреки това повечето случаи изобщо не се съобщават и обикновено не излизат на бял свят. Пациентите и техните роднини не желаят да водят продължителни съдебни битки, а почти сигурно е, че виновните лекари няма да признаят своята отговорност. 
						За да стигне един процес до съда, може да са необходими над пет години, а получаването на присъдено обезщетение може да отнеме още повече време. Медицинските институции могат да възпрепятстват процеса, като безкрайно бавят предоставянето на медицинска документация. Може да се окаже трудно и намирането на независими свидетели. Показанията на роднини и близки приятели могат да не се приемат за обективни, а лекарите не желаят да обвиняват колегите си. Ако бъде присъдено обезщетение, получаването му е трудно и на жертвите не остава почти нищо друго, освен моралното удовлетворение. 
						Междувременно лекарите, които са допуснали небрежност, продължават лекарската си практика. Дори и ако бъдат признати за виновни на първа инстанция, те не губят правата си, докато делото не бъде гледано от апелативен съд. В съвсем малък процент от случаите обаче се стига толкова далеч. Дори и когато това стане, на обвинения лекар може да бъде разрешено да продължи да работи в болницата, ако няма минали нарушения или прояви на непрофесионално поведение. 
						Напоследък обаче се забелязват и признаци на промяна. Някои широко обсъждани случаи поставиха проблема на дневен ред и привлякоха общественото внимание. Един от случаите е с 25-годишен мъж, който е починал, след като му е било предписано грешно лекарство за остър гастроентерит; тримата виновни лекари бяха лишени от лекарски права за 2 до 3 години. При друг случай съдът присъди обезщетение за жена и детето й, увредено при нескопосано цезарово сечение. Детето е с безвъзвратно увреден гръбначен мозък и никога няма да може да ходи. Съдиите присъдиха обезщетение от 2245 евро на месец в продължение на 71 години за пропуснати ползи и 336000 евро за нанесени щети -- най-високата сума, която някога е била присъждана по подобно дело.

Въвежда се деветгодишно основно образование в Черна гора
					03/10/2005
					Правителството на Черна гора извършва радикални промени в училищата на републиката, въвеждайки нова учебна програма и учебници, съвременно оборудване и една допълнителна година в основното образование. Образователната концепция се променя, като се поставя акцент върху умението да се мисли критично, вместо върху пасивното заучаване на материала. За първи път учениците имат право да избират факултативни дисциплини, започвайки от седми клас. Извършват се обновления и преустройства в редица училища, някои от които са построени непосредствено след Втората световна война. Основната цел е да се осигури напълно модернизирана училищна система за младежта в Черна гора.
					От Антонела Архин за Southeast European Times от Подгорица – 03/10/05. Снимките са предоставени от министерството на образованието на Черна гора.
 
					 
						
[Архив]
						Със започването на новата учебна 2005-2006 година влизат в действие редица промени. Двадесет и седем основни училища преминават на деветгодишна образователна система, като включват децата с една година по-рано в организирания учебен процес. Те се присъединяват към групата от двадесет други училища, които въведоха реформата преди една година. Според министерството на образованието на страната, за децата се е оказало полезно да бъдат привлечени с една година по-рано във организираното образование. 
						"Децата започват по-рано да удовлетворяват интелектуалното си любопитство и детската любознателност е естествена и много голяма", заяви министерството в документ, описващ промените, които се въвеждат на пет етапа в училищата на страната. До 2008-2009 г. министерството очаква, че всички черногорски училища ще са преминали на деветгодишна образователна система. 
						Освен въвеждането на допълнителна година, учебните програми са радикално преобразувани, като отразяват основна промяна в образователната концепция -- акцент върху активното, а не пасивното обучение. Вместо механичното наизустяване на материала, училищата ще поощряват учениците да развиват умения критично да мислят. Другите нововъведения включват компютърна грамотност за учители и ученици, разширени възможности за изучаване на чужди езици и повече свобода за учителите да съставят самостоятелно учебната програма. 
						За първи път в черногорските училища се въвеждат факултативни дисциплини. Учениците ще могат да избират редица предмети, започвайки от седми клас. Например, ученикът може да реши да взима уроци по текстообработка, съвременни танци, фолклор или френски език. Това е само една малка част от възможностите. 
						
Учениците могат от седми клас да избират факултативни дисциплини, например - изкуства. 
						Нови, подобрени учебници бяха издадени през август 2004 г. и сега се използват в редица училища. За разлика от предишните, новите учебници са богато илюстрирани. Музикалните учебници включват компакт дискове, които позволяват по-нататъшна практика и обучение. Работни тетрадки с упражнения дават възможности за рисуване и имат стикери за залепване. 
						Реформите са моделирани частично по образователните системи в други страни в Европа и особено в Словения -- бивша съюзна югославска република, която по-рано имаше образователна програма, подобна на тази в Черна гора, и вече проведе успешно учебната реформа. Друга бивша югославска република, Босна и Херцеговина, започна да прилага деветгодишната система на основно образование през 2004 г. в рамките на усилията си да покрие образователните стандарти за членство в ЕС. 
						Промените са част от Дневния ред за икономическа реформа на правителството за периода 2002-2007 г., който също така включва такива задачи, като обвхащане на децата със специални нужди в системата, привличане на повече ромски деца в училищата на страната, предоставяне на по-добри инструменти за обективно измерване на успеха на учениците, подобряване на средното професионално образование и подготовка, ликвидиране на неграмотността. 
						Увеличаването на компютърната грамотност на учениците и учителите е една от главните задачи в правителствения дневен ред. В крайна сметка властите се надяват да осигурят по един компютър на пет ученика в Черна гора. 
						На 31 август министърът на образованието Слободан Бачкович предостави най-съвременно оборудване на стойност 58000 евро, включващо компютри, видео апаратура и цифрови камери, на 27 училища, които приеха реформата тази учебна година. Други 35 училища са предвидени да получат компютри до един месец, а 50 други ще се снабдят с тях през 2006-2007 г. 
						Министерството също така планира да организира компютърни курсове за учители, за да помогне на училищата да използват най-ефективно новото оборудване. 
						Освен екипирането на училищата с най-нови технологии, правителството инвестира 1.7 млн. евро в строителството на нови учебни съоръжения, както и за обновяване на съществуващите такива. По-голямата част от работата бе извършена по време на тримесечната лятна ваканция. 
						
Увеличаването на компютърната грамотност на учениците и учителите е една от главните задачи в дневния ред на правителството.
						Според доклад на министерството на образованието от 2003 г. училищната инфраструктура в Черна гора се нуждае силно от обновление. Повечето от сградите датират от годините непосредствено след Втората световна война, в резултат на което учениците и учителите са принудени да се борят с плоски течащи покриви, стари бойлери, разпадащи се прозорци и врати, неизправни електрически системи и корозирали тръби. Друг сериозен проблем е недостатъчното място в градските училища, тъй като все повече ученици се преселват от селските в градските райони и по-специално в столицата Подгорица. И докато училищата в селата имат много свободни места, градските училища се претъпкани. Проблемът в градските училища е толкова сериозен, че много от тях са принудени да оперират на три смени, за да могат да обхванат всички ученици. 
						Освен с помощта от черногорската администрация, реформата на образователната система се извършва с финансовите дарения на чуждестранни правителства, международни институции като ЮНИЦЕФ, института "Отворено общество", правителството на Финландия и др. Значителен принос направи Световната банка, която отпусна безвъзмездна помощ специално за образователната реформа в Черна гора. В момента между Черна гора и Унгария се обсъжда споразумение за финансова помощ. 
						Всички реформи, провеждани в момента, са резултат на дълго планиране, каза Бачкович, като добави, че техния ход се следи отблизо и се анализира, за да се оцени дали образователната система в Черна гора върви по пътя на по-голяма ефективност. Дългосрочното инвестиране в образованието е жизнено важно, тъй като то може да има реален ефект върху икономическото развитие, допълни министърът.

Румъния ще бъде домакин на учение, симулиращо ядрена авария
					05/05/2005
					Двудневно учение, симулиращо ядрена авария, ще се проведе в румънската АЕЦ "Черна вода" на 11 май. То е част от международна инициатива за проверка на плановете за реагиране в случай на радиационна авария. 
					(AФП, Информационен център на ООН, Международна агенция за атомна енергия - 04/05/05)
 
					 
						
"Основната цел на това учение е да се проверят комуникационните мрежи и да се направи оценка на техническите условия," се казва в изявление на МААЕ. [МААЕ]
						Около 60 страни и седем международни организации ще участват следващата седмица в учение, симулиращо ядрена авария в Румъния, съобщи в сряда (4 май) Международната агенция за атомна енергия (МААЕ). 
						Двудневното учение, което трябва да започне на 11 май, ще се проведе в атомната електроцентрала "Черна вода", която се намира приблизително на 165 км източно от Букурещ. Целта му е да се провери националната и международна готовност за реагиране на възможна ядрена или радиационна авария, съобщи МААЕ, която е координатор на инициативата. 
						Подобни проверки се провеждат през няколко години като част от международен план, наречен "Съвместен план за управление на радиационни аварии", съобщи агенцията, като добави, че целта на учението в АЕЦ "Черна вода" е "най-вече да се проверят комуникационните мрежи и да се направи оценка на техническите условия". 
						Създадена през 1957 г. като световна организация за "използване на атома за мирни цели", МААЕ е част от семейството на ООН. Под ръководството на д-р Мохамед Ел Барадей от Египет организацията, обединяваща 138 държави, е основният световен междуправителствен форум за научно-техническо сътрудничество в мирното използване на ядрената технология. Тя работи с множество партньори по целия свят с цел насърчаване на безопасните, сигурни и мирни ядрени технологии. 
						Според заместник генералния директор на МААЕ Томихиро Танигучи изпитанията ще позволят на всички участващи държави и организации "да придобият практически опит в прилагането на основните елементи на аварийните планове, включително комуникации, координация на дейностите и реагиране в случай на авария". 
						Това учение не носи риск за обществеността, добави Танигучи, като отбеляза, че то ще предостави на АЕЦ "Черна вода" възможността да тества и своя собствен вътрешен авариен план. 
						Сред международните организации, които ще участват в учението, са Световната здравна организация на ООН, Световната метеорологична организация на ООН и Европейската комисия. Евроатлантическият координационен център за реагиране при стихийни бедствия на НАТО ще участва като наблюдател. 
						705-мегаватовият блок 1 на АЕЦ "Черна вода", изработен по канадски проект, е пуснат в експлоатация през декември 1996 г. и в момента задоволява повече от 10 % от нуждите на Румъния от електричество. В момента се строи втори блок със същия капацитет и от същия тип, наречен КАНДУ, който се очаква да бъде завършен през 2007 г. Дългосрочните планове на Румъния предвиждат построяването на още три атомни реактора в АЕЦ "Черна вода". Румънската АЕЦ е единствената в Източна Европа, която използва западна технология.

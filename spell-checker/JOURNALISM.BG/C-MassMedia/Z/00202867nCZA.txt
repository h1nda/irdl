Николич ще се срещне с косовски сърби
					04/06/2012
					Дни след като военнослужещи на КФОР се сблъскаха с косовски сърби на пътна барикада, новият президент на Сърбия Томислав Николич каза, че е готов да се срещне със сръбските лидери.
					От Линда Карадаку, Мухамет Брайшори и Игор Йованович от Прищина и Белград за Southeast European Times -- 04/06/12
 
					 
						
Хеликоптер лети над унгарски военнослужещ от КФОР, блокирал пътя край Митровица по време на сблъсъците в петък (1 юни) в град Звечан. [Ройтерс]
						Сръбският президент Томислав Николич каза, че е готов да се срещне със сръбските лидери в Северно Косово, за да обсъди реакцията на държавата на операцията на КФОР, при която в Северно Косово бяха ранени трима души и двама военнослужещи. 
						Николич, новият президент националист и бивш вицепремиер на Югославия при управлението на Слободан Милошевич, възнамерява да започне тази седмица срещи с партийни представители в подготовка за сформирането на ново правителство. Той каза за сръбското радио Б92, че също така смята да се срещне с косовски сърби. 
						"Гражданите трябва да знаят какво ги очаква, зад какво решение стои тяхната държава и какво не е било договорено и е манипулация на тяхната воля и желание, манипулация на силата, която Прищина изглежда иска да демонстрира сега," каза Николич. 
						Военнослужещи от КФОР в бронирани автомобили се сблъскаха в петък (1 юни) с жители на селата Рударе и Дудин Кърш край град Звечан, за да премахнат барикадите, издигнати от сърбите миналата година. 
						Албанците преобладават в Косово, но сърбите по границата със Сърбия отхвърлят Прищина и не признават, че Косово е обявило независимост от Сърбия преди четири години. 
						Николич е по-популярен сред косовските сърби от предшественика си, президента с два мандата Борис Тадич, когото някои обвиняват, че е направил прекалено много отстъпки на Косово, за да спечели кандидатски статут за ЕС. 
						Някои косовски сърби изразиха изненада и разочарование, че Белград не е предприел твърди мерки по време на инцидента в петък. 
						Управителят на окръг Косовска Митровица, Раденко Неделкович, каза, че е трябвало сръбските власти да реагират "решително и енергично." Председателят на Звечанска община, Драгиша Милович, каза, че е необходимо косовските сърби скоро да проведат разговори с Николич. 
						Ивица Дачич, досегашният вътрешен министър, каза, че страната "трябва твърдо да отговори на атаките срещу сърби в Северно Косово."
						"Трябва да отговорим реципрочно. Такива са отношенията в международната общност. А онези, които говорят за това, би трябвало да обърнат внимание за какъв вид реципрочност става дума. Ако някой си мисли, че може да напада сърбите в Северно Косово без наказание, тогава Сърбия няма държавна политика," каза той пред репортери в Баня Лука. 
						Буяр Гаши, научен сътрудник в Центъра за решаване и проучване на конфликти в Прищина, каза за SETimes, че сблъсъците в Северно Косово изглежда са били подготвени да съвпаднат с встъпването в длъжност на Николич като президент. 
						"Неговата партия е една от най-влиятелните на север, а сблъсъците имат за цел да сложат въпроса за Северно Косово на масата на преговорите относно неговия специален статут или отделяне, показвайки, че сърбите се съпротивляват на всеки опит за поемане на контрол, а това пречи на Прищина да реализира плановете си на север," каза Гаши. 
						КФОР отрече в петък акцията да е била свързана с предаването на властта от Тадич на Николич. 
						"КФОР направи това по практически причини, за да създаде свобода на движение за себе си," каза косовския сръбски депутат Рада Трайкович за SETimes, добавяйки, че новото правителство в Белград трябва да бъде наясно със сериозността на ситуацията." Правителството трябва да изгради стратегия за "оцеляването на сърбите в Косово." 
						Горан Богданович, сръбският министър за Косово, се застъпи за продължаване на диалога между Белград и Прищина в Брюксел като един от начините за успокояване на напрежението в Северно Косово. 
						"Недопустимо е КФОР да стреля по сърбите, но аз съм казал на сърбите, особено на север, че не могат да защитават Косово с оръжие. Диалогът е единственият път, но международните мисии трябва да предоставят твърди гаранции на сърбите в Северно Косово, че Прищина няма да се опитва отново да поема контрола върху Северно Косово по насилствен и едностранен начин," каза Богданович за SETimes. 
					
				
			
					 
					
 
 

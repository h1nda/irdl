Турция е на кръстопът по отношение на ПКК/КАДЕК
17/06/2003
Турското правителство работи върху законопроект, който би позволил на покаяли се членове на ПКК/КАДЕК да водят нормално съществуване
От Фатих Баран за Southeast European Times в Истанбул - 17/06/03
 
 
След радикалната реформа в областта на човешките права, включваща телевизионни предавания и образователни програми на кюрдски език през миналото лято, турското правителство се намира сега на кръстопът по отношение на Кюрдската работническа партия (ПКК), сега преименувана в Кюрдски демократичен конгрес (КАДЕК). Борещата се за автономия ПКК/КАДЕК воюваше с турските сили за сигурност в продължение на две десетилетия с цената на 20,000-30,000 човешки жертви.
Партията на справедливостта и развитието (АКП) е готова да изработи законопроект за покаянието, който цели да се обезкърви организацията чрез "издърпване" на нейни членове. Законът ще позволи на бивши бойци от ПКК/КАДЕК да се разоръжат, намерят работа и започнат нов живот.
В миналото Турция е приемала подобен закон. Поради страхове за сигурността обаче въпросният закон се превърна в "закон за информаторите" и по-малко от 1,000 души се възползваха от него.
Според стария закон покаянието не бе достатъчно. Бойци, които се разоръжат и напуснат ПКК/КАДЕК, трябваше освен това да дават информация за организацията. Срещу тази информация покаялият се получаваше нова самоличност и работа. Нито водачи, нито бойци, които бяха извършвали престъпления, можеха да се възползват от този закон.
Съгласно новия законопроект, подготвян от АКП, всички членове на ПКК/КАДЕК, с изключение на висшите ръководители, ще могат да се възползват от закона, включително тези, които са убивали или ранявали хора при терористични актове.
Докато правителството подготвя законопроекта, който цели разпада на организацията, ПКК/КАДЕК разкритикува инициативата. "Ние ще продължим борбата," се казва в изявление на групата. "Затова считаме, че 'законът за покаянието' е безсмислен. Това не е закон, достоен за уважение. Той няма да допринесе за намиране на положително решение."
ПКК/КАДЕК добави, че ще подкрепи демократично решение, което би съдействало за социалния мир и би било достойно както за кюрдския, така и за турския народи.
ПКК/КАДЕК и единствената прокюрдска политическа партия в Турция, Народнодемократичната партия, започнаха по-рано кампания за превръщане на "закона за покаянието" в обща амнистия за членовете на ПКК/КАДЕК, но турското правителство отхвърли това искане. Турският генерален щаб се занимава с ПКК/КАДЕК в продължение на 20 години и упражнява сега натиск за приемане на много ограничен по обхват "закон за покаянието", които би изключил лидерите на ПКК/КАДЕК и всички партизани, които са убивали турски войници.

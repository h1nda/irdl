Страните от ЮИЕ осъдиха ядрения опит на Северна Корея
					10/10/2006
					Опитът с ядрени оръжия, извършен от Северна Корея в понеделник, бе остро осъден от целия свят и придружен от призиви за сурови международни санкции като ответна реакция.
					(AП, Ройтерс, СиЕнЕн, БиБиСи, Гардиън, Найн О'Клок - 10/10/06; AФП, Интърнешънъл Хералд Трибюн, Гласът на Америка РСЕ/РС, Ромпрес, ХИНА, Агенция София Нюз, БНН, АНА-МПА, Информационен център на ООН, НАТО, Уошингтън Файл, Британско външно министерство - 09/10/06)
 
					 
						
Генералният секретар на ООН Кофи Анан (вляво) и гръцкият външен министър Дора Бакоянис бяха сред международните дипломати и официални представители, които осъдиха акта на Пхенян. [Гети Имиджис]
						Няколко балкански страни, включително България, Хърватия, Гърция и Румъния, се присъединиха към международната реакция на осъждане на Северна Корея за провеждането на опит с ядрени оръжия в понеделник (9 октомври). Този ход на изолираната държава разгневи дори и най-близкия й съюзник, Китай. 
						Гръцкият външен министър Дора Бакоянис заяви, че нейната страна "осъжда подобно провокативно действие, което е в разрез с Договора за неразпространение на ядрените оръжия, пренебрегва Резолюция 1695 на Съвета за сигурност на ООН и представлява заплаха за международната стабилност, сигурност и мир". 
						Българското външно министерство, което повика посланика на Северна Корея в София, за да поиска повече подробности, излезе с декларация, в която се казва, че опитът "представлява заплаха за международния мир и сигурност и сериозно подкопава усилията на международната общност за постигане на мирно решение на проблема с ядрената програма на Северна Корея". 
						В Румъния външното министерство призова за международни мерки за гарантиране на световния мир и стабилност. 
						"Желанието на Северна Корея да демонстрира сила посредством опити с ядрени оръжия явно противоречи на обещанията на Пхенян да направи Корейския полуостров зона, свободна от ядрени оръжия, като същевременно пренебрегва многократните призиви на международната общност за мирно решаване на регионалните проблеми на сигурността," заяви министерството. "Северна Корея е бедна страна, която трябва да се съсредоточи върху икономическото си развитие", цитира осведомителната агенция ХИНА думите на хърватския президент Стипе Месич. 
						Днес никой не застрашава Северна Корея и тя би трябвало да пренасочи ядрения си потенциал, добави той. 
						Подземния опит, който според съобщенията се е провел в севернокорейската провинция Хамйонг, е бил засечен от датчиците на румънските сеизмични станции в Кея и Буковина, предаде осведомителната агенция "Ромпрес". 
						Размерът на бомбата не е установен. Русия обаче е изчислила, че приблизителната й мощност е някъде между 5 и 15 килотона. 
						"Това действие е в нарушение на международните норми за разоръжаване и неразпространение на оръжия за масово унищожение, както и на настоящия международен мораториум върху ядрените опити," каза в свое изявление генералният секретар на ООН Кофи Анан, огласено от говорителя му в понеделник. "То засилва регионалното напрежение около и на Корейския полуостров и застрашава сигурността както в региона, така и извън него." 
						"Това е не само заплаха за регионалния мир и сигурност, това е заплаха за световния мир и сигурност и ще изисква възможно най-острата реакция от международната общност," заяви по повод на опита генералният секретар на НАТО Яп де Хоп Схефер. 
						Окачествявайки ядрения опит като "скандално и безочливо" нарушение на международното мнение, китайското правителство заяви, че "твърдо" му се противопоставя, и призова за подобаващ отговор от страна на ООН, изключващ военни действия. 
						Във вторник Съветът за сигурност трябваше да обсъди проекторезолюция, призоваваща за тежки наказателни мерки срещу Северна Корея. Според съобщенията предложените мерки включат прекратяване на търговията с оръжейни материали, подлагане на всички влизащи или излизащи от Северна Корея товари на международни инспекции, замразяване на всякакви трансфери или разработки на оръжия за масово унищожение и забрана на вноса на луксозни стоки. 
						"Работим по пакет от мерки, които действително да накарат Северна Корея да съжалява за деянието си, и преди всичко които да ни защитят от нейното деяние," е казал главният американски преговарящ с Пхенян, Кристофър Хил. "Ние просто няма да допуснем Северна Корея с гладуващото си население да стане член на ядрения клуб. Ще работим много усърдно, за да накараме Северна Корея да разбере цената за това."

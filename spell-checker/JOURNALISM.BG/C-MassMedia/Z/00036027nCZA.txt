Сърбия взема мерки срещу тормоза на работното място
					15/09/2010
					Ново законодателство се стреми да направи тормоза на работното място по-лесен за установяване и докладване.
					От Бояна Милованович за Southeast European Times от Белград -- 15/09/10
 
					 
						
Тормозът на работното място е по-широко разпространен в Сърбия. [Гети Имиджис]
						Докато икономическата криза издига все по-големи предизвикателства пред намирането на работа, запазването на настоящата работа е първостепенна задача за мнозина. Тъй като работодателите действат от позицията на силата, според някои тормозът на работното място - включително индивидуален и групов тормоз - е станал по-често срещано явление. 
						Помощник-министърът на труда и социалната политика Радмила Букумирич-Катич заяви за SETimes, че в Сърбия не са налице официални статистически данни за честотата на проявите на групов тормоз, термин, с който се описва колективният тормоз, упражняван срещу едно лице от група или групи колеги. Това може да включва всичко - от словесни нападки и заплахи до разпространяване на слухове. 
						"Съгласно закона целта е да се осигури по-прецизна статистика за честотата на проявите на групов тормоз. Според данните, с които разполагаме, най-често жертви на групов тормоз стават жените, служителите в началото на своята кариера и онези, които са пред пенсия," каза тя. 
						Един от проблемите е, че груповият тормоз е трудно определим и още по-трудно доказуем. По тази причина в новия закон изрично се посочват "шест типа поведение, които се окачествяват като тормоз на работното място," каза Букумирич-Катич. 
						 Те са: невъзможност да се общува с работодателя, подбуждане към лоши колегиални отношения, сексуален тормоз, обиди срещу личността и репутацията, застрашаване на работната репутация и увреждане на здравето на индивида. 
						Сърбия е едва деветата страна в Европа, която прокарва закон срещу груповия тормоз, макар че в някои европейски страни въпросът е уреден в други нормативни документи. 
						 "Целта на закона е да решава всички спорове между работодатели и работници без съдебни процедури. Досега съдебните дела за тормоз на работното място са били рядко явление, тъй като служителите се страхуват да съобщават за случаи на психологически тормоз," каза Букумирич-Катич. 
						 Ако се заведе съдебно дело, добави тя, работодателят може да бъде осъден да плати глоба между 100 и 8 000 евро, в зависимост от тежестта на деянието. 
						Важно е да се разбира какво може да се окачестви като тормоз и какво не може, каза Букумирич-Катич. 
						 "Служителите често се оплакват от заплати и удръжки, смятайки такива въпроси за форма на тормоз, но те не са. Те се регулират по-скоро от трудовото законодателство," обясни тя. 
						 Гражданите мислят, че е добре да има закон срещу тормоза на работното място, който се прилага, но се съмняват това да попречи на работодателите да се държат зле. 
						"Мисля, че законът ще остане само на хартия, тъй като служителите се съмняват, че държавата и съдебната власт ще ги защитават от агресивните работодатели. Никой няма да се осмели да съобщи за тормоз на работното място, тъй като това или ще ги остави без работа, или ще превърне работното им място в ад, ако останат в компанията," каза Миона Филипович, на 47 г. 
						Драгица Живанович, на 32 г., смята, че работодателите ще бъдат малко по-внимателни в първите дни след влизането на закона в сила. "Работодателите в началото ще внимават повече, докато, както става с повечето разпоредби в Сърбия, не се окаже, че законът против груповия тормоз не може да се прилага ефективно," каза Живанович.

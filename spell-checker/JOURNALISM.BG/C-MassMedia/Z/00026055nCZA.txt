Турското правителство предложи изменения в закона, ограничаващ свободата на словото 
					08/04/2008
					Турското правителство внесе в понеделник в парламента предложение, имащо за цел да смекчи широко критикувания закон, който ограничава свободата на словото. 
					(Заман, Търкиш Дейли Нюз, Хюриет, Ню Анатолиън, Сабах - 08/04/08; AП, Блумбърг, ДПА - 07/04/08)
 
					 
						
Предложението на ПСР гласи, че бъдещото преследване по член 301 ще става с разрешение на президента, заяви говорителят на правителството Джемил Чичек. [Гети Имиджис]
						Управляващата в Турция Партия на справедливостта и развитието (ПСР) внесе в понеделник (7 април) в парламента законопроект, имащ за цел да облекчи настоящите ограничения върху свободата на словото. 
						Предложението съдържа изменения в спорния член 301, който предвижда присъди до три години затвор за обида на "турската национална идентичност". 
						Прокурорите го използваха за подвеждане под отговорност на десетки видни турски интелектуалци, сред които Орхан Памук, лауреат на Нобелова награда за литература от 2006 г., Елиф Шафак, известна писателка, и Хрант Динк, главния редактор от арменски произход на турско-арменския вестник „Агос”. Осъден за „обида на турската национална идентичност”, той бе убит през януари 2007 г. от турчин, посочил обвинението като свой мотив. 
						Въпреки че повечето съдебни дела по чл. 301 са завършвали без присъда, ЕС и международните правозащитни групи отдавна настояват Турция да измени закона или да го премахне изцяло. 
						Предложението бе внесено в парламента преди посещенията на председателя на Европейската комисия Жозе Мануел Барозу и еврокомисаря по разширяването Оли Рен по-късно тази седмица. 
						За всяко обвинение по чл. 301 промяната предвижда одобрение от президента, вместо от министъра на правосъдието или експертна комисия, както бе по-рано. Понастоящем подобни дела могат да се завеждат пряко в съдилищата. 
						 "Преобладаващата нагласа сред членовете на ПСР е, че трябва да се търси разрешение от президента," заяви пред репортери говорителят на правителството Джемил Чичек. 
						Законопроектът предвижда също да замени неясното понятие „обида на турската национална идентичност” с „обида на турската нация”. Максималната присъда ще бъде намалена на две години и евентуално ще доведе до освобождаването на излежаващите в момента присъди по този член. В Турция затворническите присъди, които не надвишават две години, могат да бъдат условни, докато нарушителят не извърши повторно същото престъпление. 
						Предвид убедителното си парламентарно мнозинство, очаква се ПСР да прокара законопроекта с лекота, дори и ако крайнодясната Партия за националистическото движение (ПНД) спази обещанието си да гласува против всякакви промени в чл. 301. 
						Още не е ясно кога ще гласуват депутатите и дали критиците от ЕС, които настояват за пълно премахване, ще бъдат удовлетворени от поправките. 
						 ПСР бе критикувана през последните месеци за забавяне на хода на изискваните от ЕС реформи. 
						"Член 301 … е една от приоритетните области, изискващи внимание," цитира във вторник „Търкиш Дейли Нюз” представител на Генералния секретариат на ЕС. „Но тя не е единствената,” е добавил пожелалият анонимност източник. 
						Списък на необходимите мерки, изготвен от Брюксел, според съобщенията изисква спешна поправка на редица други закони с цел разширяване на свободата на изразяване. 
						 Външният министър Али Бабаджан каза в понеделник, че Анкара ще очертае своите приоритети за реформи. 
						 "Ние сме ангажирани с въпроса за реформите,” каза той пред репортери. „Без значение колко трудни са те, ние смятаме, че реформите са важни за бъдещето на Турция."

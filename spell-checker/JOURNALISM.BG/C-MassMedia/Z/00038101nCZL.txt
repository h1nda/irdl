Румънският кабинет ще започне нова извънредна процедура
					08/04/2011
					
						БУКУРЕЩ, Румъния -- Кабинетът реши късно в четвъртък (7 април) да започне процедура на ускорено приемане на заплануваното замразяване на заплатите в общественото образование. Това означава, че законът ще бъде одобрен от правителството без парламентарен дебат, след като премиерът Емил Бок изнесе реч по въпроса в парламента. В такива случаи опозицията има възможността след това да внесе предложение за вот на недоверие срещу правителството. Кабинетът вече оцеля след няколко такива вота в миналото. Бок обясни, че правителството не може да си позволи повишаване на заплатите от 50 % за преподавателите, които съдиха правителството и спечелиха. Това 50-процентно повишение бе прието от парламента в края на 2008 г., точно преди изборите, въпреки предупрежденията на бившия премиер Калин Попеску Търичану, че бюджетът не може да издържи на такива увеличения. (Гъндул, Реалитатя, Котидианул, Журналул Национал - 08/04/11)

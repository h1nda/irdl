Предаването на гражданското въздушно пространство в БиХ е почти приключено
20/01/2003
Неотдавнашното приемане на БиХ в Европейската конференция за гражданска авиация е само част от предаването на гражданското въздушно пространство на местните власти.
Бет Кампшрор за Southeast European Times от Сараево - 20/01/03
 
 
Босна и Херцеговина (БиХ) неотдавна се присъедини към Европейската конференция за гражданска авиация (ЕКГА) - организация, която съдейства за безопасни и ефективни системи на въздушния транспорт в Европа. Страната бе приета заедно с Азърбайджан и Югославия.
"Трябва да признаем огромния напредък, който са постигнали тези нови членове, и значителните вътрешни и външни трудности, които е трябвало да преодолеят, за да се присъединят към ЕКГА", заяви президентът на конференцията Алфредо Рома.
В случая с БиХ, преодоляването на тези трудности беше част от предаването на гражданското въздушно пространство на местните контролни органи, което ще завърши в основната си част до края на тази година.
"Членството в ЕКГА е голямо постижение за БиХ - ние кандидатствахме три или четири години", заяви Ив Ламберт, координатор на проекта на Европейската комисия и Международната организация на гражданската авиация за подпомагане присъединяването на БиХ към общността на гражданската авиация.
Ламберт заяви, че проверяващите екипи са отбелязали толкова голям напредък между посещенията си през октомври 2001 г. и юни 2002 г., че БиХ бе поканена да се присъедини към организацията. Частите на НАТО контролираха въздушното пространство на БиХ след края на войната през 1995 г., но този контрол постепенно преминава в ръцете на местните власти.
Например, СФОР и гражданските власти подписаха споразумение на 1 юли за започването на първата фаза от предаването на контрола над Летище Сараево от Въздушния отряд на СФОР на гражданските власти. Началното предаване, което включваше отговорността за безопасността, спасителните операции, борбата с пожари и медицинската помощ при спешни случаи, стана възможно, защото гражданските летищни власти и общинските служби се представиха добре през май по време на учението за реагиране при въздушни инциденти. Местните власти ще поемат пълната отговорност за Летище Сараево до края на годината.
Чуждестранната служба за наблюдение и контрол на авиацията също беше предадена на новия Постоянен комитет за гражданска авиация, който ще бъде ръководен от Службата на Върховния представител, но ще има представители и на министерствата и други местни правителствени и авиационни органи. Работата на комитета ще се състои в подобряване и подпомагане на институциите на БиХ за гражданска авиация, контрол на установените при одит пропуски по безопасността, и контролиране степента на съответствие с изискванията на организацията за гражданска авиация, към която БиХ се присъедини.
Според Ламберт, предаването и членството в ЕКГА не са крайните цели на проекта на ЕК/МОГА. Летище Сараево има свои собствени обучени ръководители на полети след 1 януари, каквито Баня Лука има вече две години. Летище Мостар ще има собствени ръководители на полети до края на 2003 г.
Следващата стъпка за БиХ е присъединяването към Обединените авиационни власти, които са европейският еквивалент на Федералната авиационна администрация на САЩ. Тази организация контролира мониторинга и регулирането на въздушните операции.
"Трябва да напреднем в областта на контрола и други такива дейности, но това ще бъде следващото предизвикателство за нас", заяви Ламберт.

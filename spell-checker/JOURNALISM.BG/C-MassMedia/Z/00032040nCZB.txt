Ново препятствие пред Лисабонския договор
					19/10/2009
					Само няколко дни, след като ирландските гласоподаватели одобриха Лисабонския договор на ЕС на 2 октомври, чешкият президент Вацлав Клаус издигна ново препятствие пред пакта, като поиска право на изключение за страната си от Хартата на основните човешки права на Съюза.
					(Различни източници -- 02/10/09 - 13/10/09)
 
					 
						
Ирландските гласоподаватели опровергаха гласуването през юни 2008 г. и одобриха Лисабонския договор на ферендума на 2 октомври. [Гети Имиджис]
						Официални представители на балканските страни и на страните членки на ЕС въздъхнаха с облекчение, когато бяха обявени резултатите от повторното гласуване на референдум в Ирландия за Лисабонския договор. Повече от 75 % от гласувалите на третия най-голям остров в Европа казаха "да" на пакта на 2 октомври, опровергавайки първоначалното отхвърляне на споразумението на първото гласуване, проведено 16 месеца по-рано. 
						Съюзът изглежда преодоля кризата, в която се озова след ирландското "не" на договора, който трябва да бъде ратифициран от всичките 27 страни членки, за да влезе в сила. Отстранил главното препятствие, като сега единствените страни членки на ЕС - Полша и Чешката република - трябва да завършат процедурите по ратифицирането, блокът, изглежда, е решен да изпълни целта си договорът да влезе в сила в началото на следващата година. Първоначалният план бе договорът за реформата да влезе в сила на 1 януари 2009 г. . 
						"Благодарим ти, Ирландия! Това е голям ден за Ирландия и за Европа", каза след вота председателят на Европейската комисия (ЕК) Жозе Мануел Барозу. 
						Текстът на договора, който променя договора от 1992 г. за ЕС и договора от 1957 г., с който бе създадена Европейската общност - бе концептуализиран на среща на върха на ЕС през октомври 2007 г. Лидерите на 27-те държави го подписаха на официална церемония в Лисабон седмици по-късно - на 13 декември. 
						Щом влезе в сила договора ще отвори пътя за реформи, целящи адаптирането на структурите на един блок, който стана почти двойно по-голям след приемането на 12 нови членки през последните пет години. Той също ще даде възможност за хармонизиране на функциите на ЕС, включително вземането на решения, както и ще издигне влиянието на Съюза на световната сцена. 
						 Ирландското "не" през юни 2008 г. нанесе тежък удар не само на плановете за реформи на ЕС, но също и на амбициите на много страни да почукат на вратите на клуба. 
						"Не" на Лисабонския [договор], "не" на разширяването," заяви френският президент Никола Саркози след първия ирландски референдум. "Би ми се сторило много странно, ако Европа на 27-те [страни], която има проблем да постигне единодушие по въпроса за действащи институции, ще постигне съгласие за приемане на 28-а, 29-а, 30-а и 31-а [членка]." 
						Официални представители в други столици и институции на ЕС споделят мнението, че разширяването, което е един от най-успешните проекти на блока, ще трябва да спре, докато не бъде одобрен Лисабонският договор. 
						Според експерти обаче сегашната институционална рамка на ЕС от 27 страни членки, Договорът от Ница, не издига никакви технически, юридически или административни бариери пред бъдещото разширяване на Съюза. Всичко е въпрос на политическа воля според тях. 
						
Полският президент Лех Качински подписва Лисабонския договор за реформирането на ЕС в президентския дворец във Варшава на 10 октомври. [Гети Имиджис]
						Ето защо Македония, една от трите официални кандидатки за членство в ЕС, заедно с Хърватия и Турция, както и Сърбия, която се очаква да представи кандидатурата си за членство преди края на тази година, приветстваха одобрението на Лисабонския договор от ирландските гласоподаватели. 
						"Той създава по-ясна картина по отношенше на разширяването на ЕС, като неговото осъществяване ще бъде плюс за европейските страни, които искат да се присъединят към Съюза", каза македонският премиер Никола Груевски, чиято страна очаква дата за стартиране на присъединителните преговори с Брюксел от края на 2005 г. 
						Официални представители на Сърбия също приветстваха гласуването в Ирландия, като президентът Борис Тадич го нарече "голямо насърчение за процеса на разширяване на ЕС", а вицепремиерът Божидар Делич го нарече "добра новина" за пътя на страната му към Европа. 
						 "Става въпрос за приключване на петте години институционален вакуум на нашия континент", заяви Делич за телевизия Б92 в Белград на 4 октомври. Щом полският и чешкият президенти подпишат договора, който вече е одобрен от техните страни, Европа най-накрая "ще може да се изправи пред предизвикателствата на 21 век", добави той. 
						Първоначалното облекчение и еуфория обаче се оказаха краткотрайни. 
						Официалните представители на ЕС обмисляха следващите стъпки към финализиране на процеса на ратификация и се готвеха за двудневната среща на върха, която започва в Брюксел на 29 октомври, два дни преди края на настоящия мандат на ЕК. Лидерите на 27-те страни ще се срещнат в белгийската столица, за да обсъдят назначението на първия постоянен председател и външен министър, както и други институционални въпроси. 
						Медиите на континента вече правеха догадки за възможните кандидати за новия ЕС, когато чешкият президент Вацлав Клаус спъна процеса един ден преди полският му колега Лех Качински да подпише договора на 10 октомври. 
						Макар че двете камари на чешкия парламент одобриха пакта по-рано тази година, Клаус поиска право на изключение за страната си от Хартата на основните човешки права, подобно на договореното от Великобритания и Полша през 2007 г. 
						"Преди ратификацията Чешката република трябва поне да договори подобно изключение", каза Клаус. Това, обясни той, е необходимо, за да не могат потомците на милиони судетски германци, изгонени от страната му след Втората световна война, да предявят имуществени права, след като хартата за правата стане юридически задължителна. 
						
Чешкият президент Вацлав Клаус поиска право на изключение за страната му от Хартата на основните човешки права. [Гети Имиджис]
						Освен новото препятствие, издигнато от Клаус, който е против засилващата се интеграция в ЕС, група от 17 депутати, негови поддръжници, внесоха предложение срещу договора в Конституционния съд на страната. Той ще проведе изслушване по искането на 27 октомври, само два дни преди срещата на върха в Брюксел. 
						Смутени от хода на Клаус в последната минута, официални представители на ЕС посочиха, че те няма да му позволят да държи като заложник останалата част от ЕС, като отказва да подпише договора. Те го призовават да престане да издига препятствия. 
						"Ясно е, че трябва да чакаме до приключване на процедурата в Чешкия конституционен съд", каза Барозу след разговори с чешкия премиер Ян Фишер в Брюксел на 13 октомври. "Но щом това приключи с благоприятно решение, очакваме Чешката република да спази поетите задължения." 
						По-нататъшното отлагане не е в интерес на никого, най-малко в интерес на Чешката република, подчерта също председателят на ЕК. 
						 Въпреки предупрежденията от Брюксел обаче, че чехите могат да изгубят правото си да имат собствен комисар в следващата ЕК, ако договорът не влезе в сила, Клаус няма намерение да се откаже от възраженията си. 
						Фишер създаде работна група, която да изготви документ, формулиращ искането на Клаус и после да го представи за одобрение на лидерите на другите 26 страни членки на ЕС или на срещата на върха в края на октомври, или на следващата в средата на декември. 
						"Може да има кратка политическа декларация, която по-късно би могла да бъде включена в протокол. Това е юридическата форма, която може да се обсъди", заяви Фишер пред репортери след срещата си с Барозу. 
						Председателят на ЕК заяви, че не е възможно Съюзът да се съгласи за нови преговори по съдържанието на договора. 
						"Онова, което не е приемливо, е отново започване на преговори", подчерта Барозу. "Това е абсурдно и не е реалистично."

Нова гореща телефонна линия помага на полицията на БиХ в борбата срещу престъпността
08/07/2004
Гореща телефонна линия за гражданите на Босна и Херцеговина се оказа успешно средство в борбата срещу престъпността, според Полицейската мисия на Европейския съюз.
От Антонио Пърленда за Southeast European Times от Сараево - 08/07/04
 
 
Билборд с реклама на горещата линия "Кримоловци". [EUPM.org]
Горещата телефонна линия, на която гражданите могат да се обаждат безплатно и анонимно и да дават информация за възможни престъпления, се оказа успешна, според Полицейската мисия на Европейския съюз (ПМЕС) в Босна и Херцеговина (БиХ). През първите три месеца след откриването й горещата линия "Кримоловци" (ловци на престъпления) доведе до арести, конфискация на наркотици и възстановяване на откраднато имущество.
Проектът стартира през март. Оттогава операторите на горещата линия - които са местни полицаи - са приели 1 734 обаждания, 675 от които са довели до предприемане на действия.
"ПМЕС е повече от удовлетворена от постигнатото с помощта на горещата линия 'Кримоловци'", каза говорителят на ПМЕС Килиан Вал. "Повечето обаждания бяха за престъпления, свързани с наркотици и огнестрелно оръжие, кражби и икономически престъпления и доведоха до няколко ареста и предявени обвинения. Участник в едно от престъпленията бе полицейски служител, който бе арестуван по обвинения в контрабанда. Други 450 дела в момента се разследват в резултат от информация, предоставена по горещата линия."
Налице бе висок медиен интерес към проекта, каза ПМЕС. Но за да се запази сигурността и поверителността, не могат да бъдат разгласени конкретни примери за престъпления, разрешени благодарение на горещата линия.
В съответствие с мандата си по Дейтънското мирно споразумение ПМЕС наблюдава местните полицейски части и ги консултира как да постигнат по-високи демократични стандарти на правоохранителните действия. Като модели за създаване на "Кримоловци" бяха използвани британски и канадски полицейски горещи линии.
"Ние всички знаем, че престъпността присъства ежедневно. Доста често гражданите разполагат с информация, която може да помогне на полицията да залови престъпниците или да предотврати престъплението, преди то да е извършено. Дори малките подробности, слухове или случайно получена информация могат да бъдат важни за полицията. Чрез горещата линия гражданите могат да предоставят тази информация, като в същото време запазват своята пълна анонимност", каза главният говорител на мисията Лена Андерсон.
Телефонният номер на "Кримоловци", 080-020-505, е ясно изписан на всички полицейски коли в БиХ. Офисът на горещата линия се намира в централата на ПМЕС в Сараево. В него работят трима местни полицаи, двама представители на ПМЕС с контролни функции и двама служители, които да помагат при превода. Линията е отворена от 9 сутринта до 10 вечерта. Има телефонен секретар, на който се записват обаждания през нощта. Местните полицаи водят телефонните разговори, които се превеждат на английски. След това информацията се препраща до съответната служба на място - окръжно полицейско управление, Центъра за обществена сигурност или Граничната служба - както и на сътрудниците и консултантите от ПМЕС.
"Тъй като телефонната линия е безплатна, ние получаваме някои обаждания, които са напълно безполезни. Но сме доста учудени, че в сравнение с горещата линия на британската полиция количеството на стойностните обаждания е доста високо. От общо 1734 обаждания 1059 бяха ценни за нас. Това е доста висок процент", каза Вал.
Говорителят на полицейската дирекция към федералното министерство на вътрешните работи, Роберт Цръвтак, бе по-предпазлив в мнението си за успеха на горещата линия. "Не трябва да забравяме, че мнозинството от случаите все още се разследват", каза той, но добави, че този проект има потенциал да стане стандартна практика в БиХ.

Филип Морис и Бритиш Американ Табако влизат на сръбския пазар
12/08/2003
Успешната приватизация на сръбските тютюневи предприятия е добре дошла за правителството, тъй като приходите в държавната хазна ще облекчат социалното напрежение
От Душан Кошанович за Southeast European Times в Белград - 12/08/03
 
 
Най-големият производител на тютюн в Сърбия, Дуванска Индустрия Ниш (ДИН) ще бъде придобит от Филип Морис, а Бритиш Американ Табако (БАТ) ще придобие базирания във Вране тютюнопроизводител ДИВ, заявиха миналата седмица финансовият министър Божидар Делич и министърът на приватизацията Александър Влахович. Филип Морис, най-големият производител на цигари в света, направи оферта за 518 млн. евро, а БАТ предложи 87 млн. евро. Двата тютюневи гиганта ще подпишат договорите за покупка в рамките на един месец, каза Делич.
Покупката на ДИН ще позволи на Филип Морис да реализира целия потенциал на Марлборо и други световноизвестни марки на сръбския пазар, посочи изпълнителният директор на компанията Андре Каланкопулос. Обявявайки публично покупката на ДИМ, БАТ съобщи, че би разширил производствения асортимент на базираното във Вране предприятие с Лъки Страйк и други международно известни марки. Делич, който бе начело и на двете тръжни комисии, посочи, че продажбите ще повлияят благоприятно върху състоянието на валутния резерв и държавната хазна, както и че ще изпратят положителен сигнал към други инвеститори, тъй като ясната цел на Филип Морис е да превърне Сърбия в регионален стълб на производствените си мощности.
Приватизацията на ДИН и ДИВ трябва да донесе 605 млн. евро преки чуждестранни инвестиции, 80 % от които ще бъдат заделени за бюджета. Останалата част ще бъдат предназначена за местното самоуправление и пенсионните фондове. Сделката ще облагодетелства не само държавата, но и град Ниш, който получава 5 % или 19 млн. евро и по още един милион евро през всяка следваща година.
Предлаганите социални програми са изцяло приети след съгласуване с представители на местните власти и синдикатите. Ръководствата на приватизираните предприятия са доволни, тъй като заплатите ще се повишат с 10 % веднага щом бъдат подписани договорите за стратегическо партньорство. Служителите ще имат право на до 5 % при разпределението на печалбите. През следващите пет години няма да има съкращения и са създадени специални фондове за жилищно строителство.
Според Влахович ефективната работа на екипите, разгледали офертите, е била добре възнаградена. Сърбия скоро ще почувства непосредствените ползи от сделките. Местното тютюнопроизводство се очаква да се удвои, а Сърбия да се превърне от държава, която досега внася цигари, в голям износител. Само преди две години Сърбия бе възприемана от мнозина като рай за контрабандистите, но сега страната става част от глобалния цигарен пазар с прецизно дефинирани правила на играта.

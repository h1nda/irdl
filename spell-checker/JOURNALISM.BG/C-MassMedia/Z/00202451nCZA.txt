Сделката с дълга спасява Гърция за момента, но ще се завърнат ли инвеститорите? 
					20/03/2012
					Големите загуби и възвращаемост след 30 години, което е "предателство" спрямо дребните притежатели на облигации, са част от програмата УЧС.
					От Анди Дабилис за Southeast European Times от Атина -- 20/03/12
 
					 
						
Бездомен мъж проси на централния площад "Синтагма" пред сградата на парламента в Атина. Първата порция от заеми в Гърция дойде с мерки за строги икономии, които причиниха дълбока рецесия и 21 % безработица. [Ройтерс]
						Докато официалните представители на Гърция и еврозоната ликуваха след постигането на сделката, която позволява на страната да намали дълга си със 100 милиарда евро, налагайки на инвеститорите загуби от 74 % - които може да не си възстановят парите напълно до 2041 г. - някои анализатори се опасяват, че това може да продължи да държи страната в зависимост от нови спасителни заеми, когато настоящите изтекат след няколко години. 
						Получаването на достатъчно доброволна подкрепа за т.нар. програма за "участие на частния сектор" (УЧС) бе изискване на "тройката" ЕС-МВФ-ЕЦБ като условие за втория спасителен пакет от 130 милиарда евро. Първият спасителен заем от 109 милиарда евро дойде миналата година. 
						И двата спасителни пакета дойдоха в комплект с мерки за строги икономии, които причиниха дълбока рецесия, 21 % безработица и доведоха до свиване на икономиката с 6,9 %. Гръцкият дълг тази година се очаква да бъде между 150 и 161 % от БВП. 
						Финансовият министър Евангелос Венизелос, който се оттегля от поста, за да поеме ръководството на Социалистическата партия ПАСОК и да бъде неин кандидат за премиер на изборите по-късно тази пролет, оцени високо сделката, за чието договаряне той помогна. За да може обаче сделката да заработи, той трябваше да активира Клаузите за колективно действие (ККД) принуждавайки инвеститорите, които отказаха да поемат загуби, да го направят така или иначе - включително дребните притежатели на облигации и собствените пенсионни фондове на страната - за да гарантира достатъчно участие, което възлезе на 95,7%. 
						Венизелос продължи срока на предложението за изчакващите по-благоприятни условия до 23 март, когато те трябва да приемат или отхвърлят сделката, налагаща незабавна замяна на облигациите с нови, с по-ниска с 53,5 % доходност, но които дават на Гърция времето, необходимо да се разплати с инвеститорите. 
						"Дължахме го на нашите деца и внуци да ги освободим от този дълг," каза той. 
						Научният сътрудник Георгиос Цогопулос от атинския мозъчен тръст ELIAMEP каза за SETimes: "Настроен съм много скептично, защото никой вече няма доверие на Гърция. След замяната на облигациите дефицитът ще бъде още по-голям, защото чуждестранните инвеститори няма да искат да идват повече тук." 
						Той каза, че привържениците "могат да тържествуват. Но ако погледнем към бъдещето, то ще бъде катастрофално... Можем да получим заеми от ЕС, но чуждестранните инвеститори няма да желаят да инвестират." 
						Вече се говори за трети спасителен заем. В неотдавнашен доклад "тройката" заяви, че най-големият риск, предизвикан отчасти от УЧС, е че Гърция няма да може да се самофинансира на пазарите, когато спасителните заеми свършат през 2015 г. 
						Въпреки понижените заплати, повишените данъци, орязаните пенсии, очакваното съкращаване на 150 000 работници от публичния сектор, премахването на колективното договаряне и свиването на минималната работна заплата, се казва още в него, Гърция трябва да намали разходите си с още 12 милиарда евро през следващите две години. 
						"Виждаме как колебанието на пазарите се отразява на цените на новите облигации [емитирани след УЧС]. Остава въпросът за отговорността за гръцкия дефицит," каза за SETimes Хараламбос Царданидис, директор на Института по международни икономически отношения в Атина.
						Дора Бакоянис, която учреди партията "Демократичен алианс", след като бе изключена от "Нова демокрация" заради отказа си да подкрепи промяната в позициите на партията - съгласи с мерките за строги икономии и УЧС, като част от втория спасителен пакет - каза, че дребните инвеститори, 11 000 на брой, държащи облигации на стойност до 100 000 евро, са били пожертвани. 
						"Не можем да предадем хората, които ни повярваха и закупиха гръцки облигации," каза тя. Притежаваните от тях ценни книжа са за около 2,3 милиарда евро, което e по-малко от 1 % от всичките 206 милиарда евро, включени в УЧС, а Венизелос каза по-рано, че те ще бъдат защитени. 
						Сделката прехвърля голяма част от дълга от частните инвеститори към публични юридически лица, като ЕЦБ, които би трябвало да предоставят по-нататъшни стимули за оставането на Гърция в еврозоната, но не намалява дълга толкова, колкото изглежда, каза Георгиос Статакис, професор по икономика в Критския университет. 
						"УЧС нямаше реален ефект върху публичния дълг на Гърция, защото намалихме дълга едва със 100 милиарда евро. Но същевременно получихме нов заем от 130 милиарда евро и това на практика остави общия дълг недокоснат, на 330 милиарда евро," каза той за SETimes. 
						"Преди УЧС дългът бе предимно частна собственост. Сега той е собственост на Европейския инструмент за финансова стабилност и на ЕЦБ," каза той. "Проблемът е в изключително силната рецесия, която претърпява икономиката. Тя няма прецедент по западните стандарти." 
						Така е и със сделката за УЧС, но Венизелос настоя, че това спасява Гърция и след време би създало по-стабилна икономика, което би могло да бъде стимул за инвеститорите. 
						"Това е най-доброто, което можем да направим," каза за SETimes Димитри Сотиропулос, доцент по политология в Атинския университет и старши научен сътрудник в ELIAMEP. 
						Около 30 милиарда евро ще се употребят за закупуването на облигации за инвеститорите, съгласили се с УЧС, а близо 50 милиарда евро ще отидат за рекапитализация на гръцките банки, което е критично, каза Сотиропулос. 
						"Необходимо е гръцките банки да започнат да дават заеми на малките и средни предприятия. Иначе рецесията ще продължи и безработицата няма да намалее," каза той. 
						Цогопулос каза още: "Това бе облекчение, но не и решение за гръцкия дълг." 
					
				
			
					 
					
 
 

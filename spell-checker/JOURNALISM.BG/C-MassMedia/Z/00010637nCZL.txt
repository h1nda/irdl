Международна комисия ще докладва за Балканите
30/04/2004
Нова международна организация използва Карнегиевата комисия като модел, за да разработи перспектива за интегриране на балканските страни в ЕС.
От Емил Ценков за Southeast European Times от София - 30/04/04
 
 
Бившият италиански премиер Джулиано Амато е председател на Международната комисия за Балканите. [АФП]
На 15 април Международната комисия за Балканите бе създадена в Брюксел с подкрепата на белгийската фондация "Крал Бодуен", германския фонд "Маршал" и фондация "Чарлз Стюарт Мот" от Съединените щати.
Председател на комисията е бившият италиански премиер Джулиано Амато. Нейният изпълнителен директор, Иван Кръстев, е ръководител на Центъра за либерални стратегии в София, където ще се намира колективният секретариат на комисията.
Сред членовете на комисията са бившият президент на Германия Рихард фон Вайцзекер; бившият президент на Македония Киро Глигоров; бившите министър-председатели на Швеция и Белгия, Карл Билд и Жан-Люк Деан; министърът на външните работи на Румъния Мирча Джоана; министърът на външните работи на Сърбия и Черна гора Горан Свиланович; както и бъдещият словенски еврокомисар Янеш Поточник.
Целта на комисията е да разработи перспектива за интегрирането на страните от Югоизточна Европа в ЕС и в другите международни структури. "Възнамеряваме да бъдем от полза и за ръководителите, и за обществото в Югоизточна Европа, както и за следващата Европейска комисия", каза Амато.
"Основната цел на Комисията е да направи изследване върху ситуацията в Западните Балкани и да изготви препоръки за бъдещото им развитие до пролетта на 2005 г.", каза Весела Чернева от Центъра за либерални стратегии. За да осъществи тази задача, екип от политици ще обиколи Западните Балкани през това лято, като започне от Сърбия и Черна гора. Босна и Херцеговина, Хърватия, Македония, Албания и Косово също ще бъдат включени в обиколката.
Комисията ще разгледа юридическата рамка, демократичните реформи и обстановката на сигурност в Западните Балкани. Тя ще се постарае да чуе колкото се може повече мнения на местни жители, сред които местни бизнесмени, журналисти и правителствени представители. Комисията е разработила специални критерии, които да й помогнат в оценката на ситуацията в региона в момента.
Докладът трябва да бъде одобрен от две трети от 18-те членове на комисията, преди да бъде представен пред Европейската комисия в Брюксел, пред правителствата в региона и пред официални лица във Вашингтон.
Тази инициатива следва модела на прочутата Карнегиева комисия, която е докладвала за ситуацията на Балканите в началото на 20-и век. През 1997 г. подобна организация даде своите препоръки на тогавашния президент на САЩ Бил Клинтън.

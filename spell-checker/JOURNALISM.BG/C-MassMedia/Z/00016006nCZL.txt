Ватиканът отрече, че закриля Готовина 
					21/09/2005
					 
						ВАТИКАНА -- Във вторник (20 септември) Римокатолическата църква излезе с изявление, с което отхвърли обвиненията, че закриля хърватския обвиняем във военни престъпления Анте Готовина. Главният прокурор на ООН Карла дел Понте каза в интервю за "Би Би Си" по-рано тази седмица, че Ватиканът укрива издирвания обвиняем във францискански манастир в Хърватия и отказва да сътрудничи с трибунала на ООН. Ватиканът призна, че е получил запитвания по този въпрос, но посочи, че прокурорите на ООН не са предоставили конкретна информация. Предишните разследвания във връзка със случая не доведоха до резултат, каза църквата. 
						Хърватският премиер Иво Санадер каза във вторник, че доколкото знае, обвиненията на дел Понте във връзка с манастира не се основават на надежден източник. Той отново заяви, че разследванията на правителството са довели до заключението, че генералът в оставка е избягал от страната. (Уошингтън поуст, Ню Йорк таймс, АФП, Вечерни лист - 21/09/05; ХИНА, Индекс - 20/09/05)

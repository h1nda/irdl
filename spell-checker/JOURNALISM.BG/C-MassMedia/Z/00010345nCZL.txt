ООН и правителството на Косово започват изпълнението на план за прилагане на стандартите
01/04/2004
Ръководителят на ЮНМИК Хари Холкери и премиерът на Косово Байрам Реджепи приеха подробен план, чиято цел е да превърне неспокойната провинция в безопасно, стабилно и процъфтяващо място за цялото й население.
(Би Би Си - 01/04/04; АП, Ройтерс, Радио Б92, ЮНМИК- 31/03/04)
 
 
Ръководителят на ЮНМИК Хари Холкери и премиерът на Косово Байрам Реджепи приеха подробен план за прилагане на стандартите, одобрени от ООН, чието изпълнение ще предостави възможност за започване на преговори по окончателния статут на провинцията. Целта на плана е да превърне провинцията в безопасно, стабилно и процъфтяващо място за цялото й население.
Документът, състоящ се от 120 страници, бе оповестен в сряда (31 март) в Прищина в момент, когато Косово продължава да се занимава с последиците от сблъсъците между етнически албанци и сърби, избухнали на 17 март. Бунтовете, при които загинаха 28 души, а повече от 900 бяха ранени, бяха най-тежките след края на конфликта през 1999 г. Близо 30 църкви и манастири, 800 къщи и повече от 150 коли бяха повредени или разрушени. Около 3 600 етнически сърби бяха принудени да напуснат домовете си.
"Косово далеч не се е възстановило от насилията отпреди две седмици", каза Холкери на съвместна пресконференция с Реджепи. "Предстоят да се извършат много възстановителни и ремонтни работи. Преди всичко трябва да се свърши огромна работа, за да се убедят хората, прогонени от домовете им, че са в безопасност и могат да се завърнат."
Планът, каза Холкери, е предназначен да превърне в реалност целта на стандартите, одобрени от ООН -- "Косово да се превърне в едно по-добро място за всички: безопасно, стабилно и процъфтяващо". "Планът изброява политики във всичките осем стандарта, политики, за които има крайни срокове, както и ясно определени отговорности. Планът ясно посочва каква е политиката, кой носи отговорност за осъществяването й и кога трябва да стане това."
Миналия декември Холкери и Реджепи представиха доклада "Стандарти за Косово", който очертава конкретни цели, изброени точка по точка, в осем области. Те включват такива въпроси, като демократични институции и върховенство на закона, свобода на придвижването, завръщане на бежанците, икономика и диалог.
Планът е резултат на съвместните усилия на ЮНМИК и временните институции за самоуправление на Косово. "Нашето партньорство невинаги е лесно, но е от съществено значение", каза Холкери, като обеща подкрепата на администрацията на ООН за неговото изпълнение, което по думите му е "обща цел".
Без да споменава конкретна групировка, Холкери изрази също съжаление, че "не всяка общност" е участвала в разработването на плана. Неговото ефективно изпълнение, каза той, ще помогне да се защитят членовете на всички общности и да се гарантира, че правата им ще бъдат уважавани.
На фона на неотдавнашните събития новият документ, представен в сряда, определя като непосредствен приоритет "установяването на върховенството на закона, преследване на престъпниците и зачитане на законите и реда от страна на обществото".
Реджепи, който заклейми насилието срещу сръбското малцинство в провинцията, декларира, че е решен да осъществи плана. Неговото правителство отпусна 5 млн. евро за възстановяване на имуществото, разрушено или повредено по време на сблъсъците.
"Правителството е решено да постигне тези стандарти и след оценката до средата на 2005 г. да започне процеса по определяне на окончателния статут на Косово", каза премиерът.
Международната общност ясно показа, че постигането на стандартите е важна предпоставка за започване на преговорите по окончателния статут на провинцията. "Стандартите описват едно Косово, което всеки добър човек в Косово трябва да желае - мирно място, където законите се спазват и където всеки е защитен и е в безопасност, с некорумпирани и ефективни институции, място, което се стреми да изпълни стандартите на европейското семейство", каза Холкери. "Този план посочва как можем да постигнем това."
В сряда презедентът на центира за координиран на Косово Небойша Чович отхвърли плана като неприемлив, заявявайки, че той открива пътя към независимост на провинцията.

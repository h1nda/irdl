Победата на Николич поражда страхове в Прищина
					22/05/2012
					Избирането на Томислав Николич за президент на Сърбия предизвика смесени реакции в Косово.
					От Мухамет Брайшори за Southeast European Times от Прищина – 22/05/12
 
					 
						
Лидерът на Прогресивната партия Томислав Николич беше избран за президент на Сърбия в неделя (20 май). [Ройтерс]
						Избирането на новия президент на Сърбия Томислав Николич предизвика безпокойство в Косово. Според мнозина новият лидер ще настоява за разделянето на страната. 
						По време на предизборната си кампания Николич заяви, че преговорите с представителите на Косово трябва да продължат, но въпросът за статута трябва да бъде поставен на масата за преговори. Прищина и Брюксел са категорични, че независимостта на Косово не подлежи на обсъждане. 
						„Със сигурност позицията на Сърбия ще бъде Косово да бъде разделено. За това се говори при закрити врати, но сега, с идването на Николич на власт, той ще настоява за разделянето на Косово. Косово трябва да защити интересите си и да преразгледа своята политика по отношение на Сърбия въпреки евентуалния натиск от Брюксел да не се противопоставя на Николич“, каза за SETimes Беким Тахири, преподавател по международни отношения в Прищинския университет. 
						Той заяви, че ЕС трябва да упражни натиск върху Сърбия да признае Косово. 
						„Избирането на Николич показа, че европейска Сърбия не съществува. Сърбия все още се влияе от хора от 90-те години на миналия век и вече е време [ЕС] да поиска от Сърбия да признае Косово“, каза Тахири. 
						Себ Бютючи, изпълнителен директор на Института за балканска политика – ИПОЛ, каза за SETimes, че Николич има силна подкрепа сред косовските сърби, особено в Северно Косово, където проведеният по-рано тази година референдум показа, че Белград се предпочита почти единодушно пред Прищина. 
						„Неговата националистическа ориентация би трябвало да му позволи да заеме по-смела позиция от [бившия сръбски президент Борис] Тадич. Освен това, ако в правителството е съставено от коалиция между Демократическата партия и Социалистическата партия на Сърбия, а президентът е от Прогресивната партия, на практика на власт в Сърбия ще бъде широка коалиция, което би трябвало да помогне на партиите по-лесно да си поделят отговорността за постигането на споразумение с Косово“, заяви Бютючи. 
						
Николич има силна подкрепа сред косовските сърби, особено в Северно Косово. [Ройтерс]
						Той добави, че политиката, която Николич ще избере през следващите месеци, ще окаже влияние върху неговата позиция като нов лидер в региона и в Косово. 
						„От друга страна, ако той използва националистическа реторика и политика, това, съчетано със силната позиция на СПС, може да доведе до отрицателна реакция в Косово и в региона. Той ще трябва да спечели и уважението на другите държави в региона, по-специално на Хърватия и Босна, където лично е участвал във войната“, каза Бютючи. 
						Прищина все още не е направила изявление относно очаквания ефект от победата на Николич върху диалога с Косово, който се води с посредничеството на ЕС. 
						„По отношение на постигнатите договорености с Косово Сърбия вече показа, че не бърза с тяхното прилагане, затова не мисля, че избирането му ще окаже допълнителен отрицателен ефект“, каза Бютючи. 
						Белул Бечай, ръководител на Европейското движение в Косово, заяви за SETimes, че Николич може да се опита да изгради по-близки отношения с Русия, с което да накара ЕС да направи компромис с интересите на Косово, за да остане Сърбия на пътя към Съюза. 
						„Приближаването на Сърбия към ЕС остава приоритет поради страха, че Сърбия може да се насочи на изток“, каза Бечай. 
						Реакциите на гражданите също са различни. 
						„Не знам какво ще направи той с Косово, но лично аз не вярвам на хората, които са работили с Милошевич“, заяви за SETimes Шачир Ходжа, учител от Прищина. 
						Лейла Милич, от северната част на Митровица, каза за SETimes, че Николич ще даде нова надежда на сърбите. 
						„Той каза, че ще ни защити, и говори за нас миналата нощ. Това показва, че той е добър избор в момента, когато животът на сърбите в Косово е много труден“, посочи тя. 
					
				
			
					 
					
 
 

Недоволство във връзка с уреждането на граничния спор между Косово и Македония
					21/10/2009
					Македонските опозиционни партии твърдят, че постигнатото с Прищина споразумение е противоконституционно, а селяните в граничните зони обвиняват политиците, че са ги продали.
					От Марина Стояновска за Southeast European Times от Скопие -- 21/10/09
 
					 
						
Македонските опозиционни партии твърдят, че правителството е отстъпило територия край Дебалде. [Архив]
						Решението на лидерите на Косово и Македония да уредят своите оставащи гранични спорове и да установят официални дипломатически отношения бе приветствано от международната общност като импулс за регионалната стабилност. Но не всички са доволни от договореностите. 
						Македонските опозиционни партии се обявиха против новоопределената гранична линия, а жителите на някои етнически албански села в граничната зона са разгневени. 
						Във вторник селяни от Дебалде - от косовска страна - организираха протест, оплаквайки се, че съгласно споразумението част от земите им продължават да бъдат в границите на Македония. Те махнаха новопоставените гранични камъни и скандираха лозунги, обвинявайки косовските политици, че не са защитили техните интереси. 
						Междувременно в Македония Социалдемократическият съюз на Македония (СДСМ) и Либералдемократическата партия (ЛДП) обвиниха правителството, че е подкопало споразумението за границата, постигнато през 2001 г. от покойния македонски президент Борис Трайковски и тогавашния сръбски държавен глава, Воислав Кощуница. Споразумението предшества декларацията за независимост на Косово от Сърбия. 
						Депутати от опозицията твърдят, че правителството е отстъпило прекомерно големи участъци македонска територия, повече от позволеното по закон. 
						"Ясно е, че границата е променена съществено," каза Андрей Зерновски, заместник-председател на ЛДП. 
						Повдигнати бяха възражения и на процедурни основания. ЛДП твърди, че подобни промени изискват одобрението на две трети от парламента и че трябва да се проведе граждански референдум. Вместо това споразумението бе подкрепено от 72-ма депутати в 120-местния парламент. Опозицията заплашва да заведе дело в македонския конституционен съд. 
						Според лидера на СДСМ Бранко Цървенковски споразумението е било в "явно нарушение на конституцията и върховенството на закона". 
						"Отстъпени са 300 метра, което е повече от допустимите 150," каза Цървенковски. "С това споразумение Косово печели 130 хектара, докато Македония печели 140 от Косово. Не става дума за определяне на границите, а за размяна на територии." 
						Премиерът Никола Груевски отхвърли обвиненията. "Никога и на никаква цена не бих подписал нещо, с което да загубим дори един милиметър," заяви той. "Ще станем първата страна от бивша Югославия с изцяло и твърдо признати граници. След това няма да остане открит нито един граничен въпрос." 
						Посланикът на САЩ в Македония Филип Рийкър, шведският посланик Ларс Фреден и специалният представител на ЕС Ерван Фуере поздравиха Прищина и Скопие за положителната крачка напред. 
						Граничното споразумение демонстрира "голяма отговорност, лидерство и мъдрост", каза Рийкър. 
						Във вторник косовският президент Фатмир Сейдиу каза, че страната му ще изпрати дипломатическа мисия на ниво посланик в Скопие. Съобщението бе направено с официален указ, издаден след консултации с премиера Хашим Тачи.

Според „Муудис” допълнителните гаранции ще имат отрицателен ефект върху Гърция
					23/08/2011
					Агенцията за кредитен рейтинг „Муудис” предупреди в понеделник, че исканията за допълнителни гаранции могат да изправят Гърция пред опасност от забавяне на следващия транш от финансовата помощ, „което да стане причина за изпадането й в неплатежоспособност”. 
					(EurActiv, Euobserver, Yle.fi, Блумбърг - 23/08/11; АФП, Ройтерс, УСД, Файненшъл Таймс, Телеграф, ЮПИ, DutchNews.nl, eKathimerini - 22/08/11)
 
					 
						
Новият спасителен план засяга еврозоната като цяло, заяви финансовият министър Евангелос Венизелос в понеделник (22 август) на пресконференция в Атина. [Ройтерс]
						Допълнителните гаранции, които някои европейски държави искат в замяна на участието им във втория спасителен пакет за Гърция, могат да забавят следващото спасително плащане към балканската държава и да я доведат до неплатежоспособност, предупреди в понеделник (22 август) рейтинговата агенция "Муудис".
						По силата на споразумение, постигнато миналата седмица, Атина се е ангажирала да предостави пари в наличност като гаранция за финландското участие в пакета от заеми в размер на 109 милиарда евро от еврозоната за затъналата в дългове Гърция, който беше обявен на 21 юли. 
						Това стана причина за искания от страна на Австрия, Холандия, Словакия и Словения за подписването на подобни двустранни споразумения. 
						Агенция "Муудис", която преди около месец намали рейтинга на Гърция на Са, само едно ниво над неплатежоспособност, предупреди в понеделник, че нарастването на броя на споразуменията за допълнителни гаранции би имало отрицателен ефект за страната. 
						„Споразумението между Гърция и Финландия, което само по себе си е малко, придобива далеч по-голямо значение. Исканията за подписване на такива споразумения може да доведат до забавяне на следващия транш от финансовата помощ за Гърция и по този начин да станат причина за изпадането й в неплатежоспособност”, твърди рейтинговата агенция. 
						Атина очаква да получи през септември следващия транш от 8 милиарда евро от първия спасителен пакет в размер на 110 милиарда евро. 
						Гръцкият финансов министър Евангелос Венизелос заяви, че няма опасност неговата страна да не получи тези пари заради неотдавнашното споразумение с Хелзинки. 
						„Условията за заема през септември ще бъдат изпълнени при всички случаи”, е заявил той в понеделник, цитиран от гръцкия всекидневник Катимерини. „Това е решено”. 
						Напрежението, възникнало в еврозоната във връзка с допълнителните гаранции за Финландия, може обаче да забави процеса на отпускане на втория спасителен заем за Гърция, който има за цел да покрие нуждите на Атина от теглене на заеми до средата на 2014 г. Спасителният пакет трябва да бъде одобрен от всички страни, членки на клуба на еврото, за да влезе в сила. 
						Споразумението от 21 юли, постигнато от лидерите на страните от еврозоната, предвижда също допълнителни 50 милиарда евро от банки и други частни кредитори. 
						Според АФП на редовен правителствен брифинг за пресата в понеделник в Берлин германски представители са заявили, че гръцко-финландското споразумение трябва да бъде обяснено, обсъдено, а също и одобрено от останалите членки на еврозоната.
						„Подобно двустранно споразумение не може да бъде договаряно в ущърб” на другите страни от клуба на страните, членки на ЕС, които използват еврото като своя национална валута, цитира информационната агенция говорителя на германското министерство на финансите.
						Междувременно холандският министър на финансите Ян Кейс де Яхер оспори законността на гръцко-финландското споразумение в открито писмо до националния парламент, в което заявява, че то би станало валидно само ако всички останали страни, членки на еврозоната и МВФ, го одобрят. 
						„Холандия не подкрепя това предложение”, е заявил още министърът според излизащия в Брюксел Euobserver . „То не е съвместимо с принципа за еднаквото третиране на всички евродържави”, добави той три дена след изявлението от петък на холандския министър-председател Марк Руте, в което беше заявено, че въпреки че няма нужда от допълнителни гаранции, ако Финландия е сключила такова, и ние искаме същото.
						По този начин Холандия даде ясно да се разбере позицията й на противопоставяне срещу австрийското предложение от миналата седмица, в което се призовава за ограничаване на достъпа на страните, членки на еврозоната, до допълнителни гаранции, ако техните банки вече се ползват от разпоредбите на договореностите от спасителния пакет в частта за частния сектор. Вето от страна на Холандия следователно може да блокира втория спасителен заем за Гърция.

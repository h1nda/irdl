Реформите в полицията и държавните електронни медии ще бъдат отново отложени
					27/07/2006
					 
						САРАЕВО, Босна и Херцеговина (БиХ) -- Две отделни събития от сряда (26 юли) ще забавят допълнително реализирането на реформите в полицията и държавните електронни медии, които са от основно значение за подписването на Споразумението за стабилизация и асоцииране (ССА) с ЕС. Дирекцията по реформата в полицията на БиХ реши в сряда да промени крайния срок за изготвяне на предложението за бъдещата структура на полицейската система от 30 септември на 30 ноември. Председателят на комисията Винко Думанчич каза, че причината е продължаващият бойкот на представителите на Република Сръбска, които са против пълното премахване на отговорностите на автономните области в полицейския сектор. 
						Освен това реформата в държавните електронни медии изглежда ще бъде забавена заради решение на Конституционния съд на Федерация Бих (ФБиХ). Сезиран от хърватската парламентарна група на горната камара на ФБиХ, съдът се съгласи, че някои текстове в новия законопроект за държавните електронни медии на ФБиХ са заплаха за националните интереси на хърватите в автономната област. Третият кръг на техническите преговори по ССА започнаха в четвъртък.
						Също в сряда Централната избирателна комисия на БиХ завърши проверката на кандидатските листи за парламентарните избори на 1 октомври. Бяха одобрени общо 7245 кандидати. (Дневни Аваз, Независне Новине - 27/07/06; РТРС, ПБС БиХ - 26/07/06)

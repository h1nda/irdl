Залагания за Световната купа по футбол 
					08/07/2010
					В Белград дори и онези които никога по-рано не са залагали, са се струпали да изпробват късмета си.
					От Бояна Милованович за Southeast European Times от Белград -- 08/07/10
 
					 
						
Елиминирането на Сърбия от финалите за Световната купа не спря хазартната треска. [Никола Барбутов/SETimes]
						Световното първенство наближава своят край и запалянковците ще се завърнат към обичайното си ежедневие. 
						 Вече седмици наред международният турнир държи мнозина заковани пред телевизорите през голяма част от деня. В Белград, както и в много други части на региона, той напълни и пунктовете за залагания. 
						"Всеки залага: мъже и жени, млади и стари; еуфорията е пълна от началото на Световното първенство," каза за SETimes служителка на пункт за залагания, която се представи като Ивана. 
						Най-чести са били посещенията преди мачовете с участието на сръбския отбор, обясни тя. "Един клиент ми каза, че е взел заем, за да заложи, че Сърбия ще спечели срещу Гана. Той взел 500 евро от банката и загуби, а жена му не знае за това," каза тя. 
						Някои били не толкова патриотично настроени и заложили, че Сърбия ще загуби от Германия миналия месец, но останали изненадани от резултата. 
						"Няма фаворити за тази Световна купа, тъй като имаше големи изненади," отбеляза Ивана. 
						Милена, млада жена в пункта, каза, че залага за свой приятел. "Той е на работа и не може да направи залозите навреме. Веднъж загуби 30 000 евро, но пак не му стига," каза тя. 
						Разглеждайки внимателно списъците и талоните за залози, друг посетител, Раде, ни доверява, че всекидневно залага и печели средно по 10-20 евро на ден. "И преди Световното залагах всеки ден, а сега просто не мога да пропусна и един мач," каза той за SETimes. 
						Други клиенти, като Драган, казват, че атмосферата на Световното първенство ги е насърчила да се пробват в залаганията. 
						"Никога не съм залагал преди, но моите приятели го правят," каза той. "Ще направя малък залог и ако спечеля - супер, ако не - няма значение." 
						Друг залагащ, Зоран, казва, че е избягвал да залага пари за сръбските мачове. "Падат ни се невъзможни противници и губим от такива, които сме сигурни, че можем да бием," каза той. 
						 "Бях сигурен, че ще бием Австралия и ще се класираме за втория кръг," добавя друг клиент, Петър. "Слава Богу, че не заложих голяма сума. По-мъчно ми е, че Сърбия загуби, отколкото че съм загубил пари," каза той. 
						Сърбия бе елиминирана на Световното първенство в груповата фаза, но Ивана казва, че интересът към залаганията не е намалял. "Въпреки разочарованията, нашите редовни клиенти се връщат пак на следващия ден," каза тя. 
						Вероятно мнозина ще бъдат там в неделя, когато Испания ще се изправи срещу Холандия на финала, както и в събота за мача за третото място между Германия и Уругвай.

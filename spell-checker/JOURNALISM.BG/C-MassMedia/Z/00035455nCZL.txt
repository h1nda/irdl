Британски съд блокира екстрадирането на Ганич в Сърбия 
					28/07/2010
					 
						ЛОНДОН, Великобритания -- Във вторник (27 юли) съд в Лондон отхвърли искането на Сърбия за екстрадиране на бившия член на председателството на Босна и Херцеговина (БиХ) Еюп Ганич. Съдът реши, че обвиненията срещу Ганич може да са политически мотивирани. „Тези съдебни процедури са повдигнати и се използват за политически цели и като такива представляват злоупотреба с процеса в този съд”, заяви окръжният съдия Тимъти Уъркман и добави, че Ганич е свободен да се завърне в БиХ. Той беше арестуван на лондонското летище "Хийтроу" на 1 март въз основа на заповед за арест, издадена от Белград. Сърбия го издирва във връзка с нападението от март 1992 г. срещу конвой на Югославската народна армия, при което загинаха 40 войници. Ганич похвали решението на съда, докато Белград обеща да го обжалва. (РТС, Танюг, Б92, Бета, АФП, Би Би Си, Гардиън - 27/07/10)

Анан писа на либийския лидер за случая с българските медицински сестри
					28/12/2006
					 
						СОФИЯ, България -- Генералният секретар на ООН Кофи Анан, чийто мандат скоро изтича, е написал писмо до либийския лидер Муамар Кадафи, призовавайки отново за положително решение в делото с петте български медицински сестри и палестинския лекар. Обвиняемите получиха смъртни присъди за заразяването на повече от 400 деца с ХИВ в Либия. Според събощения в либийските медии, Анан е изразил съчувствието си към семействата на заразените деца и е подчертал решимостта на международната общност да им помогне. В същото време той е споделил шока, който присъдата предизвика в целия свят и е повторил твърдата позиция на ООН срещу смъртното наказание. 
						От своя страна Съюзът на арабските асоциации в България направи изявление в сряда (27 декември), изрично отхвърляйки смъртните присъди, особено използването на мъчения, за да се изтръгнат "признания". (Дарик, БНР - 27/12/06)

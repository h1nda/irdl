Нови опити за криминализиране на екстремизма на Балканите
					07/05/2012
					Неотдавнашните усилия за забрана на дейността на ултранационалистическите групировки в Сърбия и Хърватия предизвикаха както скептицизъм, така и похвала. 
					От Лили Линч за Southeast European Times в Белград - 07/05/12
 
					 
						
Забраната на екстремистките групировки цели да предотврати потенциално насилие. [Ройтерс] 
						През последния месец правителствата на Сърбия и Хърватия удвоиха усилията си за забрана на екстремистките групировки и митинги. Докато някои приветстват по-твърдата позиция и на двете правителства по отношение на тероризма, други се питат какви са мотивите, които стоят зад забраните. 
						На 12 април хърватският премиер Зоран Милованович съобщи, че ще забрани митинг на крайно десните европейски партии в Загреб. Събитието бе организирано от Хърватската чиста партия на правата, групировка, известна с възхвалата си за пронацисткия усташки решим в Хърватия от епохата на Втората световна война. 
						Участниците бяха планирали митинг в подкрепа на Младен Маркач и Анте Готовина, двама бивши хърватски генерали, осъдени за военни престъпления миналата година. В публично изявление, осъждащо митинга, премиерът съобщи, че "призивите за преследване на сърби и роми и за завземане на територии ... няма да получат подкрепа в Хърватия." 
						Въпреки това някои активисти твърдят, че забраната е била издадена едва след като те са оказали натиск върху правителството чрез специална инициатива на НПО и граждани. 
						Както заяви за SETimes, Демиан Вокси, 23-годишен студент и антифашистки активист, "Ние сме доволни от факта, че конференцията и процесията бяха забранени, но не сме доволни, че инициативата трябваше да реагира. Правителството и полицията трябваше да действат по-бързо и по-ефективно." 
						Други също изразиха смесени чувства по отношение на забраната. Флориан Биебер, преподавател по югоизточноевропейски изследвания в Университета на Грац, каза за SETimes, "Забраната на митинга в Загреб със сигурност е знак, че Хърватия изглежда по-малко готова да толерира подобни прояви. Дали това представлява по-дълбока промяна остава тепърва да видим." 
						Биебер също отбеляза, че Милованович е присъствал на годишното възпоминание в Блайбург през 2008 г., събитие, по време на което открито бяха излагани фашистки символи. 
						Въпреки тези очевидни противоречия Биебер каза, че забраната "може да отрази отстлабването на екстремистките групировки около изборите и тяхната намаляваща способност да диктуват политическия дневен ред, както често се случваше през последното десетилетие." 
						
Екстремисти предизвикаха безредици по време на гей парада в Белград през октомври 2010 и сблъсъци с полицията. [Ройтерс]
						От държавната прокуратура в Сърбия призоваха Конституционния съд да забрани ултранационалистическите групировки "Наши" и Сръбското народно движение (СНД) 1389 г. В публично изслушване на 17 април, държавната прокуратура описа предполагаемото участие на групировките в насилието и причиняването на материални щети, което последва обявяването на независимост на Косово през 2008 г. и по време на гей парада в Белград през 2010 г.. 
						Освен това държавната прокуратура твърди, че СНД 1389 неотдавна е чествала клането в Сребреница през 1995 г., в което бяха убити повече от 8 000 босненски мъже и момчета. 
						Гордана Яничиевич, заместник-държавен прокурор обобщи дейността на групировките пред съда, като "постоянно застрашаваща човешките права и свободи" и подстрекаваща към омраза към други народи." 
						Даниела Ломбарда, говорител на Конституционния съд, каза за SETimes, че съдът вероятно няма да вземе решение преди м. юли. 
						Въпросните групировки твърдят, че няма законови основания за забраната. "Всяка дейност, с която се занимаваме, е законна. Ние сме регистрирана организация и всеки от нашите протести е регистриран в полицията, както изисква сръбския закон", каза за SETimes Миодраг Милосавлевич, 24-годишен, замесник-председател на СНД 1389.
						Много граждани обаче смятат, че групировки като СНД трябва да бъдат забранени. Миленка Джурович, 57-годишна, пенсионирана медицинска сестра, която живее в Белград, каза за SETimes, че такива групировки трябва да бъдат криминализирани, тъй като "всеки път, когато нещо се случи в Сърбия, с което те не са съгласни, те използват насилие, за да демонстрират, че не го харесват." 
						Други изразиха съмнения относно решимостта на правителството да криминализира екстремистки групировки. Горан Милетич, програмен директор на организацията на защитниците на гражданските права на Западните Балкани, каза за SETimes, че правителството няма никакво намерение да осъществи забраната и че съдебните процедури не представляват нищо повече от това, че правителството "се преструва, че прави нещо" във връзка с екстремизма в Сърбия. 
						
Графити от СНД 1389 настояват за обединение на всички сърби, включително и сърбите в БиХ. [Лили Линч/SETimes]
						Междувременно, Саша Янкович, омбудсман на Сърбия, се съмнява дали директните забрани са най-добрият начин за справяне с проблемите, предизвикани от екстремистки групи. В интервю на 17 април за телевизия "Б92" Янкович каза, че забрана, наложена от Конституционния съд може временно да спре дейността на екстремистки групи като СНД 1389, но няма да реши проблемите в основата им, които правят подобни групировки интересни за младите хора. 
						"Всички ние подкрепяме много Новак Джокович, но колко млади хора в Сърбия могат да играят тенис, или да постигнат амбициите си в областта на културата и музиката? Отсъствието на тези възможности прави младите хора уязвими за екстремистки идеологии и ако не започнем да се справяме с това, забраната на Конституционния съд няма да реши нищо", каза Янкович. 
						Янкович също отбеляза, че многобройните неуспехи на полицията, прокурорите, съдилищата, образователната система и министерствата на образованието и спорта, са допринесли за положението в което една забрана на свободното право на асоцииране на регистрирана групировка, гарантирано от сръбската конституция, трябва да се смята за последно средство. 
						Макар че някои могат да смятат, че усилията да се забранят такива групировка са опасни, Вокси сочи, че предложените забрани могат да помогнат за насочване на вниманието на обществеността към проблема на екстремизма, както това бе направено в Хърватия. 
						"Ние сме доволни от реакцията на медиите, която бе огромна и единна в осъждането на фашизма. Реакцията на хърватското общество също бе в подкрепа на нашата кауза, доказваща че фашизмът в Хърватия не е толкова силен, колкото преди. Въпреки това, не можем да си позволим да го пренебрегнем." 
					
				
			
					 
					
 
 

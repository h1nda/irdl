Според балкански държавни представители "Уикилийкс" няма да повлияе на отношенията
					03/12/2010
					Осъждайки публикуването в интернет на поверителни документи на Държавния департамент на САЩ, официални представители от четири балкански държави настояха, че това няма да навреди на връзките със САЩ.
					(Различни източници – 28/11/10-03/12/10)
 
					 
						
„Този акт е незаконен, вреден и обслужва само интересите на тези, които работят против партньорството между Европа и Америка”, заяви говорителка на българското министерство на външните работи. [Ройтерс]
						Властите в няколко балкански страни осъдиха публикуването на сайта "Уикилийкс" на хиляди поверителни документи на Държавния департамент на САЩ и вътрешна кореспонденция от неделя (28 ноември) насам. 
						Като предупредиха, че подобни незаконни действия могат да влошат международните отношения, много политици от региона заявиха, че са уверени, че публикациите няма да накърнят отношенията на техните страни със САЩ. 
						„Абсолютно нищо не се е променило в общуването, тъй като дипломацията винаги е била част от живота ни”, заяви пред журналисти сръбският президент Борис Тадич в кулоарите на срещата на върха на ОССЕ в Казахстан в четвъртък. 
						„Всичко в политиката е възможно, точно както в живота на обикновените хора, и нещата не трябва да се драматизират, а по-скоро да се решават”, добави той. „Не очаквам сериозни сътресения в отношенията между политиците. Остава да видим дали ще има някакви промени в междудържавните отношения.” 
						Министерството на външните работи на България разкритикува публикуването на поверителна дипломатическа информация, но заяви, че връзките между София и Вашингтон не са пострадали. 
						 „Този акт е незаконен, вреден и обслужва само интересите на тези, които работят против партньорството между Европа и Америка”, се казва в изявление на говорителката на министерството Весела Чернева от 29 ноември. „Българо-американските отношения са стратегически, базират се на общи ценности и съвпадащи интереси и не могат да бъдат поставени под заплаха от подобни действия.” 
						Изявлението бе в тон с коментара на държавния секретар на САЩ Хилари Клинтън, направен само няколко часа след като първата партида поверителни документи се появи в "Уикилийкс" и редица международни медийни сайтове. 
						„Нека бъдем ясни: оповестяването на тази информация е не само атака срещу интересите на външната политика на Америка”, посочи тя в понеделник, цитирана от „Уошингтън Поуст”. „Това е удар срещу международната общност – съюзите и партньорствата, разговорите и преговорите, които пазят световната сигурност и увеличават икономическия просперитет”. 
						Косовският премиер Хашим Тачи заяви в понеделник, че ще отговаря само на официални публични документи и няма да коментира незаконно изтекли материали. 
						„Ще коментирам само въпроси, свързани с прозрачни документи”, каза той по време на среща с привърженици на неговата Демократическа партия на Косово. 
						 Албанският премиер Сали Бериша заяви, че вярва, че разкритите документи не са заплаха за неговата страна. Според него обаче публикуването на доклади, изготвени от американски дипломати, е много опасно за международните отношения и може да изложи на риск живота на хората. 
						„Това е нарушение на законите и правилата в цял свят; има закони и правила за боравенето и използването на официални документи”, каза Бериша. „Това е и сериозен удар срещу съвременната електронна система на комуникации, която поражда сериозна несигурност, тъй като цялата информация в днешния свят се основава на нея.” 
						Не всички реакции в региона бяха оптимистични. Турският премиер Реджеп Тайип Ердоган заплаши, че ще предприеме съдебни действия, като заяви, че от дипломатите трябва да се потърси отговорност за съдържанието на изтеклите съобщения, което той определи като „лъжи и слухове”. 
						„Обсъдихме този въпрос с правителството на САЩ. Те вече поднесоха извинение, но не смятаме това за достатъчно. Те трябва да предприемат всички необходими мерки по отношение на тези дипломати”, заяви Ердоган. 
						Илир Гьони, член на Социалистическата партия – основната опозиционна партия в Албания – и на парламентарната комисия по сигурност, също посочи, че това няма да се отрази на отношенията. Явлението "Уикилийкс" обаче трябва да се разглежда от властите като предупредителен сигнал за предприемането на незабавни мерки за засилване на сигурността на националните информационни системи, заяви той. 
						„Това е една от основните задачи на нашите служби, на нашата информационна служба, която трябва й да обърне специално внимание”, посочи Гьони. 
						Дипломатът от кариерата Стефан Тафров, който бе посланик на България в ООН от 2001 до 2006 г., призова длъжностните лица да направят необходимите заключения. 
						Публикуването на поверителни документи на САЩ е вредно не само за американците, но и за световната дипломация, заяви Тафров, като предупреди, че такива разкрития могат да „попречат на дипломатите да си вършат работата безопасно и ефективно”. 
						
						Линда Карадаку и Мухамет Брайшори участваха в написването на този репортаж.

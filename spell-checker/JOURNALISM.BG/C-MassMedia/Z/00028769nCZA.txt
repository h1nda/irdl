Католиците в БиХ поддържат живи древни традиции
					22/12/2008
					Постите завършват с голямо коледно празненство за католическата общност в Босна и Херцеговина, както обяснява кореспондентът на SETimes Юсуф Рамаданович в първата от поредица от статии, посветени на зимните традиции на Балканите.
					От Юсуф Рамаданович за Southeast European Times - 22/12/08
 
					 
						
Босненски католици се отправят към централната катедрала в Сараево за литургията в полунощ. [Гети Имиджис]
						За католиците в Босна и Херцеговина (БиХ) Коледа е несъмнено върховата точка на зимния сезон. Сараевският квартал "Ступ", населяван предимно от етнически хървати, се украсява пищно всяка година. Главната Коледна литургия се отслужва в Сараевската катедрала, красива старинна сграда в романо-готически стил, датираща от 1889 г. 
						Тя е една от най-забележителните постройки в центъра на Сараево. Литургията, която се отслужва тук всяка година, също е голямо събитие за целия град, независимо от вероизповеданието. На Бъдни вечер сградата се изпълва до краен предел не само с католици, но и с мюсюлмани, православни християни и дори атеисти. Да бъдеш видян тук се е превърнало във въпрос на престиж. Мнозина в действителност остават извън сградата, защото вътре няма място.
						Същевременно в селските райони католиците спазват някои много стари традиции и обреди. Подготовката започва още на 13 декември, деня на Света Лучия, със засяване на традиционната коледна пшеница. Тя се подстригва на Бъдни вечер, украсява се със свещи, синя или червена панделка и се поставя под коледната елха или върху масата като празнична украса.
						На сутринта преди Коледа главата на семейството донася дъбов клон като символ на добро здраве или наръч сено – символ на изобилието. През деня хората постят, а гозбите, приготвяни за вечеря в този ден, са основно леки – фасул, риба, картофи, сладкиши и различни салати. Домакинствата приготвят месо и пекат ритуалния хляб в очакване на голямото събитие на следващия ден. 
						На зазоряване в деня на Коледа хората се молят в домовете си и след това отиват на църква за Света литургия. По традиция те не посещават приятели и роднини в този ден, а остават у дома и празнуват с членовете на семейството около обилна трапеза, която този път включва печено месо, както и различни тестени изделия и кейкове. 
						Куглоф е един от традиционните коледни кейкове за босненските католици. Той се приготвя много лесно: 
						Продукти: 
						
							4 жълтъка 
							140 г масло 
							140 г загар 
							280 г брашно 
							50 г стафиди или парченца шоколад 
							бакпулвер 
							1 чаша мляко 
							лимонова кора
							ванилова захар 
							щипка сол 
							4 разбити белтъка
						
						Начин на приготвяне: 
						Смесете жълтъците със захарта. Добавете маслото, стафидите или парченцата шоколад, млякото, лимоновата кора и ваниловата захар. Разбийте белтъците с щипка сол. Добавете сместа със жълтъците, прибавете брашното и бакпулвера и внимателно размесете всичко. Изсипете във форма за куглоф и печете около час.

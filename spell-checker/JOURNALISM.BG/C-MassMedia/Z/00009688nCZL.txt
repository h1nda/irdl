Бакояни: Атина ще бъде готова за Олимпиадата
		02/02/2004
		Кметът на Атина Дора Бакояни обсъжда въпроси за подготовката и сигурността на Олимпийските игри, външната политика, тероризма и гръцките избори в това специално интервю с кореспондента на Southeast European Times Димитрис Аграфиотис.
		От Димитрис Аграфиотис за Southeast European Times от Атина - 02/02/04
 
		 
			
Southeast European Times: Какво е сегашното състояние на подготовката за Олимпийските игри?
			
Кмет Дора Бакояни: Поне може да се каже, че е много добро. След години на пряка и косвена критика най-важната институция, а именно инспекционният екип на Международния олимпийски комитет, който редовно прави проверки, заяви, че е много доволен от подготовката. Самият президент на МОК, д-р Жак Рог каза в края на 2003 г., че е "удивен" от напредъка и е убеден, че в Гърция ще се проведат "фантастични" игри. Разбира се, има няколко проекта, които изостават в графика, но те представляват едва 5% от целия процес.
			
SE Times: Готови ли са отделните управления на кметството на град Атина?
			
Бакояни: Да. Нашата задача, както е известно, е по-лека и не е от такъв мащаб като тази на Организационния комитет на Олимпийските игри. Трудността при нас произтича от там, че новата администрация на кметството на Атина встъпи в длъжност през януари 2003 г. Но в продължение само на една година ние стартирахме серия от значителни олимпийски проекти и всички те ще бъдат завършени навреме. Разбира се, някои от тях са с дългосрочен характер и ще продължат след игрите. Ние взимаме всички мерки, за да направим града приветлив както за неговите жители, така и за посетителите. Атина е много по-хубав град, отколкото беше преди няколко години, и ще стане още по-хубав до започването на игрите.
			
SE Times: Доволна ли сте от сътрудничеството между Организационния комитет и кметството на Атина?
			
Бакояни: Да, много. Въпреки спекулациите на медиите за обратното, ние се срещаме редовно и работим в идеален синхрон. Съгласни сме с правителството, че Олимпийските игри са "национална кауза", около която всички се обединяваме.
			
SE Times: Какво ще кажете по въпроса за сигурността?
			
Бакояни: Както заяви президентът на МОК, няма такова нещо като 100-процентна сигурност. Атина винаги е била един от най-безопасните градове в света, но тя не може да даде 100% гаранции, или повече от Ню Йорк. Но аз трябва да посоча, че бюджетът за сигурността достигна 750 млн. долара и ще бъдат включени 45000 души охрана - цифри, които са три пъти по-големи отколкото в Сидни. Освен това, Гърция предприе безпрецедентна стъпка, като създаде международна агенция за сигурност, в която влизат седем страни с най-добър опит в света, и специално в областта на Олимпийските игри - САЩ, Великобритания, Израел, Германия, Франция, Испания и Австралия.
			
SE Times: Опасявате ли се от евентуални актове на тероризъм?
			
Бакояни: Ако имате предвид в личен план, то аз трябва да призная, че този въпрос не е на първо място в съзнанието ми. Както знаете, в резултат на убийството на първия ми съпруг тероризмът за нас е нещо като семейна трагедия. Но ние трябва да гледаме напред и да бъдем съзидателни и да не допускаме проблемът да засенчва живота ни.
			
SE Times: Бяха ли терористичните бомбени атаки в Истанбул предупреждение за гръцките власти?
			
Бакояни: Само едно от многото напомняния. След терористичните атаки в Ню Йорк на 11 септември 2001 г. нещата се влошиха. За нещастие, Олимпийските игри в Атина са първите, които се провеждат в тези нови смутни времена. Както споменах преди малко, обаче, Гърция взима мерки, които нямат прецедент в никоя от предишните Олимпиади.
			
SE Times: Бяхте ли удовлетворена от присъдите срещу членовете на терористичната организация "17 ноември"?
			
Бакояни: Всички, които пострадаха, са удовлетворени от присъдите. Това няма да върне нашите близки, но процесът бе справедлив и ние чувстваме, че законността възтържествува. Това ще остане като наследство за моите деца, така че те да знаят, че всичко възможно бе направено за паметта на техния баща.
			
SE Times: Някакви коментари за процеса срещу терористите от ЕЛА?
			
Бакояни: Аз нямам пряко отношение към това дело, но то има политическо и морално значение, тъй като показва, че властите са решени да направят всичко, за да изкоренят бича на тероризма. И това е особено важно в годината на Олимпийските игри.
			
SE Times: Обръщайки се към въпроса за изборите, смятате ли, че те ще окажат влияние на Олимпиадата?
			
Бакояни: Не, те няма да се отразят на подготовката или пък на ефективността на управлението. МОК също задава този въпрос и ние многократно го уверяваме, че това няма да има отрицателен ефект. Организационният комитет е независима институция, чийто състав не зависи от правителството, а кметството на Атина има мандат до декември 2006 г. Що се отнася до правителството, даже ако то се смени, проектите няма да бъдат засегнати, тъй като дотогава те ще бъдат завършени.
			
SE Times: По въпроса за външната политика, как оценявате сближаването между Гърция и Турция?
			
Бакояни: Партията Нова демокрация, под ръководството на Константин Мицотакис, първа издигна мирна инициатива за Турция. Този акт се считаше за спорен по онова време, но сега всеки следва такава политика. Аз също вярвам, че трябва да бъдем приятели с Турция и двете страни ще получат големия дивидент на мира от приятелското сътрудничество. Преди всичко, това ще съдейства за рязко съкращаване на разточителните покупки на оръжия и ще позволи пренасочване на фондовете към социалния сектор. Мисля, че 2004 г., поради влизането на Кипър в ЕС и възможното споразумение за разрешаване на спора за континентални шелф на Егейско море, ще бъде много важна за преодоляване на гръцко-турските разногласия.

Мадрид обсъжда приоритетите на своето председателство на ЕС
					28/12/2009
					Върховен приоритет на предстоящото испанско председателство на ЕС е пълното и ефективно прилагане на Лисабонския договор
					(ДПА - 28/12/09; Ройтерс - 27/12/09; AФП, ЮрАктив, Юръпиън Войс - 18/12/09; Юрополитикс, ЮрАктив - 15/12/09; AФП, AП, ДПА, Би Би Си, Гласът на Америка - 01/12/09; Ройтерс - 30/11/09; Официален уебсайт на испанското председателство на ЕС)
 
					 
						
Испанският външен министър Мигел Анхел Моратинос. [Гети Имиджис]
						Испания поема шестмесечното ротационно председателство на ЕС от Швеция в петък (1 януари), месец след влизането в сила на дълго дебатирания Лисабонски договор, въвеждащ пакет от нови правила и отбелязващ началото на нова епоха за Съюза. 
						Целящ координираното вземане на решения в ЕС и засилване на влиянието на блока на 27-те страни на световната сцена, договорът също създаде два ключови поста - президент и външен министър. 
						Бившият белгийски премиер Херман Ван Ромпей официално ще започне мандата си от две години и половина като президент на ЕС, или президент на Европейсския съвет както е официалната му титла, в петък. Катрин Аштън от Великобритания ще поеме задълженията си на върховен представител на блока за външната политика и сигурността същия ден. 
						Преди началото на четвъртия си мандат начело на ЕС, откакто се присъедини към Съюза през 1986 г., Испания заяви по-рано този месец, че ще работи в тясно сътрудничество с Белгия и Унгария, които са следващите ротационни председатели на Съюза. Целта на триото ще бъде да осигурят по-голяма съгласуваност в ръководството. 
						Испанският външен министър Мигел Моратинос заяви на 18 декември, че Мадрид признава върховенството на позициите на Ван Ромпей и Аштън в новата структура на ЕС и не възнамерява да се конкурира с тях, а да ги подкрепя. 
						"Ангажиментът на премиера на Испания и на цялото испанско правителство е да осъзнае, че имаме нови европейски представители, които ще ръководят, ще дават насоки и ще водят [блока] през първата половина на 2010 г.," заяви той, цитиран от брюкселското електронно издание ЮрАктив. "Испания няма да се откаже от отговорността си... но ние ще я изпълняваме скромно, дискретно чрез работа и чрез нашата подкрепа." 
						Разкривайки програмата на испанското председателство на ЕС, Моратинос цитира четири главни приоритети, най-важен сред които е пълното и ефективно прилагане на Лисабонския договор. 
						Мадрид "ще предприеме съответните стъпки, за да предизвика въвеждането на регулации, необходими за развитието на Договора и по-специално за създаването на Европейската служба за външна дейност", според официалната програма на испанското председателство на ЕС. "Наша цел е също и консолидирането на балансиран работен формат, който да гарантира, че ротационните председателства ще станат ефективен допълнителен инструмент на новите институции." 
						Макар че правителството в Мадрид ще играе ключова роля в подготовката на заседанията на ЕС Ван Ромпей ще бъде този, който ще председателства срещите, ще дава изявления за пресата и ще ръководи програмата на блока. Испанският премиер Хосе Луис Родригес Запатеро ще председателства някои заседания на по-ниско ниво. 
						От своя страна Аштън ще председателства срещите на външните министри на ЕС. Моратинос ще съпредседателства с нея неформалната двудневна среща на първите дипломати на блока в Кордоба на 5 март. 
						Друг ключов приоритет в програмата на испанското председателство на ЕС ще бъде "да гарантира икономическото възстановяване на Европа чрез по-голяма координация на всяка страна членка и одобрението на европейската стратегия за устойчив растеж до 2020 г.". 
						Другите два важни приоритета, върху които ще се съсредоточи Испания по време на шестмесечния си мандат, ще бъде засилването на присъствието и влиянието на блока на 27-те държави на световната сцена, както и поставянето на европейските граждани в центъра на политиката на блока, като особено внимание ще бъде отделено на равенството между половете. 
						По отношение на разширяването на ЕС, Испания даде ясно да се разбере, че иска присъединителните преговори на Хърватия да приключат преди края на юни, когато тя ще предаде ротационното председателство на Белгия, и изрази подкрепа за напредъка на Турция в преговорния процес. Мадрид също обеща да положи усилия за решаването на дългогодишния спор за името между Македония и Гърция, за да отвори пътя за започване на преговори за членство в ЕС със Скопие.

Македония възприе нова стратегия в спора за името с Гърция
					04/11/2008
					 
						СКОПИЕ, Македония -- В понеделник (3 ноември) парламентът прие нова стратегия за решаването на спора за името между Скопие и Атина. Президентът Бранко Цървенковски заяви пред депутатите, че стратегията е необходима в светлината на блокирането от страна на Атина на кандидатурата на Скопие за присъединяване към НАТО. "Аз съм уверен и твърдя, че не съществува сериозна алтернатива на бъдещето на Македония освен нейната интеграция в ЕС и НАТО", заяви Цървенковски. Той обяви също така, че Никола Димитров няма повече да изпълнява ролята на специален пратеник в спора за името поради различия с министър-председателя Никола Груевски. По всяка вероятност постът ще бъде зает от говорителя на правителството Мартин Протугер.
						Междувременно в понеделник гръцкият заместник външен министър Петрос Дукас отбеляза, че северната гръцка област Македония "е по-голяма по размер и население от държавата [Македония] и ние не можем просто да пренебрегнем това. Географски определеното име е нещо, което представлява добра основа за продължаване на работата на двете страни", каза Дукас за "Ройтерс" по време на визита в Белград. (Макфакс, МИА, МИНА, Синхуа, Ройтерс, АНА-МПА, In.news, Катимерини - 03/11/08)

ЕС ще отвори две нови преговорни глави с Турция
					17/07/2008
					 
						БРЮКСЕЛ, Белгия -- ЕС ще отвори нови две преговорни глави в преговорите за присъединяване с Турция, съобщи в сряда (16 юли) френският външен министър Бернар Кушнер, чиято страна сега държи шестмесечното ротационно председателство на ЕС. ЕС няма да е в състояние да приеме никакви нови членове преди приемането на Лисабонския договор, който бе отхвърлен от ирландските гласоподаватели през юни, добави Кушнер. Турция стана страна, кандидатка за членство, през декември 1999 г., а преговорите за присъединяване започнаха през октомври 2005 г. През 2006 г. ЕС замрази преговорите с Анкара по осем от 35-те преговорни глави, като заяви, че Турция не е изпълнила задълженията си, произтичащи от допълнителния протокол към споразумението за присъединяване.
						Междувременно френският Сенат обсъди в сряда предложение за промяна в конституцията, което би изисквало провеждането на референдум за приемането на нови членове на ЕС, съобщиха медиите. Законопроектът обаче разрешава на президента да решава дали да иска парламентарен вот вместо референдум, ако три пети от депутатите в Сената и в Долната камара дадат съгласие за това. (Заман, НТВ - 17/07/08, Хюриет, Търкиш Прес, Рипортър - 16/07/08)

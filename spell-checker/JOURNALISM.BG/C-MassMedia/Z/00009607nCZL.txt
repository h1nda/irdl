Конституционните спорове в ЕС и Югоизточна Европа
		26/01/2004
		Във връзка с декемврийската среща на върха на ЕС в Брюксел икономистът и бивш министър на финансите на Румъния Даниел Дъяну разсъждава за посоката на развитие на съюза и влиянието върху страните в Югоизточна Европа.
		От Даниел Дъяну за Southeast European Times от Букурещ - 26/01/04
 
		 
			Разочарованието от неуспешната декемврийска среща на върха на ЕС в Брюксел, свикана с цел да утвърди първата конституция на ЕС, бе очевидно на много места в европейските среди. Горчивината идва не само от неспособността да бъде решен въпросът за правата при гласуване, но също и от имиджа, който страните-членки на ЕС създават пред света.
			Главният проблем не бе спорът по съответните клаузи, които може би ще се подлежат на промяна в съответствие с изменящата се обстановка. По-скоро това бе липсата на правило относно променящите се правила, когато старите мандати стават неподходящи. И преди са възниквали кризи през последните десетилетия от историята на съюза, така че не би било правомерно да се надценява значението на сегашната криза. Настоящите условия я направиха неизбежна. Залогът, който страните-членки поставят на прогреса на съюза, е толкова голям, че вероятно ще бъдат намерени компромисни решения. Въпросът за разпределението на властта не противопоставя силните играчи едни срещу други, поне не видимо.
			Много по-сложен е въпросът каква посока трябва да поеме съюзът в областта на по-нататъшната интеграция на политиката и управлението. Именно тук ясно се очертават различните позиции. Ето защо има голям смисъл разговорът за използване на геометрията на променливите величини. Геометрията на променливите величини не е ново понятие и нейни елементи съществуват в монетарната политика на две групи страни: тези, които приеха общата валута и тези, които не я приеха. В каква степен съюзът може да поеме геометрията на променливите величини без това да му нанесе непоправими щети? Това е възлов въпрос. Развитието на дебата около конституцията на ЕС ще има значителни последици за Югоизточна Европа - за България и Румъния, за които е решено да станат пълноправни членове на съюза през 2007 г., и за страните от Западните Балкани, които се надяват рано или късно също да се присъединят.
			Можем да си представим сценарий, при който се постигат компромиси в недалечно бъдеще и конституцията на ЕС влиза в действие под надежден патронаж. Това би станало на фона на ускорено икономическо възстановяване в целия ЕС, като в същото време протича гладко първата вълна на присъединяване. В резултат на това се подобряват перспективите за присъединяване на България и Румъния и този процес развива диалога между ЕС и другите страни-кандидати. Този сценарий би изисквал тясно сближаване на позициите на основните играчи по въпросите на външната политика и сигурността. Уеднаквяването на икономическите условия също би било предпоставка. Малката вероятност всичко това да се случи предполага, че геометрията на променливите величини действа в ЕС. Както и да е, приемането на този факт като работна постановка не е трагично. Геометрията на променливите величини, въпреки възможността да се развие в отрицателни форми, може да бъде и доброкачествена по характер.
			Положителен би бил и този сценарий, при който липсата или наличието на минимален брой диспути между главните играчи в съюза се съчетават с икономическо възстановяване, което ще спомогне за помиряване на различните възгледи за икономическата политика; с подобрен диалог между страните донори и получатели на помощи; и с гладко протичане на процеса на абсорбиране на първата вълна на разширяване на съюза на изток. Ако всичко това се случи и България и Румъния постигнат значителен напредък, ще бъде възможна втора вълна на разширяване през 2007 г. Това от своя страна би насочило фокуса директно към страните от Западните Балкани. Ако тръгнат по пътя на стабилен икономически растеж и продължат изграждането на държавните институции, като в същото време решават успешно граничните и политическите спорове, тези страни ще виждат по-ясно своите перспективи за присъединяване. Междувременно ЕС ще бъде по-силно ангажиран с региона чрез различни форми на помощ. Като упражнение по политическо прогнозиране бихме могли да кажем, че Западните Балкани притежават потенциала да станат вътрешна периферия на съюза.
			Също така би могъл да бъде улеснен дебатът за шансовете за присъединяване на Турция към ЕС. Един по-малко положителен сценарий би се коренил в увеличаващите се дисонанси и търкания в съюза и би означавал оформяне на различни групировки и непродуктивни политически спорове. В резултат на това съюзът не би постигнал поставените си икономически цели. Евентуалното по-негладко абсорбиране на десетте страни, приети в съюза през 2004 г., би усложнило още повече положението. Това би се отразило негативно на шансовете на България и Румъния да влязат в ЕС през 2007 г., особено ако електоратът в съюза започне силно да се съпротивлява на по-нататъшните вълни на разширяване. Излишно е да се казва, че това би се отразило негативно и на надеждите за членство в ЕС на страните от Западните Балкани, предвид техните икономически трудности и ярка политическа история. Шансовете на Турция биха били също така засегнати.
			Крайният извод е, че вътрешната динамика в съюза има голямо значение за политическите и икономическите перспективи на страните-членки на ЕС; тази динамика има също огромно значение и за страните от Югоизточна Европа. Въпреки всичко, както и преди е ясно, че страните от Югоизточна Европа трябва да продължат демократичните реформи и да укрепят институционалните основи на техните икономики, независимо от динамиката в ЕС. Работата трябва да продължава.

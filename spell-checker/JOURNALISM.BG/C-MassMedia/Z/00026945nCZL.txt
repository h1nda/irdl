Датският външен министър отхвърли паралелните институции в Косово
					02/07/2008
					 
						ПРИЩИНА, Косово -- Датският външен министър Пер Стиг Мьолер каза във вторник (1 юли) в Прищина, че не трябва да има паралелни сръбски институции в Косово и че всяко разделение на Косово би било неприемливо. Мьолер, който се срещна с министър-председателя Хашим Тачи, каза, че планът за контролирана независимост на бившия специален пратеник на ООН Марти Ахтисаари предоставя достатъчни гаранции за сръбското малцинство в Косово, що се отнася до запазване на неговата култура, език и национално наследство.
						От своя страна, руското министерство на външните работи излезе във вторник с изявление, определящо създаването на косовски сръбски парламент като логична реакция на "незаконното" едностранно обявяване на независимост от страна на Косово. "Събранието ... отразява преобладаващите чувства в общността, която трябва да се изправи пред [своята] принудителна интеграция в незаконното косовско албанско творение", се казва в изявлението.
						Други новини -- Отношенията в управляващата коалиция в Косово се обтегнаха във вторник след уволнението в понеделник на заместник-министъра на промишлеността и търговията Насер Османи. Той е член на по-малкия коалиционен партньор, Демократичната лига на Косово (ДЛК), която незабавно протестира срещу това и настоя министър-председателят Хашим Тачи от управляващата Демократична партия на Косово да възстанови Османи на поста му. Президентът на Косово Фатмир Сейдиу от ДЛК каза, че подкрепя решението на Тачи за освобождаването на Османи поради размяната на обидни забележки в парламента с министъра на транспорта и телекомуникациите Фатмир Лимай. (Б92, Танюг, Макфакс, Фокус - 02/07/08; Kosovalive, Алсат, Синхуа - 01/07/08)

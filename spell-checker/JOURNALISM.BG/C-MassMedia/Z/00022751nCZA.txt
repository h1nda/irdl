Русия отхвърли ревизираната проекторезолюция за Косово
					01/06/2007
					Западните държави внесоха в четвъртък нова проекторезолюция за бъдещето на Косово, като казаха, че искат Съветът за сигурност на ООН да я гласува следващата седмица. Русия обаче незабавно отхвърли документа и намекна, че може да упражни правото си на вето.
					(Ройтерс - 01/06/07; AФП, AП, ДПA, Би Би Си, Синхуа - 31/05/07)
 
					 
						
Посланикът на САЩ в ООН Залмай Халилзад каза, че “има промени, но основната част от резолюцията все така призовава Косово да навлезе в нова фаза по пътя си към независимост." [ООН]
						В четвъртък (31 май) западните държави внесоха ревизиран проект на резолюция на Съвета за сигурност на ООН, който подкрепя план за предоставяне на Косово на независимост под международен надзор, но Русия незабавно го отхвърли. 
						Новият документ, изготвен от Белгия, Великобритания, Франция, Германия, Италия, Словакия и Съединените щати, е изменена версия на представения миналия месец проект и включва промени, свързани с някои от съображенията, изказани от Русия. 
						В новия текст, който бе официално внесен от Великобритания, пише, че Съветът "подкрепя" вместо "одобрява" предложенията на специалния пратеник на ООН Марти Ахтисаари за бъдещия статут на Косово и "призовава за пълното му прилагане". 
						Отразявайки направено от Русия предложение, той предлага също генералният секретар на ООН Бан Ки Мун да назначи специален пратеник, който да се занимава с въпроса за връщането на бежанците и положението на разселените хора в региона. 
						Освен това новата версия "настоява", а не просто "подчертава, че е важно" Косово да изпълни изцяло задълженията, включени в плана на Ахтисаари, които парламентът на провинцията одобри и прие. 
						Сърбия категорично отхвърли предложенията на бившия финландски президент, които насочват Косово по пътя към независимостта. Настоявайки да запази известен суверенитет над провинцията, Белград призова за нови преговори с посредничеството на ООН - искане, което Русия подкрепя. 
						"Внасянето на тази изменена версия на проекта не променя нищо, що се отнася до нас," каза руският посланик в ООН Виталий Чуркин в четвъртък. "Трябва да мислим за продължаване на усилията за намиране на взаимно приемливо решение за бъдещето на Косово." 
						Запитан от репортер дали това означава, че страната му ще наложи вето върху новата проекторезолюция, той намекна, че подобно действие е възможно, ако в документа не бъдат направени някои радикални промени. "При тези обстоятелства, за съжаление, резултатът би бил очевиден," каза Чуркин. 
						Според "Ройтерс" основният спорен въпрос е разпоредба в проекторезолюцията, която изисква да бъде заменена Резолюция 1244, приета след края на конфликта от 1998-1999 г. и утвърждаваща суверенитета на Сърбия над Косово. 
						"Трябва да започнем сериозни преговори," каза британският посланик в ООН Емир Джоунс Пери пред репортери в четвъртък. "Сега Русия трябва да каже въз основа на [новия] текст какво иска. На тази основа можем после да дадем отговор и да видим дали нещо ще може да се направи." 
						Посланикът на САЩ Залмай Халилзад каза, че новият документ ще бъде обсъден от експертите на Съвета на заседание в петък, като обеща също, че ще бъдат положени "всички усилия", за да бъдат "включени конструктивни идеи на нашите руски колеги". 
						"Процесът на движение напред е започнал, независимостта на Косово е неизбежна," е казал той, цитиран от немската агенция ДПА. 
						Западните държави искат проекторезолюцията да бъде гласувана следващата седмица. 
						Някои дипломати обаче са скептични по отношение на възможността това да стане преди откриването на тридневната среща на върха на Г-8 в Германия в сряда.

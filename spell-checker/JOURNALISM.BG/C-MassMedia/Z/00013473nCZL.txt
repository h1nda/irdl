Комисия на ЕП призовава за по-ясна интеграционна стратегия за Западните Балкани
					03/02/2005
					 
						БРЮКСЕЛ, Белгия -- По време на сесия на Европейския парламент (ЕП) в сряда (2 февруари) Комисията по външни отношения изрази сериозна загриженост относно икономическото и социално положение в Западните Балкани и призова ЕС да приеме по-ясна стратегия за интеграцията на региона. В проекторезолюция комисията призова също страните да работят заедно за подобряване на регионалната инфраструктура и в повечето случаи да сътрудничат по-добре с Трибунала на ООН за военни престъпления. Комисията подчерта значението на уреждането на политическата криза в Босна и Херцеговина и задържането на обвиняемите Радован Караджич и Ратко Младич. Към Хърватия тя отправи препоръки за засилване на връзките с Хагския трибунал и арестуване на укриващия се генерал Анте Готовина. Сърбия и Черна гора бе призована да намери решение на проблемите, произтичащи от федералния съюз и статута на Косово. В резолюцията бяха посочени постигането на по-голяма политическа стабилност, прилагането на административната реформа и засилването на борбата с престъпността и корупцията като основни приоритети за Албания. Македония пък бе призована да приложи основните разпоредби на мирното споразумение и особено децентрализацията. (Утрински весник - 03/02/05; Уеб-сайт на ЕП, Танюг - 02/02/05)

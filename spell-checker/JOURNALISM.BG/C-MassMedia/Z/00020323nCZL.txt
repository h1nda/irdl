Според лидери на ЕС решението за Косово може да бъде отложено
					18/10/2006
					 
						ЛЮКСЕМБУРГ -- Финландският външен министър Ерки Туомиоя, чиято страна в момента заема ротационното председателство на ЕС, каза във вторник (17 октомври), че решението за бъдещия статут на Косово може да се отложи с няколко седмици или месеци поради предстоящите избори в Сърбия. Туомиоя каза това пред репортери след заседанието на Съвета на ЕС в Люксембург. Очаква се специалният пратеник на ООН Марти Ахтисаари да представи предложение за статута на Косово пред шестнационалната Контактна група и Съвета за сигурност на ООН до края на тази година, но лидери на ЕС казват, че графикът може да се коригира.
						По време на посещение в Тирана обаче ръководителят на ЮНМИК Йоахим Рюкер изрази увереност, че бъдещето на Косово ще бъде решено до края на тази година, както е планирано. Той определи този въпрос като "последното парче от балканския пъзел".
						Също във вторник ЕС взе решение да удължи с три месеца - до 31 март 2007 г. - мандата на плановия екип на блока за Косово. Екипът подготвя базата за евентуална мисия на ЕС, която да замени настоящата мисия, ръководена от ООН.
						На заседанието си в Люксембург Съветът на ЕС призова сърбите и етническите албанци да приемат конструктивен подход към преговорите за бъдещия статут на Косово, които се провеждат с посредничеството на ООН. Той призова още Сърбия да изпълни всички свои задължения към Трибунала на ООН за военни престъпления. (Данас, Албейниън Нюз - 18/10/06; Танюг, Уеб сайт на ЕС, KosovaLive, Уеб сайт на албанския президент, Уеб сайт на албанското правителство, ЮПИ, AП - 17/10/06)

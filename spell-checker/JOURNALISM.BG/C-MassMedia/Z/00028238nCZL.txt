Доклад на ЕК за напредъка ще поощри Сърбия и ще критикува БиХ и Македония
					31/10/2008
					 
						БРЮКСЕЛ, Белгия – Първият доклад на Европейската комисия (ЕК) за напредъка на Сърбия, очакван на 5 ноември, ще посочи, че страната може да стане официално кандидатка за членство в ЕС догодина, според медийни репортажи от четвъртък (30 октомври). Според проекта, цитиран в медиите, докладът отново ще потвърди пълното сътрудничество с Трибунала за военни престъпления в Хага като основно условие за кандидатски статут. Тонът ще бъде като цяло положителен, особено ще се отнася до напредъка в изграждането на свободна пазарна икономика. В критиките ще се засегне необходимостта от реформа на съдебната система и недостатъчният напредък в борбата с корупцията и организираната престъпност.
						Междувременно докладът на ЕК за напредъка на Босна и Херцеговина (БиХ) ще критикува страната за политическата й нестабилност и липсата на реформи. Очаква се тонът да бъде крайно негативен. ЕК ще предупреди да се изоставят провокативните изказвания, както и всякакви опити за подкопаване на Дейтънското мирно споразумение.
						Освен това се очаква ЕК да отхвърли започването на присъединителни преговори с Македония поради това, че страната не е изпълнила необходимите условия. „Македония осъществи известен напредък през изминалата година, но все още не отговаря на политическите критерии,” се казва в проектодоклад на ЕК за напредъка на страната. ЕК ще критикува Скопие и за случаите на насилие, помрачили юнските парламентарни избори. (Ройтерс, АФП, Дневник, EUObserver, EUBusiness, Бета - 30/10/08)

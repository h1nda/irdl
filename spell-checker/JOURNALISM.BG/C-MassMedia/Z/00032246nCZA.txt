Уточняване на черногорско-косовската граница
					05/11/2009
					Въпреки надеждите на двете страни споровете остават.
					От Марина Роганович и Беса Бечири за Southeast European Times от Подгорица и Прищина -- 05/11/09
 
					 
						
Знак, отбелязващ временната граница между Черна гора и Косово. [Архив]
						На фона на разногласия по въпроса Черна гора и Косово възнамеряват да проведат официални преговори за установяване на окончателна, правно узаконена граница. Властите се опитват да запазят положителна нагласа, като черногорският министър на външните работи Милан Рочен настояваше, че неговата страна "няма никакви трудни въпроси, които да не могат да бъдат решени чрез разговори с нашите съседи". 
						На 27 октомври той заяви пред парламента: "Няма открити въпроси с Косово и въпроси, които да засягат определянето на границите." 
						Рочен обаче призна, че още не е бил напълно запознат с въпроса. "Не искам да навлизам в контекста на това и не разполагам с достатъчно надеждна информация, за да го коментирам публично," каза той. 
						Същевременно черногорското вътрешно министерство излезе с остро изявление, в което се декларира, че страната няма да се откаже и от един квадратен метър от своята територия. 
						Няколко инцидента напоследък повишиха нивото на безпокойство. Според косовските медии от косовската страна на оспорваната гранична зона Кула, близо до Печ -- територия включваща 21 села -- са били издигнати знаци с надпис "Добре дошли в Черна гора". 
						В знак на протест повече от 200 албански селяни блокираха пътя, водещ към граничния пункт. Техният представител Садри Зека заяви, че близо 1000 хектара са били присвоени от Черна гора. 
						Според косовската информационна агенция "Телеграфи" протестът е наложил среща между косовската областна и гранична полиция, както и кмета на Печ, и главния инспектор на граничната полиция на Черна гора. 
						Нусрет Калач, кметът на Розае, малък черногорски граничен град в непосредствена близост до оспорваната зона, каза пред телевизия "Виести", че неговата община е поддържала и ще продължи да поддържа пътищата и да обезпечава сигурността в района. 
						 "Правили сме го и ще го правим, а ако някой се вълнува от границата или не, ако някой има [териториални] апетити, това си е негова работа," каза Калач. 
						Емило Любудович, депутат, представляващ черногорските сърби, не е съгласен. Той е каза, цитиран от белградското радио Б92, че етнически албанци са навлезли в неговото село, завзели са пасбища и са изсекли гори. "Черногорската гранична полиция не реагира," твърди той. 
						 Косовските власти изглежда вярват, че процесът на определяне на границата ще бъде относително лек и по-кратък от приключилия неотдавна с Македония. Говорителят на правителството Мемли Красничи е казал, цитиран на 27 октомври от всекидневника "Зери", че Косово и Черна гора нямат гранични спорове. 
						Вътрешният министър Зенун Паязити каза за всекидневника "Бота Сот", че "това ще бъде процес на общо решаване на този въпрос ... и че няма място за безпокойство." 
						Паязити не можа да каже точно кога може да се извърши определянето на границата -- наред с установяването на официални дипломатически отношения с Черна гора -- но изрази надежда, че това ще стане скоро. 
						Миналия месец черногорският министър за правата на човека и малцинствата, Ферхат Диноса, заяви пред местните медии, че очаква дипломатически отношения да бъдат установени до края на годината. 
						 Не всички в Косово са съгласни. Лидерът на движението "Ветевендосие" ("Самоопределение"), Албин Курти, отдавна предупреждава, че двете страни ще имат проблеми при определянето на границата. Той изрази мнение, че отговорът може да бъде намерен в документ с 35-годишна давност: конституцията на Югославия от 1974 г., в която са уточнени границите на Косово.

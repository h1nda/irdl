Кощуница: "Сърбия няма да приеме "наложен компромис" за Косово"
					28/06/2006
					Косовският въпрос и кандидатурата на Сърбия за интеграция в ЕС бяха в центъра на разговорите във вторник в Лондон между сръбския премиер Воислав Кощуница и британския му колега Тони Блеър. 
					(Файненшъл Таймс, Таймс - 28/06/06; AП, AФП, ЮПИ, AKИ, Бета, РТС, Радио Б92 - 27/06/06; Файненшъл Таймс - 26/06/06)
 
					 
						
Сръбският премиер Воислав Кощуница разговаря с представители на пресата след среща с британския си колега Тони Блеър във вторник (27 юни). [Гети Имиджис] 
						Сърбия е готова за компромис относно бъдещия статут на Косово, но не и ако той й бъде наложен отвън, каза сръбският премиер Воислав Кощуница в Лондон във вторник (27 юни). 
						"Един наложен компромис не е компромис и Сърбия не може да приеме наложен компромис," каза Кощуница пред репортери след разговорите си с британския премиер Тони Блеър. 
						На 45-минутната среща между двамата лидери, на която присъстваха и министрите на вътрешните работи и на икономиката на Сърбия, както и председателят на Координационния център за Косово, Санда Рашкович-Ивич, бяха разгледани редица въпроси, включително Косово и интеграцията в ЕС. 
						Великобритания е участник в шестчленната Контактна група, която включва още Франция, Германия, Италия, Русия и Съединените щати и играе основна роля в процеса на определяне на окончателния статут на Косово. 
						При обсъждането на косовския въпрос с Блеър Кощуница ясно е посочил, че страната му смята "значителната автономия" за единственото възможно решение. Той е обяснил, че това означава предоставяне на провинцията на много по-голяма автономия от тази, на която в момента се радва който и да е друг регион в Европа, а в същото време границите на Сърбия ще останат непроменени и ще бъдат защитени правата на косовското сръбско малцинство. 
						Формално Косово все още е част от Сърбия, но се намира под администрацията на ООН след края на конфликта от 1998-1999 г. 
						От февруари насам сръбски ръководители и представители на косовските албанци водят преки преговори под ръководството на ООН относно окончателния статут на провинцията, но досега не са постигнали особен напредък и позициите на двете страни все още са твърде далеч една от друга. 
						Косовските албанци, които представляват около 90 % от 2-милионното население на провинцията, искат Косово да получи пълна независимост от Сърбия. 
						Международната общност очаква решение до края на годината, като се говори, че някои западни сили подкрепят искането на косовското албанско мнозинство за независимост. 
						Като отхвърли тази възможност, Кощуница заяви във вторник, че подобен ход ще дестабилизира региона. Ако подобно решение бъде наложено на Сърбия, каза той, то "със сигурност ще бъде отхвърлено от сръбския парламент" и "това неизбежно ще стане повратна точка [за]… отношенията на Сърбия с останалия свят," е казал той, цитиран от британския ежедневник "Файненшъл Таймс". 
						Според съобщенията по въпроса за кандидатурата на Сърбия за интеграция в ЕС Блеър е призовал Белград да засили сътрудничеството си с Международния наказателен съд за бивша Югославия, за да продължи напред в процеса. 
						В началото на май ЕС прекъсна преговорите по Споразумението за стабилизация и асоцииране (ССА) с Белград заради това, че страната не успя да арестува и предаде бившия босненски сръбски военен командир Ратко Младич на Трибунала на ООН в Хага преди крайния срок 30 април. След това Брюксел даде ясно да се разбере, че преговорите по ССА, основна първа стъпка към евентуално членство в ЕС, ще бъдат подновени веднага след премахването на тази пречка.

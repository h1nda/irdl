ЕП разследва румънски депутат за вземане на подкуп
					21/03/2011
					 
						СТРАСБУРГ, Франция -- Европейският парламент (ЕП) започна в неделя (20 март) разследване по обвиненията, че румънски депутат и двама негови колеги в институцията са замесени в афера с подкупи. Британският вестник "Сънди Таймс" съобщи, че Адриан Северин, бивш румънски вицепремиер, както и Ернст Щрасер от Австрия и Зоран Талер от Словения, са приели предложения да получават до 100 000 евро годишно в замяна на предлагане на изменения в ЕП. Предполагаемите нарушения бяха извадени на светло по време на осеммесечно разследване на вестника, което в началото е обхващало общо 60 членове на ЕП. 
						За трима от тях се предполага, че са приели предложението. Северин отрича всички обвинения, настоявайки, че има право да работи като "политически консултант". (Медиафакс, Hotnews.ro, Реалитатя - 20/03/11)

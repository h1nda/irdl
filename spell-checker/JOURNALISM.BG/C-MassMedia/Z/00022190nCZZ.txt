Дипломатически дневник: Премиерът на Кувейт посети Турция
					10/04/2007
					Лидерите на Турция и Кувейт обсъждаха в Анкара инвестиционните възможности и сътрудничеството. Още от седмицата: македонският и албанският министър на отбраната се срещнаха в Тирана; българският премиер Сергей Станишев посети Хърватия.
					
 
					 
						
Турският премиер Реджеп Тайип Ердоган (вдясно) дава пресконференция с кувейтския си колега шейх Насер Мохамед ал Сабах в Анкара в сряда (4 април). [Гети Имдижис]
						Кувейтският премиер Насер Мохамед ал Сабах се срещна с турския премиер Реджеп Тайип Ердоган, президента Ахмет Недждет Сезер и председателя на парламента Бюлент Арънч по време на посещение в Анкара, което започна на 3 април. Съгласно репортажи в медиите Сабах е посочил, че кувейтски бизнесмени са заинтересовани от инвестиционните възможности в северната част на Кипър под турско управление и че биха приветствали откриването на търговски офис на СКТР в Кувейт. 
						***
						Министрите на отбраната на Македония и Албания Лазар Еленовски и Фатмир Медиу се срещнаха в събота (7 април) в Тирана, за да координират мерките, които двете страни ще предприемат през следващите два месеца по отношение на кандидатурите си за членство в НАТО. Те изразиха увереност, че Албания, Македония и Хърватия ще получат покани за членство в Алианса на срещата на върха на НАТО през 2008 г.
						***
						Делегация от 12 генерали и адмирали от турските въоръжени сили пристигна в петък (6 април) на официално посещение в Македония. Групата, водена от генерал-лейтенант Хасан Мемисоглу, се срещна с министъра на отбраната Лазар Еленовски и със заместник-началника на Генералния щаб Адил Газафер. Основна тема на преговорите бе новата структура на армията и напредъкът на реформите в отбраната.
						***
						Американският помощник-секретар по европейските и евроазиатските въпроси Даниел Фрийд потвърди ангажимента на страната си към стабилността на Босна и Херцгеовина (БиХ) и подкрепата на бъдещето й в Европа и НАТО при пристигането си на двудневно посещение в сряда (4 април). Той се срещна в Сараево с членове на председателството, правителството и парламента на БиХ.
						***
						
Турският премиер Реджеп Тайип Ердоган бе на посещение в Сирия във вторник (3 април). Той се срещна със сирийския президент Башар Асад и с премиера Мохамед Наджи Отри, с когото обсъди икономическото сътрудничество. Официалните лица разговаряха също за положението в Ирак и Ливан и за израелско-палестинския конфликт.
						
***
						
Българският премиер Сергей Станишев посети миналата семдица Хърватия по покана на колегата си Иво Санадер. Станишев се срещна с президента Стипе Месич и с председателят на парламента Владимир Шекс и присъства на съвместен бизнесфорум. Станишев бе придружен от българска бизнесделегация в стремеж към засилване на двустранните отношения в икономическия и търговския сектор.
						***
						Представители на вътрешното министерство на Черна гора и на Датската агенция за управление на бедствия и аварии (ДЕМА) подписаха миналата седмица споразумение, предвиждащо сътрудничество в областта на гражданската защита и спасителни операции в случаи на приридни и други бедствия. Съгласно споразумението ДЕМА ще дари компютърно оборудване и превозни средства и ще подпомогне прилагането на проект за създаване на станции за радиационен контрол и обучение на кадри.
						
(Различни източници -- 03/04/07-10/04/07)

Kипърски гръцки опозиционен лидер призовава за помирение
					10/02/2005
					Турция и Кипър трябва да положят всички усилия за прекратяване на дългогодишното разделение на Кипър, заяви в сряда в Истанбул лидерът на основната кипърска гръцка опозиционна партия, като призова за диалог и компромис.
					(AФП, Анадолска агенция, Кипърска осведомителна агенция - 09/02/05)
 
					 
						
Кипърският гръцки опозиционен лидер Никос Анастасиадес призова за помирение между Турция и Кипър. [Архив]
						Изразявайки увереност, че диалогът и взаимното разбирателство могат да спомогнат за прекратяване на повече от 30-годишното разделение на Кипър, лидерът на основната кипърска гръцка опозиционна партия призова Анкара и Никозия да работят по-усърдно за постигането на тази цел. В началото на историческото си посещение в Турция в сряда (9 февруари) Никос Анастасиадес, който е начело на партията Демократичен сбор (ДС), изрази също подкрепа за кандидатурата на Анкара за членство в ЕС. 
						Последното усилие за постигане на споразумение въз основа на предложения от ООН мирен план завърши с неуспех миналия април, след като кипърските гърци го отхвърлиха с убедително мнозинство на проведения референдум. ДС бе единствената кипърска гръцка политическа сила, която се застъпи за плана за обединяване. Макар че мнозинството от кипърските турци гласуваха в полза на плана, само гръцката част на острова стана член на ЕС на 1 май. 
						"Европа е имала успехи в изглаждане на различията и лекуване на раните от миналото... Кипър не може да бъде изключение. Крайно време е веднъж завинаги да се затвори тази травмираща и болезнена глава от историята", каза Анастасиадес в слово пред Университета "Сабанджъ" в Истанбул в сряда. Отхвърлянето на плана на ООН от кипърските гърци не означаваше пълно противопоставяне на постигането на споразумение, каза той. 
						Делегацията на ДС е в Турция по покана на Партията на справедливостта и развитието на премиера Реджеп Тайъп Ердоган (ПСР). Анастасиадес, който се смята за първият кипърски гръцки лидер, посетил страната, ще се срещне с външния министър Абдула Гюл и с други официални представители на ПСР в Анкара в четвъртък, а също и с Ердоган в събота в Истанбул. За неделя е насрочена среща с гръцкия православен патриарх Вартоломей I. 
						Преди разговорите си с турските официални лица Анастасиадес заяви, че проблеми на сигурността -- в т. ч. "присъствието на военни подразделения в Кипър, правото на намеса на трети страни и завръщането на изселниците" -- са били причина кипърските гърци да гласуват "против" на миналогодишния референдум. 
						"Кипърският проблем е обременен с много болка и недоверие, с актове на насилие и омраза. Но миналото принадлежи на историците... Аз съм твърдо убеден, че заедно ние можем да спечелим бъдещето чрез обща взаимноизгодна формула", бе цитиран той от АФП в сряда. 
						През декември ЕС даде зелена светлина за започване на присъединителни преговори с Турция на 3 октомври, при условие че тя се съгласи да разшири договора за асоцииране от 1963 г. с Европейския икономически съвет -- предшественикът на ЕС -- така че той да включва всички страни членки, в т. ч. и кипърската гръцка държава, която Анкара не признава. 
						"Ние сме готови да преговаряме с кипърските гърци и няма да се откажем от диалог, ако това ще допринесе за постигане на споразумение," каза Гюл в сряда. 
						Междувременно британският специален пратеник в Кипър лорд Дейвид Ханей бе цитиран да казва в Никозия в сряда, че не вижда жизнеспособна алтернатива на плана на ООН. Той е заявил, че изборът се състои между този план "с известни изменения" или никакво решение. "Надявам се, че никоя от двете страни на острова няма да избере възможността да няма споразумение", е казал той.

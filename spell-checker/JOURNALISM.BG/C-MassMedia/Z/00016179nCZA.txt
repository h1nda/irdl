Сръбски ресторант прибавя нов елемент към атмосферата на Тирана
					07/10/2005
					Плескавица -- кайма от агнешко и говеждо месо, печена с лук и сервирана гореща върху дебела пита -- е само едно от традиционните сръбски ястия, предлагани през лятото в ресторант на открито в сърцето на албанската столица. Успехът на ресторанта бе приветстван като нов сигнал за засилващите се икономически връзки.
					От Ерлис Селимай за Southeast European Times от Тирана – 07/10/05
 
					 
						
"Перпер" предлага разнообразни специалитети от традиционната славянска кухня. [Ерлис Селимай] 
						През лятото група сърби намериха един прост начин да създадат процъфтяващ бизнес в сърцето на Тирана. Близо до бившия музей на албанския диктатор Енвер Ходжа, сега известен като "Пирамидата", те вдигнаха палатки, в които предлагаха разнообразни специалитети от традиционната славянска кухня сред пушека, издигащ се от скарите. 
						Тези скромни заведения за хранене бяха част от ресторантската верига "Перпер", която носи името на валутата на сръбския крал Душан Неманич. "Перпер", която има франчайзинги в Германия и Холандия, се появи в Тирана и в крайбрежните градове Дуръс и Вльора. 
						Милисав Шурович, на 40 г., е напуснал Белград, за да ръководи начинанието в Тирана като ръководител на група от дванадесет сърби. Той не говори албански, но един албанец от Черна гора му помага да управлява ресторанта. 
						"Нашият специалитет е плескавицата. По традиция плескавицата се прави от кайма от агнешко и говеждо месо, пече се с лук и се сервира гореща върху дебела пита. Но ние предлагаме и разнообразие от нашите традиционни ястия," каза Шурович. 
						"Това е един вид културно сътрудничество между двете страни. Ние дойдохме тук по време на регионален панаир и решихме да отворим ресторант преди няколко месеца. Оттогава сме много доволни от броя на клиентите, които идват тук, за да вкусят от нашите специалитети," обясни той. 
						"Перпер" стана хит не само сред местните жители, но привлича и албанци от Косово, които често посещават Тирана през лятото. Въпреки тежкото наследство на етническия конфликт в провинцията косоварите все пак се възползват от възможността да опитат сръбска кухня. 
						Успехът на "Перпер" е още един знак, че Албания и Сърбия и Черна гора продължават да укрепват икономическите си връзки. Според официални данни албанският износ за Сърбия и Черна гора през 2004 г. възлиза на 2,3 млн. долара, докато Сърбия и Черна гора е изнесла за Албания стоки за 13 млн. долара. 
						Деловите среди в Албания и Сърбия и Черна гора се смятат за особено важни за възобновяване на връзките между двете страни, които възстановиха дипломатическите си отношения през март 2001 г. Оттогава официални представители направиха редица взаимни посещения за обсъждане на двустранното сътрудничество. Илир Мета бе на историческо посещение в Белград през 2002 г., като това бе първото посещение на албански премиер в страната след 1946 г.

Хърватска получава от ЕС оценка добър
14/04/2003
Според последния доклад на Европейската комисия, оценката за напредъка на Хърватска е добър. Правителството ще трябва да работи по-усилено през идващата година ако иска страната да бъде приета като кандидат-член и да започне преговори. Неговият успех на изборите също е застрашен.
Лиз Барет за Southeast European Times - 14/04/03
 
 
Европейската комисия (ЕК) изрази разнородни възгледи за напредъка на Хърватска към европейската интеграция във втория си годишен доклад за Процеса за стабилизация и асоцииране от 28 март. Тя приветства "твърдата решимост" на правителството да изпълни Споразумението за стабилизация и асоцииране, но заяви, че не е направено достатъчно за решаването на някои краткосрочни приоритети, посочени в доклада от миналата година.
Сред тези приоритети са някои дългогодишни спорни въпроси между Брюксел и Загреб. Например комисията изрази безпокойство, че новият закон за електронните медии не защитава напълно хърватското радио и телевизия от политическа намеса. Сътрудничеството с Международния наказателен трибунал за бивша Югославия също остава недостатъчно и е постигнат частичен напредък относно завръщането и интеграцията на сръбските бежанци, въпреки приетите важни законодателни промени. По всички тези въпроси, оглавяваната от премиера Ивица Рачан коалиция не е успяла да оправдае очакванията, които биха я отличили като реформаторска, либерална и западно ориентирана, за разлика от нейния националистически предшественик Хърватскя демократичен съюз (ХДС).
Други неуредени въпроси са спорни по различни причини. ЕК настоява за солидни промени в държавната администрация, заедно със структурни реформи за болната икономика. И двете са важни за просперитета на страната в дългосрочен план, но и двете ще означават големи загуби на работни места в страна с висока безработица и силни профсъюзи. Докато по-сплотено правителство би могло да постигне споразумение по тези деликатни проблеми, хърватската коалиция от пет партии е известна с невъзможността си да постига консенсус.
В други области причините за липса на напредък не са толкова ясни. Лошата работа на съдилищата е основен проблем: в момента има 1,3 млн. висящи граждански дела. Според доклада работната група, създадена от Министерството на правосъдието, очевидно не дава конкретни резултати, тъй като не са взети конкретни стъпки за подобряване обучението на сравнително младите и неопитни съдии и друг персонал.
Хърватският министър по европейска интеграция Невен Мимица изглеждаше щастлив от доклада на комисията. Той заяви, че оценката е равна на "бележка между 4 и 5 на контролно в училище". Още повече, според него молбата на Загреб да стане кандидат-член ще бъде одобрена този месец. Въпреки че Хърватска е очевидният водач сред страните от Западните Балкани, неговото виждане изглежда оптимистично, тъй като процедурите на ЕК са продължителни. Тъй като Съветът на министрите на ЕС вероятно ще разгледа молбата на Хърватска през следващите седмици, тогава той ще поиска комисията да изготви официално мнение - процес, който вероятно ще отнеме една година.
Времето е от изключително значение за сегашното правителство, което отчаяно се нуждае от конкретни успехи в интеграцията в ЕС за насърчаване на собствената си популярност. Понастоящем ЕС е един от само два въпроса, за които правителството има всеобщото одобрение - другият е изграждането на пътища. Във всички другите области на политиката гласоподавателите са силно разочаровани и вероятно ще предпочетат промяна в правителството на предстоящите парламентарни избори, които ще се проведат най-късно до март 2004 г. Положителното мнение може да дойде много бързо, позволявайки на правителството да участва в изборите на гребена на вълната. Ако това не стане, евентуалното връщане на власт на ХДС, който е реформиран само частично, може да се окаже пречка за амбициите на Хърватска за членство.

ЮЛЕКС прави важни препоръки за секторите в Косово
					24/07/2009
					Това е първият доклад на ЮЛЕКС, след като преди няколко месеца мисията обяви пълна оперативна способност. В него се правят редица важни препоръки, включително за широка реформа в съдебната система на Косово.
					От Беса Бечири за Southeast European Times от Прищина – 24/07/09
 
					 
						
ЮЛЕКС направи 30 препоръки за Косовската полицейска служба. [Гети Имиджис]
						В доклада на ЮЛЕКС, който бе представен пред правителството в четвъртък (23 юли) в Прищина, се правят няколко важни препоръки за косовските правоохранителни и правоналагащи институции - правосъдие, полиция и митници. 
						Документът съдържа повече от 2 500 оценки, които наблюдателите и консултантите на ЮЛЕКС са направили през последните шест месеца. Под формулировката "в центъра на вниманието на ЮЛЕКС в бъдеще" са направени повече от 70 предложения с важни последици. 
						Заместник-ръководителят на ЮЛЕКС Рой Рийв, който представи доклада, заяви, че някои от препоръчаните мерки са краткосрочни, а някои - дългосрочни. 
						"Ще използваме този доклад за много подробни дискусии по-късно този месец," каза той. 
						Това е първият доклад на ЮЛЕКС след обявяването на пълна оперативна способност преди няколко месеца. 
						ЮЛЕКС е направила около 30 предложения за препоръчителни промени, засягащи Косовската полиция (КП), като например "необходимост от устойчиво обезпечаване с персонал, отговарящ за информационните и комуникационните системи на КП и необходимост от започване на “основаваща се на разузнавателни сведения” полицейска дейност в цялата организация". 
						"Държавната прокуратура и [полицията] трябва да работят в тясно сътрудничество за намаляване на високите нива на тежката престъпност, както и за предприемане на активни целенасочени действия срещу организираната престъпност и корупцията," посочва ЮЛЕКС в доклада. 
						Според мисията съдебната система все още не функционира независимо. 
						"Почти не съществува система, която да защитава косовските съдии в съда, извън съда и след работно време," се казва в доклада. Освен това се посочва, че не са налице институционализирани механизми за проследяване на инциденти, в които прокурори са били изложени на външен натиск. 
						"ЮЛЕКС ще разгледа редица мерки, за да донесе промяна: от необходимостта да се увеличи значително броят на представителите на жените и на малцинствените общности в съдебната власт до необходимостта да се гарантира юридически нейната независимост. Необходими са усилия за осъществяване на реформи в застрашително голяма област и в основата на загрижеността на ЮЛЕКС е необходимостта да се повиши общественото доверие, като се намали уязвимостта на съдиите и прокурорите на натиск и корупция." 
						Докладът съдържа препоръки и за сектора на митниците. "Планът за обучение на митническите служители в Косово обхваща въвеждащо, професионално и техническо обучение, но по-специализираните области на правоприлагането и превенцията не са широко обхванати," се посочва в доклада. 
						"Косовските институции трябва да подкрепят ЮЛЕКС, за да подобрят имиджа на съдебната власт и прокуратурата," заяви политическият анализатор Дритон Лайчи за косовския държавен радио-телевизионен оператор РТК, като допълни, че косовските институции не трябва да се намесват в работата на съдебната система и прокуратурата. 
						Правителството все още не е коментирало официално доклада.

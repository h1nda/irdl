Проучване констатира висока безработица и недоволство сред младежите в БиХ
					12/08/2008
					Широкомащабно проучване на младежта, проведено в БиХ тази пролет, показва, че безработицата сред младите граждани надвишава 50 %, като много от тях търсят работа в чужбина.
					От Юсуф Рамаданович и Иво Шчепанович за Southeast European Times от Сараево и Сплит -- 12/08/08
 
					 
						
Много от интервюираните сочат образованието като един от своите приоритети. [Архив]
						Комисията на БиХ за координация по въпросите на младежта представи своите констатации след провеждането на първото разширено проучване на мненията на младежите в БиХ. 
						Анкетьорите са разпитали 1 500 граждани на възраст между 16 и 30 г. по икономически, политически и социални въпроси. Анкетираните младежи са посочили намирането на работа, жилищното настаняване и образованието като свои приоритети. 
						
						Заетост 
					
						Анкетьорите са установили, че 58,5 % от младежите в БиХ са безработни – брой, който е четири пъти по-голям от този в която и да е страна от ЕС – както и че много от тях заминават за чужди страни. Петдесет и седем процента от анкетираните младежи са заявили, че биха напуснали страната временно, за да работят в чужбина. Подобна готовност за работа в чужбина е налице, въпреки че малко младежи са пътували извън страната: около 35 % от тях никога не са пътували; 40 % от анкетираните на възраст между 18 и 30 години дори нямат паспорти. 
						Друг фактор, принуждаващ анкетираните да мислят за работа в чужбина, е липсата на сигурност на работата в така наречената сива икономика. Според информационната агенция „Фена” един от всеки пет млади работници не разполага с трудов договор. 
						
						Жилищно настаняване
					
						Проблемът със заетостта по всяка вероятност допринася за затрудненията, които младежите изпитват при устройването си в собствени жилища: 85 % от участниците в проучването на възраст между 16 и 30 год. са посочили, че живеят с родителите си. Те поставят жилищното настаняване на второ място сред най-големите си проблеми след безработицата. 
						
						Образование 
					
						Младежите са недоволни и от образователната система в БиХ. Повечето са изразили неудовлетвореност от неадекватното оборудване в университетите и липсата на практическо обучение. Те посочват като основна причина за отпадането си от системата на образованието финансовите проблеми. От друга страна, благодарение на или въпреки местната образователна система един на всеки двама анкетирани говори английски език, а един на всеки пет говори немски. 
						
						Апатия
					
						Обезсърчаващата действителност видимо е насадила повсеместна апатия сред анкетираните. Само 7 % от младежите участват в организирани спортни занимания. Трима от всеки четирима на възраст между 16 и 30 год. са заявили ,че не се интересуват от политика в страна, обособила се след неотдавнашна война. По данни от изборите избирателната активност на младежите през 2006 г. е била 47 %, не особено внушителен процент, но два пъти по-висок от 2002 и 2004 г. 
						"Данните не са ужасяващи и са много по-добри от регистрираните преди две години, когато някои международни организации [докладваха], че 60 % от младежите искат да напуснат БиХ завинаги. [Но тези констатации] би трябвало да стимулират Съвета на министрите на БиХ да приеме политики за младежта възможно най-скоро, за да опази човешките ресурси като основен актив на БиХ,” каза председателят на комисията Надя Лютвикадич.

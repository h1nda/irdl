Председателят на ОССЕ: "Евроинтеграцията е най-голямото предизвикателство пред властите в БиХ и международната общност"
					30/11/2005
					 
						САРАЕВО, Босна и Херцеговина (БиХ) -- При откриването на конференцията под надслов "Дейтън - десет години по-късно" словенският външен министър и изпълняващ длъжността председател на ОССЕ Димитрий Рупел заяви във вторник (29 ноември), че подготовката за интеграцията в ЕС ще бъде най-голямото предизвикателство пред БиХ и международните власти в близко бъдеще. Той каза, че започването на преговорите по Споразумението за стабилизация и асоцииране представлява ново начало за БиХ и добави, че процесът на интегрирането в Европа е дълъг и изисква вземането на трудни политически решения.
						Други новини -- Във вторник първият контингент сапьори от БиХ се завърна от Ирак. Лошото време принуди втория контингент да отложи заминаването си за Ирак до сряда. 
						Също във вторник бригаден генерал Винченцо Копола бе назначен за ръководител на Полицейската мисия на Европейския съюз. Той ще замести Кевин Карти, чийто мандат изтича през януари. (Дневни аваз, Независне новине - 30/11/05; ПБС БиХ, Фена РТРС, Уеб-сайт на ПМЕС - 29/11/05; Уеб-сайт на ЕС - 28/11/05)

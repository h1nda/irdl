Британският министър на отбраната обещава подкрепа за повишаване на сигурността в Косово
					12/09/2005
					Британският министър на отбраната Джон Рийд даде в неделя уверения в подкрепата на страната си за усилията за подобряване на сигурността в Косово, докато провинцията се приближава към евентуални преговори за определяне на бъдещия й статут. 
					(Блиц - 12/09/05; AП, Айърланд онлайн - 11/09/05; Ройтерс, АП, Бета - 10/09/05; Макфакс, Радио Б92 - 09/09/05)
 
					 
						
Ръководителят на ЮНМИК Сьорен Йесен-Петерсен (вдясно) се срещна с британския министър на отбраната Джон Рийд в неделя (11 септември) в Прищина. [Африм Хайрулаху]
						Британският министър на отбраната Джон Рийд заяви в неделя (11 септември), че страната му ще продължи да подкрепя усилията за подобряване на сигурността в Косово в очакване на преговорите за бъдещия й статут.
						Дългосрочното подобряване на сигурността в провинцията "е първа и жизненоважна стъпка към гарантиране на стабилно, устойчиво и благоденстващо бъдеще за хората в Косово," цитира АП думите на Рийд, казани в Прищина след разговорите му с ръководителя на ЮНМИК Сьорен Йесен-Петерсен. Еднодневното посещение бе последният етап от тридневното пътуване на Рийд на Балканите, което включваше и посещение на Босна и Херцеговина в петък.
						Великобритания, която понастоящем заема ротационното председателство на ЕС и е една от шестте държави в т. нар. Контактна група за Косово, има 200 военнослужещи в провинцията в рамките на силите под командването на НАТО КФОР с обща численост 17500 военнослужещи. Рийд разговаря с някои от тях в неделя.
						Посещението му се осъществи непосредствено след инцидента късно в петък, при който косовски сръбски полицай бе ранен, когато патрулната му кола попаднала под обстрел близо до с. Щръпце. Според източници от полицията раните му не били животозастрашаващи.
						Нападението бе извършено недалеч от мемориален паметник на бившите косовски албански бунтовници, който бе повреден при експлозия предния ден, но още не е ясно дали двата инцидента са свързани. Полицията е засилила мерките за сигурност в района, където преди около две седмици бяха убити двама косовски сърби.
						Новите инциденти се случиха по времето, когато Кай Ейде, специалният пратеник на ООН, извършва проверка на напредъка на Косово в прилагането на международно одобрените демократични стандарти в осем области. Една положителна оценка би отворила вратите за преговори по окончателния статут на провинцията, които вероятно ще започнат по-късно през годината.
						Според словенския външен министър Димитрий Рупел, който тази година заема поста на председател на ОССЕ, докладът, който Ейде се очаква да представи през идните седмици, ще подкрепи започването на преговори за статута на Косово.
						"Имам чувството, че докладът, независимо от всички резерви, ще се произнесе в полза на започване на преговорите по бъдещия статут на Косово," цитира македонската осведомителна агенция "Макфакс" думите на Рупел, казани на пресконференция в Любляна в петък.
						Като подчерта, че съдържанието на доклада е все още неизвестно, официален представител на американския държавен департамент изрази оптимизъм. "Смятам, че очакванията на международната общност са, че разискванията могат да започнат наесен," каза Розмари Дикарло, заместник-помощник на американския държавен секретар.
						Като отказа да разкрие какви ще бъдат препоръките му, Ейде заяви пред сръбския ежедневник Блиц, че когато докладът му бъде завършен, той ще го връчи на генералния секретар на ООН Кофи Анан, "който ще прави с него каквото намери за добре".

Пратеникът: Съветът за сигурност няма да бърза с решението за статута на Косово
					30/04/2007
					Делегация на Съвета за сигурност на ООН завърши двудневната си проучвателна мисия в Косово в събота и заяви, че 15-членният орган ще има нужда от повече време, за да вземе решение за бъдещето на провинцията.
					(AП, AФП, Интърнешънъл Хералд Трибюн, Бета, Б92 - 29/04/07; Ройтерс, ДПА, РФЕ/РЛ, Информационен център на ООН, Правителство на Сърбия - 28/04/07; Балканска мрежа за разследващи репортажи - 27/04/07)
 
					 
						
Лидерите на косовския екип за единство (вдясно) се срещнаха с 15-членната делегация на Съвета за сигурност на ООН в Прищина в петък (27 април). [Лаура Хасани]
						Делегация на Съвета за сигурност на ООН напусна Косово в събота (28 април) след двудневна проучвателна мисия. Ръководителят на делегацията посланикът на Белгия Йохан Вербеке заяви, че с процеса за решаване на бъдещия статут на провинцията не трябва да протича при съкратени срокове. 
						 "Решаването на важни въпроси не трябва да бъде заложник на крайни срокове", заяви той пред репортери на пресконференция в Прищина в събота. 
						Петнайсетте посланици на ООН пристигнаха в Косово след разговори в четвъртък с високопоставени служители в Белград. 
						Пътуването до региона бе предложено от Русия, една от петте постоянни членки на Съвета за сигурност. Москва подкрепя Сърбия в противопоставянето й на предложението за статута на Косово, направено от бившия финландски президент Марти Ахтисаари, призоваващо за "контролирана независимост". 
						Белград се противопоставя на независимостта и настоява за запазване на някакъв суверенитет върху провинцията. В събота сръбското правителство излезе с изявление, предлагайки "контролирана автономия" като компромисно решение. 
						Косовските албанци, които са 90 % от населението на провинцията, което е 2 милиона, приемат плана на Ахтисаари. Представителите на общността, които се срещната с посланиците на ООН, изразиха надежда, че те ще подкрепят неговите предложения. 
						Президентът на Косово Фатмир Сейдиу заяви пред репортери, че независимостта на провинцията ще гарантира стабилността на целия регион. 
						 "Ние обсъдихме защо Косово трябва да бъде незавизимо и защо не може да има други решения", се казва в съобщения от петък, които цитират Сейдиу. "След това посещение, вече е време статутът на Косово да бъде решен", добави той. 
						 Обиколката на посланиците на ООН на провинцията включваше посещения на разделения град Митровица, сръбското село Свинаре и сръбския квартал в град Ораховац. Те също посетиха Мала Круша, където 116 албански мъже бяха убити от сръбските войници през 1999 г. 
						Арсим Шеху, косовски албанец, изгубил 40 членове от голямото му семейство, заяви "Надяваме се, че те ще установят какво са направили сърбите тук... Не можем да живеем с тях повече." 
						 Съобщение в Интърнешънъл Хералд Трибюн в неделя цитира изявление на премиера Агим Чеку, в което той твърди, че очаква Косово да може да обяви своята независимост "до края на май". 
						 "Нашите приятели, които са реалисти и страните, които са изпратили войници, пари и осем години са били ангажирани тук, и които планират да присъстват тук, желаят да се сложи край на нерешения статут", заяви Чеку. 
						Помощник-държавният секретар на САЩ Даниел Фрийд изглежда споделя очакванията на Чеку. На конференция в Брюксел в събота, американският високопоставен служител заяви, че изготвянето на нова резолюция за Косово ще започне скоро след завръщането на делегацията на Съвета за сигурност от Балканската й обиколка. Той също изрази надежда, че Русия ще подходи конструктивно към въпроса. 
						"Надяваме се, че Русия разбира, че Косово ще бъде независимо по един или друг начин", заяви Фрийд. "Това или ще стане по контролиран начин, който ще осигури добруването на сръбското население, или ще стане по неконтролиран начин и косовските сърби ще страдат най-много, което ще бъде ужасно."

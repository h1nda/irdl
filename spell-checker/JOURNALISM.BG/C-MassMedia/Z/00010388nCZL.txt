ЕС предоставя техническа помощ на Македония
06/04/2004
Програмата за техническа помощ ТАИЕКС е достъпна за македонските институции. Програмата предлага съдействие за адаптиране на законодателството в държавите-кандидати с оглед покриването на критериите на ЕС и притежава база данни за европейското законодателство.
От Мария Лазарова за Southeast European Times в Скопие - 06/04/04
 
 
Македонското правителство откри офис на програмата ТАИЕКС за обмен на информация, свързана с оказване на техническа помощ. Офисът предлага съдействие за адаптиране на законодателството на дадена държава-кандидат за членство в ЕС с оглед покриване стандартите на Съюза. Офисът предоставя краткосрочна техническа помощ за сближаване и прилагане на правни актове и за създаване на необходимата административна инфраструктура.
Миналата година ЕС предложи на страните в региона няколко инструмента - вкл. програми за техническо съдействие - които до този момент са били отворени само за кандидат-членки на ЕС. Македония направи начални проучвания за възможностите да използва тази програма миналия декември. Очаква се в страната да пристигне мисия от Брюксел, за да оцени прогреса на Македония в европеизацията на местното законодателство.
Според Драган Тилев, ръководител на правителствената Служба по европеизацията, всички министерства са проявили голям интерес към програмата, която включва експертна помощ, образователни мисии, семинари и подобни проекти, които следва да подпомогнат правителството при интерпретацията, адаптирането и прилагането на европейските регламенти.
Програмата цели да даде отговор на молби за съдействие, депозирани от държави-кандидати във всяка област на законодателството. ТАИЕКС притежава всеобхватна база данни на цялото европейско законодателство, която сега е на разположение на Македония.
Бюджетът на ТАИЕКС за държавите от Западните Балкани за тази година е 5 млн. евро. Средствата ще се отпускат на принципа, "който пръв подаде молба, той пръв получава възможност за финансиране". Министерствата са инструктирани как да използват помощта: назначени са координатори, а помощта се осъществява чрез одобряване на представени конкретни проекти.
Държавни служители, членове на парламента, професионални и търговски асоциации, представители на синдикатите, служители в местната администрация, съдии, адвокати и лица, специализирани в превода и интерпретацията на правни текстове, могат да използват услугите на ТАИЕКС. Програмата не може да се използва от частни лица. Основен координатор на ТАИЕКС е Службата по евроинтеграция.
Адаптирането на македонското законодателство към европейските стандарти е в ход вече от няколко години. До края на годината Македония ще е превела около 29 000 от всичко 80 000 страници с европейски правни стандарти. За тази година се планира адаптирането на 86 закона и 59 подзаконови актове с оглед въвеждане на 622 европейски мерки. Ще бъдат адаптирани около 
6 000 правни регламента и мерки.

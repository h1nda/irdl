Пратеникът на ООН Ейде обсъди децентрализацията на Косово с Тадич и Ляич
					13/07/2005
					 
						БЕЛГРАД, Сърбия и Черна гора -- Кай Ейде, специален пратеник на ООН за прегледа на изпълнението на демократичните стандарти в Косово, се срещна със сръбския президент Борис Тадич във вторник (12 юли). Тадич каза, че сърбите са готови да влязат в косовските институции, но само ако има напредък в процеса на децентрализация. Той отново подчерта готовността си да се срещне със своя косовски колега Ибрахим Ругова. Ейде се срещна отделно и с министъра за човешките права на Сърбия и Черна гора Расим Ляич, с когото обсъди същите въпроси.
						Други новини от вторник -- Трибуналът на ООН в Хага реши да обедини съдебните процеси срещу няколко души, обвинени във военни престъпления в Косово. Общото дело ще включва обвиняемите Никола Саинович, Милан Милутинович, Драголюб Ойданич, Небойша Павкович, Владимир Лазаревич, Властимир Джорджевич и Сретен Лукич. Съдът съобщи, че всички те са обвинени в сходни престъпления срещу цивилни косовски албанци, извършени между януари и юни 1999 г. Общият съдебен процес ще започне през декември или януари. (РТС, Б92, Танюг - 12/07/05)

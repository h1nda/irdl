Караджич ще се яви за първи път пред съда в Хага
					31/07/2008
					 
						ХАГА, Холандия -- Бившият босненски сръбски лидер Радован Караджич ще се яви за първи път в четвъртък (31 юли) пред Трибунала за военни престъпления в Хага, за да отговаря по обвинения за извършени по време на конфликта от 1992-1995 зверства в Босна и Херцеговина. Съдия Алфонс Ори ще прочете обвинителния акт и ще призове ответника да заяви дали се признава за виновен. Караджич може да реши да отложи отговора си и ще има възможността да се обърне към съдията с въпроси, свързани с условията на своето задържане и арестуване.
						Главният прокурор за военни престъпления Серж Брамерц каза, че началото на съдебния процес срещу Караджич може да бъде забавено с месеци поради неговата сложност. Както прокурорите, така и адвокатите на защитата ще се нуждаят от време, за да се подготвят за делото, каза той. Брамерц добави, че ако бъде арестуван и бившият босненски сръбски генерал Ратко Младич, службата му ще обмисли дали да обедини двата обвинителни акта.
						Междувременно група гръцки адвокати обявиха планове да посетят Караджич в Хага, за да му предложат помощ при защитата, обяви в сряда атинската информационна агенция АНА-МПА. Караджич възнамерява да се представлява сам по време на съдебния процес. 
						Европейската комисия приветства от Брюксел екстрадицията на Караджич, определяйки я като доказателство за „ангажимента към пълно сътрудничество” на новото сръбско правителство с Хагския трибунал и ЕС. (Таймс, Гардиън, Индипендънт - 31/07/08, Танюг, Б92, Бета, АФП, ИТАР-ТАСС, Ройтерс, АНА-МПА - 30/07/08)

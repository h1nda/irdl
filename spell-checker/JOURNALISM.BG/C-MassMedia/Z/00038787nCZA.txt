Посланието от "Синтагма" 
					22/06/2011
					Пред лицето на икономическата криза протестиращите на "Синтагма" се опитват да формулират алтернатива и призовават да не се плаща държавния дълг.
					От Хенри Шапиро за Southeast European Times от Атина - 22.06.2011 г. 
 
					 
						
Протестиращите организираха палатков лагер на площад "Синтагма" и призовават правителство да даде отчет. [Ройтерс]
						Площад "Синтагма", намиращ се точно срещу сградата на гръцкия национален парламент в Атина, е обсипан със стотици лозунги, изразяващи различните гласове на протестното движение срещу мерките за строги икономии на гръцкото правителство и сделките с ЕС и МВФ. 
						„Демокрация и капитализъм: несъвместими понятия”. „Нацистката Меркел, нацистът Саркози”. „Парламентът, ТВ и банкерите: те работят заедно”. „Подписи за референдум: демокрация сега”. Това са само малко примери сред лозунгите, които виждат гръцките депутати, когато погледнат към площада. 
						Взети заедно, те демонстрират недоверие към правителството, вяра, че то е корумпирано от интересите на финансовия елит, и убеждението, че министър-председателят Георгиос Папандреу е марионетка жертва на чужди интереси. Те обаче не формулират алтернативно решение на дилемата с бюджета, пред която са изправени гръцките парламентаристи. 
						Разговорите с протестиращите на пл. "Синтагма" обаче разкриват, че повечето от тях споделят обща визия за това как правителството трябва да отговори на кризата. 
						Бабис Сириопулос, профсъюзен член, раздаващ стикери с надпис „Не дължим, не продаваме, не плащаме”, обясни за SETimes, че народът на Гърция не е отговорен за дълга и не той трябва да го плаща. Той призовава да не се изплащат задълженията. 
						Запитан за тежестите, които това ще донесе за работещите в обществения сектор, потребителите на обществени услуги и пенсионерите, отговорът му бе: „Повечето от парите, които вземаме назаем, отиват в банките”, а не у гръцкия народ. „Първоначално ще боли, но след това ще възникне нова система и проблемите ще бъдат решени.” 
						Димитрия, седяща близо до плакат с надпис „Когато хората протестират мирно, ги разпръскват с химикали”, се оплака от безработицата сред гръцката младеж, полицейското насилие и потисничество на правителството. 
						Тя изрази отвращението си от „тристата копелета в парламента”, обвинявайки ги, че са корумпирани. Тя също призовава да не се изплаща държавният дълг, заявявайки, че това е дълг на „банкерите”, а не на гръцкия народ. Запитана за последствията от неизплащането на дълга, тя заяви, че правителството не заслужава доверие и че Гърция ще банкрутира и в двата случая. „По-добре да страдаме на свобода, отколкото в затвора”. 
						София Цадари, член на група, наречена „Ново ляво течение”, която живее в палатки на пл. "Синтагма", каза, че самата тя протестира, защото гръцката младеж е изправена пред безработица и бедност. Тя също отправи призив да не се изплаща дългът. 
						Запитана за последствията за гръцкия народ от неизплащането на дълга, тя каза, че гръцкото правителство има повече пари, отколкото заявява. „Това е въпрос на приоритети”, каза тя. „Вместо да вземат от пенсионерите, могат да вземат пари от църквата и армията. Това би било голяма политическа промяна, но именно това искаме и ние - голяма промяна.” 
						На 28 юни гръцкият парламент ще вземе решение по предложените мерки за строги икономии, приемането на които е условие за продължаване на помощта от МВФ и ЕС. Протестиращите на пл. "Синтагма" биха предпочели неизпълнение на задълженията по дълга и приемане на последствията с надеждата, че шокът от това може да стане катализатор за възникването на по-справедлива система. Или, както един от лозунгите заявява на английски: „Вие прихванахте болестта, ние имаме решението: революция”. 
						Много е вероятно обаче мерките да бъдат приети и Гърция да получи известна подкрепа от МВФ и ЕС. В такъв случай протестиращите са се зарекли да останат на "Синтагма" неопределено дълго време. Както гласи един от лозунгите на гръцки: „Протестите ще продължат до победа.”

Тадич е получил уверения за подкрепата на Франция за кандидатурата на Сърбия за интеграция в ЕС
					20/12/2005
					 
						ПАРИЖ, Франция -- В понеделник (19 декември) сръбският президент Борис Тадич се срещна с френския президент Жак Ширак в Париж и заяви, че отново е получил уверения, че Франция ще подкрепи кандидатурата на Сърбия за интеграция в ЕС. Според Тадич двамата президенти са се съгласили, че решението на косовския въпрос трябва да доведе до мир и стабилност за целия регион. 
						Междувременно в Белград представители на Сърбия и Черна гора и ЕС започнаха във вторник първия кръг от техническите преговори по Споразумението за стабилизация и асоцииране. В центъра на дискусиите ще бъде либерализирането на търговията с ЕС. 
						Други новини -- Президентът на Черна гора Филип Вуянович насрочи извънредно заседание на парламента на 7 февруари във връзка с референдума за независимост. Той каза, че вероятно референдумът ще се проведе преди април. (РТС, Бета - 19/12/05)

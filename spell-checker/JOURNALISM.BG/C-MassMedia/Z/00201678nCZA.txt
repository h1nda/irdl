Обществената подкрепа за присъединяването на Сърбия към ЕС намалява
					25/07/2011
					Сърбия е по-близо до получаването на статут на членка на ЕС, но обществената подкрепа за присъединяването намалява.
					От Бояна Милованович за Southeast European Times от Белград – 25/07/11
 
					 
						
Само 57 % от сърбите подкрепят кандидатурата на страната за членство в ЕС. [Ройтерс]
						През 2003 г. 72 % от населението подкрепяше присъединяването на страната към ЕС. В началото на 2011 г. подкрепата спадна до 57 % . 
						„[Членството] на Сърбия в ЕС изглежда твърде нереалистично... Интересува ме как живея и какво мога да си позволя и за мен няма значение дали Сърбия ще бъде в ЕС, или не”, каза за SETimes 32-годишният сръбски икономист Деян Трипкович. 
						Общественото мнение днес драстично се различава от вижданията на населението преди няколко години. Настоящата управляваща коалиция начело с Демократическата партия на президента Борис Тадич спечели предишните избори и състави коалиция въз основа на обещанието да направи Сърбия членка на ЕС. 
						Намаляването на подкрепата за европейската интеграция поставя на преден план в обществения дебат много политически въпроси. Предвид насрочените за първата половина на 2012 г. избори, какви промени в политическата сфера в Сърбия ще предизвикат обществените нагласи към присъединяването към ЕС? 
						Представителите на управляващата коалиция твърдят, че не се страхуват от предстоящите избори. Според тях намаляването на подкрепата за европейската интеграция е нормално и това е станало във всички държави, членки на ЕС, по време на процеса на асоцииране. 
						Представителката на ръководството на Демократическата партия Нада Колунджия коментира: „Ние не се отказваме от нашата политика на европейска интеграция, въпреки че гражданите започват да губят ентусиазма си. Смятаме, че членството в Европейския съюз е от държавен, национален и икономически интерес и е добро за всички сръбски граждани”. 
						Колунджия посочи, че сегашното правителство може би прави грешка, като не обяснява достатъчно ползите от членството. 
						„През следващия период ще работим за по-доброто представяне на тази връзка пред гражданите. Това по никакъв начин не е свързано с предизборната кампания, а по-скоро с желанието ни да мобилизираме всички наши възможности, за да постигнем възможно най-скоро стратегическата ни цел за членство в ЕС”, добави тя. 
						Смята се, че членовете на опозиционната Демократическа партия на Сърбия (ДПС) са най-големите евроскептици. Те обаче предпочитат да се наричат по друг начин: „еврореалисти”. Партията защитава становището, че гражданите едва сега започват да виждат истинското лице на ЕС. 
						Според говорителя на ДПС Петър Петкович „сегашните власти мамят гражданите от три години с политиката си под надслов „Европа няма алтернатива”. Гражданите вече имат тригодишен опит с тази политика и със сигурност ще ги накажат на предстоящите избори.” 
						Той посочва, че правителството е накарало гражданите да повярват, че бързото присъединяване към ЕС ще доведе до по-добър живот. 
						„Тъй като това не стана, а държавата се намира в сериозна криза, гражданите започват да усещат опустошителните последици от политиката на сегашното правителство”, добавя Петкович. 
						Той критикува правителството за неговото „сервилно” отношение към ЕС, който според него иска да отнеме от Сърбия част от нейната територия. „Някой, който изисква от нас да установим добросъседски отношения с Косово, неразделна част от нашата държава, не може да бъде наш партньор”, казва Петкович. 
						Анализаторът Деян Вук Станкович смята, че общественият ентусиазъм по отношение на европейската интеграция е пресъхнал заради неуспеха на настоящото правителство да постигне конкретни резултати въпреки многото приказки за членството в ЕС. 
						„Правителството обеща да получи кандидат-членски статут и да започне преговори за членство в началото на мандата си, а не в края, както става сега”, обяснява Станкович. 
						Той смята, че на следващите избори гражданите няма да гласуват въз основа на реториката, а на резултатите.

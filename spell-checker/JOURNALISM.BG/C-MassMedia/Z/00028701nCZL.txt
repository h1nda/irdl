Международната кризисна група предупреди за застой в процеса на интеграция на Турция в ЕС
					15/12/2008
					 
						АНКАРА, Турция -- Международната неправителствена организация Международна кризисна група (МКГ) призова Анкара и ЕС да разчупят "низходящата спирала" в преговорите за присъединяване на Турция към ЕС. В своя годишен доклад, публикуван в понеделник (15 декември), МКГ предупреждава, че сегашният застой може да застраши целия преговорен процес. В доклада се твърди, че техническите преговори за присъединяването на Турция текат бавно и може да достигнат задънена улица през есента на 2009 г., когато вече няма да има нови преговорни глави за отваряне. 
						Други новини -- Турските власти съобщиха в неделя, че през 2010 г. ще бъдат въведени "интелигентни" лични карти. В тях ще бъдат вградени по-високи мерки за сигурност и защита срещу рисковете от копиране и измами. Личната информация се съхранява в чипа на личната карта посредством лични кодове. (Хюриет, Милиет, Сабах - 15/12/08; Анадолска информационна агенция - 14/12/08)

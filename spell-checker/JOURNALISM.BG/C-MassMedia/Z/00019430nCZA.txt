Уизнър: "За решаването на косовския въпрос са необходими "интензивни" преговори"
					31/07/2006
					И двете страни в преговорите за статута на Косово трябва да покажат гъвкавост, за да може да се постигне споразумение до края на годината, каза пратеникът на САЩ Франк Уизнър по време на посещения в Белград и Прищина.
					От Блерта Фоничи за Southeast European Times от Прищина – 31/07/06
 
					 
						
Косовският президент Фатмир Сейдиу (вдясно) посреща специалния пратеник на САЩ за преговорите за статута на Косово Франк Уизнър в Прищина в четвъртък (27 юли). [Лаура Хасани]
						Специалният пратеник на САЩ за преговорите за статута на Косово, Франк Уизнър, беше в Белград и Прищина миналата седмица, за да разговаря с двете страни по преговорите. Макар Съединените щати да продължават да настояват за постигане на решение още тази година, те не искат да повлияят на преговорите, като заемат позиция относно бъдещето на Косово, каза той. 
						"Няма да представяме мнението си за статута на Косово на този етап, защото смятаме, че е важно да се постигне споразумение между двете страни и самите преговарящи," каза той. 
						И двата преговарящи екипа трябва да покажат гъвкавост по време на новата "ускорена" фаза на преговорите, каза пратеникът. "Остават само седмици преди интензивните преговори. Постигането на реалистични решения на тези преговори трябва да бъде наш основен приоритет, за да можем да приключим с това, преди да се насочим към следващата стъпка," каза той. 
						Макар Вашингтон да не застава зад определено решение, той силно подкрепя позицията на Контактната група да не се разделя Косово, смята Уизнър. 
						Принципът да няма разделяне "се спазва в международната правна практика и в същото време е важен политически принцип за всички народи в този западнобалкански район," каза Уизнър. Възможността да се поддържа стабилност и мир в региона е пряко свързана с него, добави той. 
						Освен това, каза Уизнър, всяко постигнато споразумение трябва да защитава малцинствата в Косово и да им позволява да водят достоен живот. Той подчерта необходимостта от въвеждане на конкретни мерки, включително "реалистични решения", с цел да се защитят църквите, културното наследство и общините. 
						Уизнър направи посещенията си скоро след т. нар. "среща на слоновете" във Виена, на която участваха високопоставени сръбски лидери и лидери на косовските албанци. Макар делегациите да не направиха почти нищо друго, освен да изложат категоричните си позиции за Косово -- като албанската страна иска пълна независимост, а сръбската се противопоставя на това искане -- тази среща все пак се смята за крайъгълен камък. 
						Междувременно нов кръг технически преговори ще се проведе на 7 и 8 август. Основни теми на дискусиите ще бъдат децентрализацията и правата на малцинствата.

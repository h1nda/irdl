БиХ регистрира най-добрия от години насам ски сезон
		08/03/2004
		Сега, когато Босна и Херцеговина отбелязва 20-та годишнина от 14-те Олимпийски игри в Сараево, ски центровете в страната се радват на най-добрия туристически сезон след войната.
		От Антонио Пърленда за Southeast European Times от Сараево - 08/03/04
 
		 
			Скиорите в региона се наслаждават на склоновете на планините в Босна и Херцеговина (БиХ) тази година, било то с участието си в Балканския шампионат по биатлон в планина Яхорина, или в състезанието със сноуборд свободен стил в планина Белашница, или пък в някой от различните ски фестивали.
			Отбелязвайки с гордост 20-та годишнина от зимните Олимпийски игри, проведени в Сараево през февруари 1984 г., ски центровете посрещат най-големия брой посетители след края на войната през 1995 г. Не само добре известните курорти в олимпийските планини близо до Сараево, но и по-малките ски центрове на юг и на запад се радват на този бум.
			Зимният туристически сезон в БиХ започва в средата на декември и продължава до средата на април. Снежната покривка в централните босненски планини през февруари е повече от 100 см. "Въпреки че снегът заваля доста късно тази година, туристическият ски сезон е толкова успешен, че може да се сравни даже с годините преди войната", казва управителят на ски центъра в Яхорина Драган Соколович.
			Яхорина, която не пострада от войната, е най-привлекателният туристически обект. Нейният най-висок връх Огорелица е 1916 м над морското равнище. През лятото тя е покрита с трева, а през зимата тук натрупва до 3 м сняг. Туристите могат да използват 25 км ски трасе за алпийски дисциплини. Четири седалкови лифта и четири влека са с общ капацитет да обслужват 7500 скиора на час. Предлагат се също ски курсове и ски услуги, а така също има райони, подходящи за ски бягане, пързаляне с шейни, нощни ски или разходки.
			
Любител на сноуборд се спуска по склонове в БиХ. [Харис Мемия]
			В близост до ски пистите са разположени павилиони за напитки, пунктове за слънчеви бани и магазини. Хотелите и ресторантите предлагат нощни развлечения и обилна кухня. 28-километров път свързва Яхорина със Сараево през Пале; друг път минава през връх Требевич. Той се намира на 200 км от Баня Лука, на 320 км от Белград и на 350 км от Загреб.
			"В момента има 2500 посетители в Яхорина", казва Соколович. "Хотел "Бистрица", оборудван с 400 легла, прие 11500 души само през януари. Същото е положението и през февруари, като всички места за спане са резервирани до 15 март. С няколко допълнителни ски събития ние смятаме, че можем да стигнем до 150 000 туристи в Яхорина този сезон".
			Хотелите в Яхорина имат общ капацитет от 1200 легла, а частниците осигуряват още допълнително 1400 легла. Повечето паркинги са безплатни. Туристическите компании и оператори в региона предлагат ваканционни пакети в Яхорина, като повечето чуждестранните туристи са от Сърбия-Черна Гора, Словения и Хърватия, казва Соколович. С всеки сезон обаче идват все повече туристи от други части на Европа.
			Още по-близо до Сараево са планина Белашница и олимпийските планини Игман с върхове съответно 2066 м и 1504 м. И двете предлагат ски писти от световна класа. Белашница и Игман обаче са изправени пред проблеми, които липсват в Яхорина. И двете бяха арени на военни действия през войната. Всички хотели, ресторанти и първокласни съоръжения за ски скокове бяха опожарени до основи.
			В резултат на това Игман и Белашница нямат хотели и места за нощуване, а предлагат само две кафета-ресторанти. В двете планини обаче има над 10 км алпийски писти. Транспортирането се осигурява от един кабелен лифт с капацитет за 1350 скиора, два двуместни седалкови лифта за 1200 скиори и два влека за 1800 скиори. Има също 4 детски лифта за 1000 млади скиори.
			
Босненци се качват с лифта на планина Игман над Сараево. Комплексът в Игман от зимната Олимпиада през 1984 г. бе напълно разрушен от сръбските войски по време на конфликта в БиХ. [AФП]
			"В миналото имахме помещения за нощуване с почти 2000 легла. Днес обаче това не е възможно", казва Селим Хърват, главен управител на ски центъра Игман и Белашница. "Посетителите могат да карат ски в продължение на 6-7 часа на ден. Но ние все още нямаме постоянни места за нощуване и развлечения. Поради тази причина нашата печалба се базира на дневните и случайните гости от Сараево."
			И Хърват и Соколович отбелязват, че планините се пълнят най-много с хора през уикенда, когато във всеки от двата ски центъра идват по 10000 скиори и посетители. Въпреки растящите цени - ски лифтовете струват с 15 цента повече, отколкото през 2003 г. - с всяка година се увеличава броят на скиорите. Дневният билет в Яхорина, Игман и Белашница е 11 евро. В Яхорина билет за седем дни струва 60 евро, а цената на сезонния билет за спортисти и ски инструктори в Игман и Белашница е 150 евро.
			Докато Соколович в момента е зает с планове за увеличаване на капацитета на Яхорина, Хърват очаква резултатите от търга за реконструкция на спалните съоръжения в Белашница и Игман. Според Хърват властите в сараевския кантон са изготвили договора, но все още не е ясно, кой ще изпълни проекта за реконструкция и кога това ще стане.
			И двамата мениджъри подчертават, че разширяването на ски капацитета ще даде възможност за по-добро разбирателство между отделните общности. Докато Яхорина е разположена в Република Сръбска, Игман и Белашница се намират във Федерация БиХ. И двете общности отбелязват 20-та годишнина от 14-те Олимпийски игри с еднаква гордост и ентусиазъм.

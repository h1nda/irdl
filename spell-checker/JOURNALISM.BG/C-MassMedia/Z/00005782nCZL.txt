Арестуването на Младич е проблемно, смята югославският външен министър
27/01/2003
Според югославския външен министър Горан Свиланович арестуването на босненско-сръбския военен командир Ратко Младич може да се окаже проблемно. Изявлението на Свиланович засили съмненията в готовността на Белград да залови един от най-търсените заподозрени от Трибунала на ООН по военни престъпления.
(АП, ABC - 26/01/03; Ню Йорк Таймс, АП, Радио Б92 - 24/01/03; Радио Свободна Европа/Радио Свобода - 23/01/03; Радио Свободна Европа/Радио Свобода - 22/01/03)
 
 
Югославският външен министър Горан Свиланович заяви в неделя (26 януари), че арестуването на босненско-сръбския военен командир Ратко Младич може да се окаже проблемно. Изявлението на Свиланович засили съмненията в готовността на Белград да залови един от най-търсените заподозрени от Трибунала на ООН по военни престъпления. Югославските власти дълго време отхвърляха твърденията на прокурорите на трибунала и западните дипломати, че Младич се крие в Сърбия и е охраняван от въоръжени бодигардове, заявявайки че не знаят нищо за неговото местонахождение.
"Първо трябва да установим местонахождението на Младич", каза Свиланович пред АП. "Ако сме сигурни, че е в Югославия, трябва да се уверим, че арестът е осъществим".
Генерал Младич беше обвинен от Хагския трибунал за участие в убийството на поне 7 300 босненски мюсюлмани в клането при Сребреница през 1995 г. Заедно с Радован Караджич, той оглавява списъка на международния трибунал от 23 най-търсени военнопрестъпници.
В интервю за АП Свиланович заяви, че задържането на Младич може да доведе до въоръжен сблъсък между силите на правителството и бодигардовете на Младич, някои от които, според западни дипломати, са свързани с югославската армия. "Твърде спорно е дали нашите сили ще могат да го арестуват без сериозни инциденти", каза Свиланович в неделя. "Въпросът е - разполагаме ли с такива възможности?"
Въоръжените сили се намират под прекия контрол на югославския президент Воислав Кощуница. Смятайки, че Трибуналът на ООН е предубеден спрямо сърбите, Кощуница не е склонен за засилва сътрудничеството на Белград с Хага.
Миналата седмица Свиланович, който е и председател на националния съвет за сътрудничество с Трибунала на ООН, отправи чрез американския посланик по военните престъпления, Пиер-Ришар Проспер, искане за съдействие от страна на Вашингтон при арестуването на Младич.
САЩ предоставиха на Белград срок до края на март да изпълни исканията на Хага. По време на посещението си, Проспер постави условие обвинените за военни престъпления във Вуковар през 1991 г. бивши офицери Младич, Веселин Сливанчанин и Мирослав Радич да бъдат предадени на Трибунала на ООН до 31 март.
Изказвайки съмнения, че Белград ще може да изпълни исканията до този срок, сръбският премиер Зоран Джинджич заяви, че макар сътрудничеството с Хагския трибунал да е приоритет за неговото правителство, той няма информация къде се крие Младич. Другите двама обвиняеми според него се криели в Сърбия.
Два дни преди интервюто на Свиланович, Джинджич призова Вашингтон и международната общност да отслабят натиска върху Белград по въпросите за сътрудничество с трибунала. "Ние искаме да сътрудничим, но имаме и други приоритети, като подобряване на икономическата ситуация и стандарта на живот на хората", заяви Джинджич в петък пред Световния икономически форум в Давос, Швейцария.

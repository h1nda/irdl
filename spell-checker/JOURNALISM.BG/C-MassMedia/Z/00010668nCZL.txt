Командващият ЕсФОР: Предаването на мисията от НАТО, залавянето на Караджич са главните грижи
		03/05/2004
		Генерал-майор Върджил Л. Пакет стана осмия командващ ЕсФОР на 2 октомври. 2003 г. Неговите отговорности включват поддържане на безопасна и сигурна среда, подкрепа на международната общност да изпълнява своите мандати, както и обучението и преструктурирането на въоръжените сили на Босна и Херцеговина (БиХ).
		От Брайън Килгален за Southeast European Times от Сараево - 03/05/04
 
		 
			
Командващият ЕсФОР генерал-майор Върджил Пакет. [ЕсФОР]
			В момент, когато ЕсФОР се готви за предаване на мисията на ЕС по-късно тази година, командващия ЕсФОР генерал-майор Върджил Л. Пакет обсъжда бъдещата роля на НАТО в тази страна, заявката на БиХ за участие в програмата Партньорство за мир и проблема с Караджич, в това специално интервю за Southeast European Times.
			
Southeast European Times: Каква роля ще играе НАТО в Босна и Херцеговина (БиХ) след започване на мисията на ЕС.
			
Генерал-майор Върджил Пакет: Още не е взето решение за мисия на ЕС. Ясно е обаче, че НАТО ще остане. Щаб на НАТО с 200-250 души персонал под командването на американски генерал ще остане в Кемп Батмир. Задачите на щаба ще включват взаимодействие с министерството на отбраната на БиХ за продължаване на работата по програмата Партньорство за мир (ПзМ). Останалите задачи предстоят да бъдат окончателно дефинирани.
			
SE Times: Кога очаквате да бъде взето решение за силите на ЕС, които ще заменят ЕсФОР?
			
Пакет: След срещата на върха на НАТО в Истанбул, която ще се проведе от 28 до 29 юни. Вече обаче се извършват посещения за проверка и установяване на връзки.
			
SE Times: В какъв обем ще остане присъствието на НАТО след евентуалното поемане на мисията от ЕС?
			
Пакет: Ще остане щабно подразделение на НАТО. Осен това, НАТО ще запази способността си да изпраща при необходимост така наречените "Сили над хоризонта". Подкреплението от 2500 войници, което неотдавна НАТО изпрати в Косово, са пример за тази способност. С по-нататъшното включване на БиХ в ПзМ, НАТО ще може да съдейства и в други области, като например провеждане на съвместни учения. САЩ вероятно ще задържат част от инфраструктурата си в Тузла съгласно двустранно споразумение с БиХ.
			
SE Times: Какъв е статутът на съоръженията на НАТО в БиХ? Колко от тях ще останат след започването на мисията на ЕС и ще бъдат ли те заети от силите на ЕС?
			
Пакет: В момента се изготвя план. Но имайте предвид - още не е взето решение за започване на операция на ЕС. Важно също така е да се отбележи, че 70% от войниците на ЕсФОР са от страни на ЕС и могат да съдействат веднага на ЮФОР. Тъй като има страни, участници в ЕсФОР, които не са членове на НАТО, много вероятно е в ЮФОР да се включат стани, нечленуващи в ЕС. Някои от съоръженията вече се закриват с намаляването на числеността на ЕсФОР от 12000 на 7000 до 1 юни, което е част от процеса на признаване на приноса, извършван от БиХ в укрепването на собствената й сигурност.
			
SE Times: Какви са вашите прогнози относно Радован Караджич? Вие проведохте две акции в места, където се предполагаше, че той се намира, но все още сте с празни ръце.
			
Бремето на отговорността за залавянето на военнопрестъпници като Радован Караджич (вляво на плаката) и Ратко Младич (вдясно на плаката) лежи върху правителството на БиХ. [Харис Мемия]
			
Пакет: ЕсФОР и международната общност напредат значително в затварянето на мрежата около всички лица, обвинени във военни престъпления, и техните привърженици. Всяка извършвана от нас операция дава допълнителна информация, която ни приближава с една стъпка към целта. Бремето на отговорността за изпълнение на международния закон лежи върху правителството на БиХ. Може да се отбележи, че ЕсФОР са задържали 29 обвинени от Международния трибунал за военните престъпления в бивша Югославия (МТВПЮ) лица, докато властите в БиХ в повечето време са бездействали. Що се отнася до Караджич, ако той наистина мислеше за бъдещето на сръбския народ в БиХ, щеше да се предаде.
			
SE Times: Какво друго прави НАТО за гарантирането на безопасна и сигурна среда в БиХ?
			
Пакет: Всеки ден ЕсФОР патрулира и работи заедно с местната полиция за поддържането на безопасна и сигурна среда. Много време се отделя за подпомагане на армията на БиХ в унищожаването на излишните муниции, както и за провеждане на съвместни учения и подготовката й за участие в ПзМ.
			
SE Times: Според Вас, какви са шансовете на БиХ да стане член на ПзМ?
			
Пакет: БиХ ще стане член, но вероятно не по време на срещата на върха в Истанбул през юни. Те са близо до покриване на военните изисквания, но политическите реформи, като например изпълнението на ВАТ, изостават и е необходимо по-нататъшно премахване на дублирането на функциите в долните звена на правителството. Правителството на БиХ не сътрудничи достатъчно с МТВПБЮ и неуспехът им в залавянето на обвинените във военни престъпления лица задържа страната и съответно поставя под риск нейното бъдеще.
			
SE Times: Как виждате бъдещето на БиХ?
			
Пакет: Аз виждам БиХ като пълноправен икономически и военен член на евро-атлантическите структури. Преходът от края на войната през декември 1995 г. е забележителен, но предстои още път. ПзМ вероятно е следващата значителна крачка. НАТО и всички страни, допринесли за ЕсФОР, могат да се гордеят с тяхната роля. Сега е време за БиХ, подпомагана от НАТО, да изгражда бъдещето си.

Сърбия прилага нова програма за основните училища
08/10/2003
Новата система, насочена към подобрение на нивото на обучение в страната, се въвежда тази есен в сръбските основни училища. Въпреки съпротивата на някои учители, Министерството на образованието е убедено ,че програмата ще насочи училищата по правилния път.
От Давор Коникушич за Southeast European Times в Белград - 08/10/03
 
 
От тази есен се прилага нова програма в сръбските училища. Основното образование вече ще трае девет години, вместо досегашните осем. През първата година обаче няма да се поставят оценки. Вместо това учениците ще получават описателни характеристики за оценка на техния напредък.
Учителите полагат усилия за адаптиране към новата система. " Досега не срещаме сериозни проблеми," заявява Милка Павлович, която преподава в основното училище "Йован Стерия Попович" в Белград. "Подобно на останалите 7,500 учители, преподаватели и педагози аз също преминах курс на обучение в министерството и съм доволна. Макар че цял живот съм преподавала по един начин, мисля, че на тази програма трябва да бъде даден шанс на практика до доказване на нейната неприложимост."
Министерството на образованието остава твърдо в своята убеденост, че действа правилно. Всяка промяна в методиката е трудна, казват представители на министерството, особено за учители, които са прекарали целия си трудов стаж, използвайки друга методика.
Според министерството основната цел на новата система е повишаването на равнището на образование и превръщането на учениците от пасивни субекти в активни участници. За пръв път учителите получават свобода да формулират собствени програми.
Експерти в сферата на просветата обаче твърдят, че учителите не винаги се радват на тази нова свобода. Заедно с творческите възможности идват и заплахите за авторитета на учителите и за строгата йерархия в класната стая. Някои училища посрещнаха новата програма с предупреждения за стачки, въпреки че такива не бяха проведени.
Обучението на преподавателите остава най-важния въпрос. Всички, които имат контакт с децата, са задължени да участват в семинари и курсове за обучение, по време на които те получават подготовка за въвеждане на новите методи на преподаване, разработване на програми и оценка на учениците. Представителите на Министерството на образованието ще наблюдават учителите тази година. Ако не успеят да приложат адекватно новата програма, учителите ще бъдат изпратени на допълнително обучение.
"Нямаме повече време да опропастяваме бъдещето на цели поколения", казва министърът на образованието Гашо Кнежевич. " От две и половина години се готвим да теглим чертата и сега вече сме я теглили. Всичко си дойде на мястото, атмосферата сред родителите е подходяща и имаме децата, които ни подкрепят. Недостатъчно известен е фактът че тези хора - 7,500-те учители,които преминаха обучението - са също мнозинство."

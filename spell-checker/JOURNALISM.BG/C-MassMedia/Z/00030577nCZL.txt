Гърция предприема мерки за ограничаване на незаконната имиграция
					12/06/2009
					 
						АТИНА, Гърция -- В четвъртък (11 юни) правителството реши, че трафикът на незаконни имигранти ще се смята за престъпление. На заседание, председателствано от премиера Костас Караманлис, кабинетът реши да създаде специални центрове за настаняване на незаконни имигранти за срок до една година, вместо сегашния срок от три месеца. Министърът на вътрешните работи Прокопис Павлопулос каза, че Караманлис ще поиска този въпрос да се обсъди на срещата на високо равнище на ЕС следващата седмица. Основните му искания ще бъдат в две области -- споразумения с трети страни за репатриране на нелегални имигранти и задължаване на страните, които вече са подписали подобни споразумения, да ги спазват. Опозиционната Комунистическа партия на Гърция сравни предложените нови центрове с "концентрационни лагери".
						Също в четвъртък полицията в Северна Гърция арестува група от 13 души по подозрения за фалшифициране на кредитни карти и документи за самоличност, които според обвиненията са използвани за теглене на пари от големи банки в Европа и Съединените щати. Сред арестуваните са двама македонци, двама българи, един грузинец и един грък. Измамите са довели до загуби от 570 000 евро. (Нафтемборики, Елефтеротипия, Та Неа, Катимерини, Елефтерос Типос - 12/06/09; AП, ДПА, МИА, БТА - 11/06/09)

Румънската компания "Купром" закупи сръбски рудодобивен комплекс 
					15/03/2007
					Сърбия се надява, че продажбата и последващата модернизация на медните рудници "Бор" ще стимулира икономическото съживяване на един от най-бедните градове в страната.
					От Игор Йованович за Southeast European Times от Белград – 15/03/07
 
					 
						
Медодобивният комплекс край източния град Бор бе едно от най-големите държавни предприятия в Сърбия. [ЕК]
						На 5 март румънската компания "Купром" стана новият собственик на най-големите медни рудници в Сърбия, след като закупи комплекса "РТБ Бор" за цената от 303 млн. евро -- най-голямата приватизационна сделка за 2007 г. 
						"Купром" ще инвестира допълнително 137 млн. евро в предприятието, а сръбското правителство възнамерява да вложи 60 млн. евро за ремонт на съоръженията и още 60 млн. евро за ново, съобразено с екологичните норми оборудване. Ако решаването на проблема със замърсяването на околната среда струва повече от тази сума, румънската компания ще има съгласно договора задължението да поеме разходите. 
						"Закупуването на медните рудници "Бор" е една от най-големите сделки на Балканите и заедно с румънските ни мощности ние ще изградим един важен участник в европейската медна индустрия," каза директорът на управителния съвет на "Купром" Хориа Симу. "Сръбското правителство получи възможно най-високата цена и взе добро решение, продавайки "Бор" в момент, когато цената на медта е на най-високите си нива." 
						Сръбският министър на икономиката Предраг Бубало заяви, че експерти на Световната банка са предложили закриване на медните рудници, но вместо това правителството е решило да им даде шанс на пазара. 
						Продажбата обаче предизвика противоречиви отзиви. Зоран Дракулич, собственик на останалия на второ място участник в търга "Ийст Пойнт Холдингс", заяви, че фирмата му обмисля обжалване на решението. Той твърди, че сръбското правителство може би е облекчило някои от условията на търга, за да даде нечестно предимство на "Купром". 
						Кметът на гр. Бор Бранислав Ранкич, член на ултранационалистическата Сръбска радикална партия, обвини правителството, че е продало мините на нереалистично ниска цена. Ръководството на компанията също се противопостави на офертата на румънската фирма. 
						След общите избори през януари сръбското правителство обяви, че ще спре приватизацията до сформирането на ново правителство. Продажбата на "Бор" обаче бе завършена, тъй като процедурата бе започнала преди изборите. 
						Правителството се надява, че приватизацията на мините ще стимулира икономическото съживяване на гр. Бор, един от най-бедните градове в страната. "Купром" е обещала да не освобождава нито един от работещите в комплекса 4500 души през следващите три години. Съкратените след този период служители ще получат компенсации от 400 евро за всяка отработена в компанията година.

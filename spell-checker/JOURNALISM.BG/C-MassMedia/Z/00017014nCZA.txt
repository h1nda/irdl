Босна и Херцеговина ще въведе ДДС
					21/12/2005
					Очаква се новият данък добавена стойност (ДДС) в Босна и Херцеговина, който влиза в сила през януари, да вкара около 75 млн. евро в държавната хазна. Междувременно потребителите се подготвят за удара от очакваното увеличение на цените. 
					От Влатко Вукотич за Southeast European Times от Баня Лука – 21/12/05
 
					 
						
Стоките ще се облагат с ДДС от 1 януари. [Архив]
						На 1 януари 2006 г. Босна и Херцеговина (БиХ) ще въведе данък добавена стойност (ДДС) с единна ставка от 17 %. В резултат на това БиХ вече няма да бъде единствената страна в Европа без този вид данък. 
						Очаква се тази стъпка да донесе допълнителни 75 млн. евро за държавния бюджет, както и да намали незаконната търговия. Тя се предприема след бурен обществен дебат, по време на който опозиционните партии и профсъюзите се противопоставиха на идеята за единна ставка. Някои твърдяха, че определени масови стоки, като хляб, мляко, лекарства и книги, трябва да са освободени от данък. Съюзът на работодателите в Република Сръбска (РС) агитира в полза на въвеждането на две ставки за ДДС, в съответствие с практиката в много други европейски страни. 
						Представители на правителството и международната общност обаче са убедени, че единната ставка ще предотврати злоупотребите с ДДС. 
						Босненците се подготвят за промяната, която според мнозина икономисти ще предизвика увеличения на цените с до 20 %. Ударът от това увеличение ще бъде усетен най-силно от бедните и от хората в неравностойно положение и затова върховният представител Пади Ашдаун призова властите да вземат мерки за смекчаване на ефекта. 
						"ДДС ще създаде хаос през първите няколко месеца, точно както това стана и в другите страни по света, затова ще бъде добре правителството да подготви механизми за защита на бедните," каза Ашдаун. 
						Властите в двете автономни области на БиХ прогнозират, че около 25 млн. евро ще бъдат похарчени за намаляване на неблагоприятното въздействие на ДДС, но профсъюзни ръководители смятат, че те няма да са достатъчни. "Ако наистина искат да помогнат на хората да издържат на ДДС-то, най-добре е депутатите и министрите да намалят своите заплати и добавките към тях," казва председателят на Конфедерацията на профсъюзите в РС Обрад Белензада.
						Министерският съвет на БиХ предложи вестниците и книгите да бъдат освободени от данък след предупрежденията на издателите, че няма да могат да оцелеят заради допълнителното намаляване на и без това вече ниските продажби. Европейската комисия обаче не е склонна да се прави подобно изключение, като заяви, че нищо не трябва да се променя в концепцията за ДДС. 
						Междувременно централното правителство посъветва администрациите на автономните области да сформират екипи, които да контролират цените след въвеждането на ДДС и да попречат на компаниите да реализират незаконни печалби. Засега такъв екип е сформиран във Федерация БиХ. В РС обаче министерството на търговията заяви, че все още не е официално уведомено от Сараево и е научило за идеята от медиите.

НПО запълват празноти при подпомагането на безработните
27/05/2003
Тъй като в Босна и Херцеговина няма агенции по заетостта за хора, които търсят работа, някои НПО тук предоставят тази услуга.
От Бет Кампшрор за Southeast European Times в Сараево - 27/05/03
 
 
Хилядите безработни в Босна и Херцеговина (БиХ) често пъти не разполагат с друго официално средство, освен да се регистрират в местното бюро за безработни и да чакат. Няколко НПО обаче запълват тази празнота, създадена от липсата на агенции за наемане на работа по западен образец.
Такава организация е Алтиус, която подпомага младежи от 2001 година. Търсещите работа могат да попълнят въпросник или лично, или по интернет; Алтиус след това установява контакт с тях, ако се появи работа, която отговаря на тяхната квалификация.
Тъй като пазарът на работна сила в БиХ е практически несъществуващ, Алтиус сега фокусира вниманието си все повече върху оказване на помощ за хора от всички възрасти, които желаят да започнат свой бизнес. Съветникът по въпросите на развитие на бизнеса Андрю Лайънс посочи, че Алтиус помага на потенциални предприемачи да си разработя бизнес планове и ги съветва по правни въпроси и въпроси, свързани с регистрацията, тъй като бумащината, съпътстваща началото на бизнес дейността, е най-малкото объркваща.До този момент те са помогнали на около 45 души от района на Сараево да създадат планове за своите бизнес идеи.
"Един от нашите победители в състезанието за бизнес планове, който искаше да отглежда гъби, притежаваше наистина волята да успее и научи нещо, за което нямаше понятие," каза Лайънс. " Той направи перфектно проучване и вече е в преговори за сключване на три договора с купувачи."
Съветничката на Алтиус Мария Милович каза, че целта е да се подтикнат техните клиенти да мислят какво е възможно тук. По подобие на гъбаря повечето клиенти предпочитат селскостопанския бизнес, но Милович посочи, че компютърните технологии са популярни сред младите хора.
Организацията обучава търсещите работа и на техники на провеждане на интервюта и за написване на професионална биография. Лайънс каза, че познава поне един от обучаемите си, който е намерил работа след завършване на курса за подготовка.
Докато Алтиус се съсредоточава върху населението като цяло и по-конкретно към завръщащите се бежанци, проектът "Посолство на местната демокрация" (ПМД) намира работа на жени, които търсят подслон. Проектът, посветен на готварството, например, обучава жени за намиране на работни места в сферата на кейтъринга чрез работа за международни и местни организации и компании в Сараево.
"Това не е само трудова терапия, те могат и да спечелят малко пари за себе си," каза директорът на ПМД Ясмина Муежинович, добавяйки, че контактите се запазват дори и след като напуснат приюта, изграден по линия на проекта.
Муежинович посочи, че мрежата от НПО в БиХ прави всичко възможно да помогне на хората да си намерят отново работа, вместо да разчитат на официалните бюра по труда.
" Винаги съществуват сектори в дейността на НПО, които попълват такива празноти," каза тя. " Ние работим в реалната среда, срещаме се с хора всеки ден и ни се иска да им помогнем."

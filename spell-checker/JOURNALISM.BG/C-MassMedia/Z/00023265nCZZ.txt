Дипломатически дневник: САЩ и Македония обсъдиха операцията в Ирак
					17/07/2007
					Американският заместник помощник държавен секретар по близкоизточните въпроси Лорънс Бътлър бе в Скопие в понеделник. Още в дипломатическите новини от седмицата: премиерите на Гърция и Хърватия се срещнаха в Атина; словашкият президент Иван Гаспарович подкрепи кандидатурата на Черна гора за членство в ЕС.
					 
						
Македонският министър на отбраната Лазар Еленовски (вдясно) и американският заместник помощник държавен секретар по близкоизточните въпроси Лорънс Бътлър разговарят с журналисти в Скопие в понеделник (16 юли). [Томислав Георгиев]
						Ситуацията в Ирак и военното сътрудничество на Maкедония бяха основните теми на срещата в понеделник (16 юли) между македонския министър на отбраната Лазар Еленовски и американския заместник помощник държавен секретар по близкоизточните въпроси Лорънс Бътлър. Те обсъдиха участието на македонски части в операцията "Иракска свобода", като Еленовски каза, че Македония ще продължи да споделя и подпомага стабилизацията и демокрацията. 
						*** 
						
Гърция и Хърватия подписаха Пакт за приятелство, добросъседство и сътрудничество в понеделник (16 юли), по време на еднодневното посещение на хърватския премиер Иво Санадер в Атина. Санадер се срещна с гръцкия премиер Костас Караманлис, с когото обсъди двустранното сътрудничество и отношенията в търговския, икономическия и туристическия сектор. Караманлис изтъкна подкрепата на Гърция за пълноправното членство на Хърватия в ЕС. Санадер се срещна и с президента Каролос Папуляс. 
						*** 
						
Maкедонският министър на правосъдието Михайло Маневски и представителят на УНИЦЕФ в Скопие Хонгвей Гао представиха пакет от правни реформи, свързани с правата на непълнолетните и защитата на децата, които са внесени в парламента за одобрение. Промените са свързани с всички аспекти на правосъдието за малолетни, смята Маневски. Двамата с Гао казаха, че пакетът е част от съдебните реформи в страната. 
						*** 
						Австрия силно подкрепя Maкедония по пътя й към Европа, каза австрийският президент Хайнц Фишер в четвъртък (12 юли) в Скопие след среща с македонския президент Бранко Цървенковски. Фишер, който е на двудневно официално посещение в Македония, каза, че страната му категорично подкрепя интеграцията на Западните Балкани в ЕС. Цървенковски каза, че следващите цели на страната му са да получи положителен доклад за напредъка от Европейската комисия и дата за започване на присъединителните преговори. 
						*** 
						
Aлбанският министър на транспорта Сокол Олдаши бе на работно посещение в Maкедония в петък (13 юли) по покана на македонския си колега Миле Янакиевски. Двамата обсъдиха напредъка по важни проекти в транспортната инфраструктура, които са от взаимен интерес, както и съвместни проекти в областта на съобщенията. 
						*** 
						Словашкият президент Иван Гаспарович обеща, че страната му ще подкрепи и подпомогне кандидатурата на Черна гора за присъединяване към евроатлантическите структури по време на разговори с гостуващия черногорски президент Филип Вуянович в Братислава на 10 юли. Двамата бяха единодушни, че двустранните връзки трябва да се засилят, най-вече по отношение на икономическото и търговското сътрудничество. 
						
(Различни източници 10/07/07-17/07/07)

Турция блокира достъпа до YouTube заради видеоматериали, обиждащи Ататюрк
					08/03/2007
					 
						АНКАРА, Турция -- В сряда (7 март) съдът нареди на местните доставчици на интернет да блокират достъпа до уебсайта на Google YouTube, тъй като съдържал видеоматериали, обидни за основателя на модерна Турция, Мустафа Кемал Ататюрк. Това решение на съда е предизвикано от наричаната от някои "виртуална война" между гръцки и турски потребители, които започнали да качват на уебсайта различни материали с цел да обидят взаимно страните си.
						Други новини -- Турското правителство започна пълно разследване на твърденията, че са правени опити да бъде отровен Абдула Йоджалан, лидер на терористичната Кюрдска работническа партия, който в момента е в затвора. Министърът на правосъдието Джемил Чичек отхвърли тези твърдения, но съобщи, че четирима лекари са били изпратени да прегледат затворника. Адвокатите на Йоджалан казаха, че следи от токсични материали наскоро са били намерени в проби от косата му. 
						Също в сряда втори кюрдски политик бе осъден в Турция на затвор за изказвания, възхваляващи Йоджалан. Съд в Диарбекир осъди Седат Юртташ, високопоставен ръководител от прокюрдската Партия за демократично общество (ПДО), на шест месеца затвор. Лидерът на ПДО Ахмет Тюрк неотдавна бе осъден по подобни обвинения. (Заман - 08/03/07; НТВ, ЮПИ, AП, Анадолска агенция, Turks.US, Си Ен Ен - 07/03/07)

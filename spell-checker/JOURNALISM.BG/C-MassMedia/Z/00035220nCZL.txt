ЕК призова Прищина да осъществи още реформи 
					07/07/2010
					 
						ПРИЩИНА, Косово -- Представители на правителството се срещнаха с представители на Европейската комисия (ЕК) във вторник (6 юли) в Прищина за първото пленарно заседание от Диалога за Процеса на стабилизация и асоцииране (ПСА). Дискусиите бяха съсредоточени върху амбициите на Косово за членство в ЕС и постиженията след последния доклад на ЕК за напредъка от октомври. Министър-председателят Хашим Тачи отново потвърди ангажимента на правителството за борба с организираната престъпност и корупцията. Той каза също, че очаква броят на призналите независимостта на Косово държави да се увеличи, след като Международният съд даде своето мнение по законността на декларацията за независимост на Прищина. Представителите на ЕК призоваха Косово да увеличи усилията си срещу корупцията, да осъществи реформите в съдебната система и публичната администрация и да подобри процедурите за търговете за държавни поръчки. (Коха Нет, Радио Свободна Европа, Б92 - 06/07/10)

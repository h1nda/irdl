Прокюрдски кметове ще лежат в затвора за пропагандиране на ПКК в Турция
					22/04/2009
					 
						АНКАРА, Турция -- Във вторник (21 април) съд осъди двама кметове от прокюрдската Партия на демократичното общество (ПДО) на десет месеца затвор за разпространение на пропаганда в полза на терористичната Кюрдска работническа партия (ПКК). Съдът реши, че Осман Байдемир, кмет на Диарбекир, най-големия град в предимно кюрдската едноименна югоизточна област, и Неждет Аталай, кмет на близкия град Батман, са възхвалявали екстремистите от ПКК, като са ги наричали "партизани". Подсъдимите са направили тези изказвания на митинг в Диарбекир през февруари 2008 г.
						Други новини -- Във вторник въоръжен мъж е открил огън в кметството на Биреджик в югоизточната провинция Санлъурфа, като е ранил няколко души, преди да се предаде. Според съобщенията мъжът е бивш служител в общината, който си е загубил работата след местните избори миналия месец.
						Също във вторник полицията арестува най-малко 37 заподозрени членове на "Ал Кайда" в едновременно проведени внезапни акции в четири централни и южни провинции в Турция. Полицията е конфискувала също оръжие и компютри от домовете на заподозрените членове на клетки на "Ал Кайда". Повечето от заподозрените са задържани в южната провинция Газиантеп. (Анадолска информационна агенция, Хюриет, Заман, Си Ен Ен Търк, НТВ, Информационна агенция Доган, АП, Ройтерс, АФП, Гласът на Америка - 21/04/09)

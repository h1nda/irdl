Държавите от ОССЕ призоваха за засилено внимание към неконвенционалните заплахи
24/06/2004
Участниците в двудневната годишна конференция на ОССЕ по въпросите на сигурността подчертаха риска от асиметрични и неконвенционални заплахи и необходимостта да се попречи на попадането на химически, биологически, радиоактивни и ядрени материали в престъпни ръце.
(ОССЕ, Гласът на Америка, АФП, Уошингтън файл, Би Ен Ен, Новините - 23/06/04)
 
 
Заместник-министърът по въпросите на националната сигурност на САЩ Джеймс Лой предупреди, че през последните години е имало "твърде много инциденти с радиоактивни материали, които са се изплъзвали . от обичайните държавни механизми за контрол". [ОССЕ]
Участниците в годишната конференция на ОССЕ по въпросите на сигурността призоваха държавите членки да насочат вниманието си към увеличилия се риск от неконвенционални заплахи, като в същото време продължават да се занимават с практическите въпроси в борбата срещу глобалния тероризъм.
При откриване на двудневната годишна конференция на организацията във Виена в сряда (23 юни) председателят на ОССЕ Соломон Паси - който е и външен министър на България - отбеляза напредъка на организацията в подобряване на безопасността на въздушния транспорт и сигурността на границите и паспортите.
"Но нека да отидем по-далече и да признаем, че изпълнението на сегашните ни ангажименти може да се окаже недостатъчно", каза Паси. "Като се имат предвид неотдавнашните проучвания, които доказват увеличения риск от асиметрични и неконвенционални заплахи, трябва да отделим по-голямо внимание на опасността, свързана с химически, биологически, радиоактивни и ядрени материали."
В речта си пред около 350 политически и военни експерти, присъстващи на форума във Виена, Паси подчерта необходимостта страните от ОССЕ да засилят контрола в обектите, където се съхраняват конвенционални взривни устройства, за да не попаднат те в ръцете на терористите.
"Други области, в които трябва да работим, включват сигурността на контейнерите, в които се транспортират около 90 % от стоките в цял свят, защитата на нашата енергийна инфраструктура от възможни нападения и мерки срещу използването на Интернет от терористите като средство за комуникации и пропаганда", каза той.
Заместник-министърът по националната сигурност на САЩ адмирал Джеймс Лой изрази подобни притеснения, като предупреди, че през последните години е имало "твърде много инциденти с радиоактивни материали, които са се изплъзвали . от обичайните държавни механизми за контрол".
Като средство за подобряване на сигурността на превозваните стоки Лой предложи страните от ОССЕ да стандартизират развитието на електронните печати, които ще попречат на неразрешения достъп до контейнерния товар, и чрез тях ще се създаде единна система за обмен на митнически данни в нормализиран формат.
Друга мярка, която той предложи, бе да се въведат комплексни биометрични индикатори в паспортите и визите, като се разработи система от международни стандарти за осигуряване, анализ, съхраняване и защита на биометричните данни.
Като отбеляза, че "конвенционалните нападения в момента са по-вероятни", координаторът на ЕС за борба срещу тероризма, Гейс де Врийс предупреди страните от ОССЕ да са подготвени за нападения с оръжия за масово унищожение. Той се съгласи, че е наложително да се въведат биометрични паспорти.
Лой каза, че бъдещите усилия в борбата срещу тероризма ще изискват "интеграция на хора и технологии - интеграция, която ни прави по-умни, по-опитни и по-сигурни."

Бизнес преглед 
					10/09/2004
					Преглед на бизнес и икономическите новини от Балканите след 3 септември 
					(Различни източници – 03/09/04 - 09/09/04)
 
					 
						
Турският мобилен оператор Тюрксел регистрира печалби за първите шест месеца на 2004 г. в размер на 141,6 млн. евро и 6%-но увеличение в броя на клиентите, се казва в съобщение на компанията. Тюрксел покрива 60 % от турския пазар на GSM.[Файл]
						Сръбската енергийна компания ЕПС обяви, че е готова за планираното свързване със западно-европейската енергийна система на 10 октомври. Връзките между преносните мрежи на ЮИЕ, прекъснати от 1991 г. насам поради конфликтите в бивша Югославия, предстои да бъдат възстановени на тази дата. 
						*** 
						В последния си месечен доклад рейтинговата агенция Dun &amp; Bradstreet потвърди рейтинга DB4d за Хърватия. Агенцията цитира одобрението на стенбай споразумението на Хърватия с МВФ миналия месец, посочвайки, че то ще има положителен ефект върху доверието на инвеститорите и техните интереси. 
						*** 
						Въшнотърговският дефицит на Македония достигна 565,4 евро за периода януари-юли тази година - със 130,9 млн. евро повече от същия период миналата година. Данните, публикувани от Държавното статистическо бюро, също така показват, че експортът е покрил 56 % от вноса през първите седем месеца на 2004 г. 
						*** 
						МВФ настоява за драстични реформи на гръцкия пазар на труда и на системата за социално осигуряване, заявиха представители на Фонда по време на среща с гръцки бизнес асоциации на 8 септември. Делегацията на МВФ е в Гърция за рутинната си годишна визита. 
						*** 
						Нов доклад, публикуван от турската Генерална дирекция на полицията, констатира, че почти 18 % от петролните продукти, които се продават годишно на турския пазар идват от нелегален внос. Този внос се осъществява основно през източните региони на Турция и води до загуби на данъчни постъпления на стойност приблизително 2,05 млрд. евро всяка година, се казва в доклада. 
						*** 
						ЕБВР обяви директна инвестиция на стойност 1 млн. евро в босненската фирма Примус, в която тя получава 45 %-ов дял. Средствата ще се използват за модернизация на оборудването и за разширяване на производството на компанията, която предлага PVC, алуминиеви изделия и дървени елементи. 
						*** 
						Испанското правителство одобри нова кредитна линия на стойност 10 млн. евро за микрофинансиране на Сърбия. Испания вече е предоставила на Сърбия кредитна линия от 5 млн. евро, която доведе до отпускане на 3000 микро заема. 
						*** 
						Правителството на Република Сръбска обяви, че базираната в Уайоминг компания GFNT- Farmland може да закупи 65 %-ов дял от животновъдното предприятие Говедарска Фарма. Американската компания, която е единственият кандидат за Говедарска Фарма, предлага да плати 5100 евро и да поеме дългове на стойност 3,5 млн. евро.

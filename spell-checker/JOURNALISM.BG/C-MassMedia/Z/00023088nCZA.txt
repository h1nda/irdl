Ръководителят на НАТО призова Косово за търпение
					02/07/2007
					Стотици косовски албанци излязоха по улиците с искания за незабавна независимост ден, след като генералният секретар на НАТО Яп де Хоп Схефер призова за търпение, докато бъде определен статутът на провинцията.
					От Блерта Фоничи-Кабаши за Southeast European Times от Прищина – 02/07/07
 
					 
						
Президентът на Косово Фатмир Сейдиу (вдясно) и генералният секретар на НАТО Яп де Хоп Схефер разговарят с представители на пресата след срещата си в Прищина в петък (29 юни). [Лаура Хасани]
						По време на официално посещение в Прищина в петък (29 юни) генералният секретар на НАТО Яп де Хоп Схефер призова косовските албанци да проявят "търпение" в стремежа си към независимост. Той призова също Сърбия и съюзничката й Русия да бъдат по-отстъпчиви в ситуацията. 
						"Не трябва да има никакво съмнение, че хората, които смятат, че проблемът може да се реши с насилие, ще се сблъскат с непоколебимостта и решителността на КФОР," каза Де Хоп Схефер след среща с косовски лидери. 
						В събота стотици косовски албанци се стекоха в центъра на Прищина, призоваввайки за незабавна независимост. За разлика от протеста по-рано тази година обаче действията на групата бяха мирни. 
						Косовският премиер Агим Чеку каза, че е разтревожен от загубата на доверие в международния процес, тъй като той продължава да се бави. Като се оплакаха от "криза на доверието", косовските лидери заплашиха да обявят независимост - действие, което може да раздели ЕС и да провали плана му да поеме надазора над Косово от ООН. 
						Де Хоп Схефер каза, че цялостното предложение на бившия пратеник на ООН Марти Ахтисаари дава балансирано решение. Пред Екипа за единство на Косово той каза, че докато процесът е обект на дебати в Съвета за сигурност, никой не бива да налага друго решение. 
						Ръководителят на НАТО призова също Москва и Белград да бъдат по-гъвкави в търсенето на постоянен статут за региона. Русия заплаши да наложи вето на плановете на ООН за независимост на Косово под международен надзор. 
						"НАТО е за бърз процес … ние призоваваме Русия и Сърбия да проявят гъвкавост," каза Де Хоп Схефер. Косовските лидери следят продължаващата среща между президента на САЩ Джордж Буш и руския президент Владимир Путин, за да видят дали ще има признаци за споразумение. Ръководителят на НАТО обаче каза, че международната общност "се сблъсква с трудности" при опитите си да преодолее опозицията на Русия срещу плана на ООН. 
						Де Хоп Схефер посети Косово след участие във форум в Охрид, Македония, организиран от Евроатлантическия съвет за партньорство. На срещата той каза, че развитието на Балканите и евроатлантическата интеграция ще се забавят, ако не бъде решен въпросът за статута на Косово. 
						"Не е задължение на НАТО да търси алтернативи на политическо решение, но ние гарантираме обстановка на сигурност чрез КФОР," каза той. Де Хоп Схефер се срещна също с президента на Косово Фатмир Сейдиу, с ръководителя на ЮНМИК Йоахим Рюкер и с командващия на КФОР Роланд Катер.

Зелените карти в Гърция могат да се окажат скъпоструващи за чужденците, които не произхождат от държави в ЕС
23/07/2003
Адвокати и консултантски фирми в Гърция изкарват добри пари от лица, които не са граждани на държави от ЕС, но искат да пребивават в страната.
От Джордж Анагностопулос за Southeast European Times в Атина - 23/07/03
 
 
Хиляди чужденци в Гърция плащат на консултанти, които да им спестят главоболията, рисковете и бюрокрацията, свързани с подаване на молба за зелена карта. Проблемът се задълбочава през лятото, когато правителствените служби работят с минимален персонал, а кандидатите са задължени да стоят на опашка в лятната жега понякога по четири часа.
Консултантите създават усещане за привидна сигурност у чужденците, които не могат да си позволят да оставят бъдещето на своите семейства в ръцете на бюрократите. Макар че официалният срок за подаване на молби за придобиване на зелена карта изтече преди две седмици, агенциите са все още пълни с хора. Цената, която те плащат за зелена карта, е между 90 и 150 евро.
Ако отидеш в агенция, това ти спестява пътуване до Съвета на префектурата и те предпазва от процедурни грешки, които могат да доведат до отхвърляне на молбата ти. Класическа грешка се допуска по отношение броя на работните дни, които са необходими, преди да се подаде молба за зелена карта. Някои съвети към префектурата изискват 135 работни дни, а други - 150. Инструкциите, които съветите към префектурата дават, са ясни, но повечето имигранти не могат да четат гръцки, а малцина са държавните служители, които говорят арабски, африкаанс, турски, албански, български, румънски или друг чужд език, различен от английски.
Имигранти, за които се установи, че не притежават зелена карта, биват веднага арестувани и вкарвани в процедура по депортиране. Когато това се случи, техните семейства се свързват с консултантските агенции, които подават официално възражение пред Административния съд, което позволява имигранта да бъде освободен. В такива случаи агенциите вземат между 300 и 1,200 евро, т.е. повече от двойния размер на минималната заплата на онези, които са имали късмет да си намерят преди това постоянна работа. Имигрантите обикновено не могат да се ориентират в процеса без помощта на агенция, защото, меко казано, не говорят или не пишат с лекота на езика.
И тъй кой действа в тези агенции? Юристи създават агенциите, а в повечето от тях работят счетоводители и преводачи. Повечето от самите преводачи са имигранти, които рекламират услугите на фирмата всеки ден на опашките от кандидати.
След като клиентът си плати, агенцията поема въпроса. Смята се, че някои агенции имат солидни връзки, които им позволяват да заобикалят трудностите,възникващи в хода на разглеждане на молбата, като например липсата на необходими документи. Генералният секретар на атинската Адвокатска колегия Димитрис Вервесос заяви неотдавна в интервю, че около 200 адвокати само в Атина предлагат услуги на чужденци, като "повечето от тях вършат добра работа". Някои кандидати обаче биват измамени от безскрупулни посредници, които им вземат парите и изчезват.
"В нашата страна има дефицит на правна помощ за социално и финансово уязвимите групи от населението, включително имигрантите, които търсят убежище. Трябва да изградим необходимата инфраструктура," посочи Калия Мигиру, шеф на правната служба на Гръцкия съвет по имиграцията.

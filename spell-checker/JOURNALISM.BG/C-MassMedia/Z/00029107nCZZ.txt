Наука и технологии: Осемгодишно момче стана най-младият ИТ администратор 
					26/01/2009
					Марко Чаласан от Скопие премина сертификационните изпити на "Майкрософт". Още новини от областта на науката и технологиите: Кипър има най-много .eu домейни; швейцарски физик получи гръцката награда “Лацис” за 2008 г.
					 
						
Осемгодишно момче от Македония стана най-младият ИТ администратор в света, след като взе изпита на "Майкрософт". [Гети Имиджис]
						Осемгодишният Марко Чаласан от Скопие стана най-младият сертифициран ИТ администратор в света, след като премина изпитите на "Майкрософт". Марко заяви, че когато порасне, иска да стане компютърен специалист и да създаде нова операционна система. На двегодишна възраст той се научава да чете и пише и открива интереса си към компютрите. 
						*** 
						
						 Кипър се нарежда на първо място сред държавите, членки на ЕС, по брой .eu домейни на 1 000 жители с коефициент 66,1, съобщи на 16 януари всекидневникът “Файненшъл Мирър”, позовавайки се на данни от ЕК. Броят на регистрираните .eu домейни непрекъснато нараства след въвеждането им през 2006 г. 
						*** 
						Нов закон за регулиране на получаването на лична информация от телефонни разговори, електронна поща и текстови съобщения е предизвикал спорове в Румъния, съобщи в сряда (22 януари) всекидневникът “Ромъниа Либера”. Според закона доставчиците на електронни далекосъобщителни услуги ще трябва да декодират кодираните мрежови терминали (кодирани телефони). Мярката се отнася най-вече за мобилните телефони, но важи също и за други устройства. Експерти предупреждават, че новият законопроект няма да защити обществеността от злоупотреби, извършвани от притежаващите тази власт публични институции. 
						*** 
						Швейцарският физик Франц Пфайфер получи Националната награда “Лацис” за 2008 г. за нов метод, увеличаващ яснотата на рентгеновите лъчи, създавани от конвенционални машини като тези, с които са оборудвани медицинските лаборатории. Фондация “Лацис”, основана от покойния гръцки корабен магнат Джон С. Лацис, всяка година присъжда наградата на учен, чиято работа подпомага научния прогрес. 
						*** 
						Археолози от Риека, Хърватия, откриха останки от раннохристиянска мозайка в развалините на древноримски бани. Експертите смятат, че мозайката, открита от тях в църква, изградена от местните жители върху развалините на римски бани, е от пети век. Те са намерили също и богато украсен каменен саркофаг. Общото тегло на находките е четири тона. 
						
						(Различни източници - 19/01/09 - 26/01/09)

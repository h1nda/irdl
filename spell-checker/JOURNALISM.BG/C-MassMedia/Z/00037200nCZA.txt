Работа без пари в Хърватия
					27/01/2011
					Докато местните фирми се борят за оцеляване, да имаш работа не винаги е гаранция, че заплатата ти ще дойде навреме - или изобщо.
					От Наташа Радич за Southeast European Times от Загреб -- 27/01/11
 
					 
						
Безработни хървати проверяват каква работа се предлага в служба по безработицата в Централен Загреб. [Ройтерс]
						Мария Терзич знае какво е да работиш, без да ти се плаща. Бившата 48-годишна работничка във фабрика за текстил е чакала месеци наред забавени плащания, а понякога и никакви плащания, след като предприятието затънало във финансови проблеми и в крайна сметка фалирало. 
						 "Трябваше да си тръгнем още когато не ни платиха за пръв път, което беше преди повече от година, но все си мислехме, че "времената са трудни, трябва да дадем шанс на ръководството". Това не промени нищо," каза тя. След като два или три месеца ми бавеха заплатата, реших, че е време да напусна. Беше наистина унизително." 
						Терзич, която сега работи в малка частна фирма, твърди, че повече няма да си търси работа в голямо предприятие. "Просто е безмилостно," каза тя. 
						Подобни истории изобилстват в Хърватия, където залитащата икономика нанесе тежък удар върху голяма част от бизнеса. По данни на държавната агенция по заетостта около 70 000 хървати понастоящем работят без заплащане. 
						Някои са просто доволни, че имат работа, дори и ако заплатата идва по-скоро късно отколкото рано. Безработицата е на най-високото си равнище от април 2005 г. насам, а стотици хиляди хървати отчаяно търсят начини да си платят сметките и да си набавят ежедневно нужната храна. 
						Данните от декември показват, че броят на безработните е 319 845 от общо 4,4 милиона население. 
						 Администрацията на премиера Ядранка Косор настоява, че се бори с проблема и че мерките, които е взела, ще дадат плодове. Властите твърдят, че въпреки високото си равнище безработицата вече е започнала да спада, като нивото й е с около 20 % по-ниско от това през 2009 г. 
						 "Правителството ще направи всичко възможно и нашите мерки ще доведат до създаването на нови работни места," каза за местните медии икономическият министър Джуро Попияч. 
						Президентът Иво Йосипович не е толкова оптимистично настроен. Високата безработица остава "тревожен проблем, който показва, че правителствената програма за възстановяване не е дала резултати," каза той по време на неотдавнашна среща с водещи представители на бизнеса. "Той е сериозен и опасен не само за хърватската икономика, но и за цялото общество, и ние трябва да намерим решение." 
						Чакайки на опашката пред агенцията по безработицата в Загреб, Здравко Юрич, на 53 г., очаква евентуалното откриване на работно място. Той казва, че изпитва известен срам, докато чете обявите на прозореца на агенцията. 
						 Юрич е работил в строителството преди настъпването на кризата. Като човек, който изхранва семейство, той издържа съпругата си и дъщеря и син в средно училище. Има някакви спестявания, но скоро трябва да си намери работа, казва той. 
						"Не е като да имам избор, нали разбирате. Каквато и работа да получа, е добре. Чувствам се здрав и енергичен, но за работодателите съм в рискова група. Кой ще даде работа на работник над 50-годишна възраст?", казва той. 
						Жена му си е намерила втора работа и децата няма да искат джобни пари, докато семейството не стъпи отново на крака. "Е, винаги мога да започна да събирам пластмасови бутилки и да ги предавам за рециклиране срещу някакви дребни пари," казва мрачно Юрич. 
						Сузана, на 35 г., е съгласна, че хората в по-зряла възраст се затрудняват в намирането на работа. "Много по-трудно е за хората на 50 и повече години. Не мисля, че за тях има голяма надежда," каза тя за SETimes. 
						Все пак, каза тя, интеграцията с останалата част на Европа може като цяло да даде положителен тласък на заетостта. "Надявам се да стане по-добре, когато влезем в ЕС," каза тя. Може би тогава ще бъде по-лесно да си намираме работа, ако не в Хърватия, то другаде, в други страни членки."

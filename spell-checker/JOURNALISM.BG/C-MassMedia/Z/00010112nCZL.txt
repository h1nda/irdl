Черногорският премиер спечели награди за мир
11/03/2004
Черногорският премиер Мило Джуканович спечели две награди за мир на Международната асоциация на просветителите за световен мир.
От Игор Йованович за Southeast European Times от Белград - 11/03/04
 
 
Председателят на Международната асоциация на образователните работници за световен мир, Чарлз Мерсиека (вдясно), връчва Голямата наградата за мир и Медала за световен мир на черногорския премиер Мило Джуканович в Подгорица. [АФП]
Миналият месец черногорският премиер Мило Джуканович спечели две награди - Наградата за мир и Медала за световен мир. Наградите, връчвани ежегодно от Международната асоциация на образователните работници за световен мир (IAEWP), са признание за приноса на лауреатите за мира и регионалното сътрудничество.
Джуканович получи наградите на церемония в Подгорица. В изказванията по повод на наградите се посочва приносът на Черна гора и нейния премиер за утвърждаване на мира в западната част на Балканите.
От 1973 г. насам IAEWP действа като неправителствена организация на ООН. През 1990 г. тя стана официален филиал на УНИЦЕФ. Сред предишните лауреати на наградите за мир са Индира Ганди, Хавиер Перес де Куеляр, папа Павел VI и Джими Картър.
Представителят на IAEWP Робърт Тарфа каза, че Джуканович е бил избран заради смелата, демократична и мирна съпротива, която е оказал на диктатурата на бившия югославски президент Слободан Милошевич, която Тарфа нарече заплаха за целия регион.
При получаване на наградите Джуканович каза, че ги споделя с всички черногорски граждани. "Тази награда не е само за мен, а също и за Черна гора", каза той.
Той добави, че наградите показват признанието на международната общност, че Черна гора е важна за мира, многоетническата хармония, сътрудничеството и демокрацията в региона. Те са признание за "големия принос на [страната] за мира в един труден период", каза той.

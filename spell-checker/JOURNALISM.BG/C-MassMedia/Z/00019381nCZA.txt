Български, румънски и американски войници провеждат съвместно учение
					26/07/2006
					Военното учение "Незабавен отговор 06" ще даде възможност на войниците от три страни-членки на НАТО възможност да подобрят уменията си и оперативната съвместимост.
					(Различни източници -- 29/06/06 - 25/07/06)
 
					 
						
Български войник (вляво) и американски войник на командния сектор на българска бойна машина БМП-1 по време на учението "Незабавен отговор 06" в Ново село, България. [Гари Кифър]
						Български, румънски и американски войници ще завършат двуседмичното военно учение в събота (29 юли) в Румъния. 
						Учението, наречено "Незабавен отговор 2006" (НО06) официално започна на полигона в Ново село в Южна България на 17 юли. В него участват 800 български, румънски и американски войници и стотици цивилни лица, осигуряващи логистична и друга необходима подкрепа. 
						Целта на учението, за първи път разработено през 2002 г. от военни сили на САЩ в Европа и 7-мо армейско командване е да увеличи оперативната съвместимост на армиите на трите страни-членки на НАТО. Според полковник Юрие Танасе от командването на румънските сухопътни войски и координатор за Румъния на учението, целта също е да се подобрят бойните способности на румънските войски на ниво взвод, полк и генерален щаб. 
						Войниците провеждат бойни стрелби, военни операции на градски терен, военновъздушни операции и гранични маневри. 
						 "Не за първи път стреляме с M16 и вероятно няма да бъде и за последен", заяви командирът на румънски взвод лейтенант Константин Парашиву. "Тук, на бойното поле или в тактически операции, ние установяваме основата на оперативната ни съвместимост. Военослужещи, които са се обучавали заедно и са спазвали еднакви стандарти, са много по-ефективни в реални ситуации. Именно за това тренираме." 
						Полковник Петър Петров, началник щаб на 61-ва българска механизирана пехотна бригада заяви, че неговите войници искат да участват в учението, тъй като все още не са воювали съвместно със западни военнослужещи. 
						"Искаме да бъдем квалифицирани като част от силите на НАТО", заяви той. "Искаме да провеждаме учения като част от НАТО." 
						 Българските и румънските военни усвоиха нови техники на блокиране, неутрализиране и обезоръжаване на терористични групи и лидерите им, твърдят командирите. 
						Ключов елемент на учението е използването на полева инструментална система за Европа (DISE). С оборудването на системата DISE, прикрепено за жилетки и каски, и с оръжие, снабдено с лазери, войниците могат да следят всичко, което става на бойното поле. След приключване на бойните действия, войниците могат да гледат видеозапис на бойните операции. 
						Едва ли ще могат да се видят американски, български и румънски войници в една и съща машина в реална бойна операция, както се случи по време на учението, но ползата от него е че се увеличава взаимното доверие, заяви полковник Джеймс Шъмуей, командир инженерната бригада на 1-ва бронетанкова дивизия и ръководител на учението НО06. 
						 "Няма по-добър начин за нашите войници да укрепят доверието и разбирателството помежду си", цитира негово изявление американският вестник "Stars and Stripes". "Ако поддържаме отделни взводове и отряди, няма да постигнем същото ниво на оперативност." 
						Румънски капитан, участващ в учението каза почти същото. "Ако трябва да работим и да воюваме отново заедно, вече се познаваме, тренирали сме заедно и сме приятели", заяви капитан Кристиан Редуку от 26-та пехотна бригада на Румъния.

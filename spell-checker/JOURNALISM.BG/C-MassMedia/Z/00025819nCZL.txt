България и Румъния се готвят заедно да се присъединят към Шенген през март 2011 г.
					17/03/2008
					 
						БУКУРЕЩ, Румъния -- Вътрешният министър Кристиан Давид каза, че през юни Румъния и България ще подпишат документ за двустранно стратегическо сътрудничество за охрана на границите на двете страни. Това е част от усилията на двете страни да се присъединят заедно към шенгенското пространство за безвизови пътувания и общ граничен контрол на ЕС през март 2011 г. Давид обяви това решение в неделя (16 март), след среща с българския си колега Румен Петков в румънския курорт Мамая. Двамата министри са обсъдили проекти, насочени към укрепване на сигурността на границите и сътрудничеството в борбата с организираната престъпност. Те са обсъдили също сътрудничеството по река Дунав и в Черноморския регион. Българските власти вече инвестираха 2 млн. евро в система за видеонаблюдение по техните брегове. (Реалитатя Ромъняска - 17/03/08; БНР, БТА, Медиафакс - 16/03/08)

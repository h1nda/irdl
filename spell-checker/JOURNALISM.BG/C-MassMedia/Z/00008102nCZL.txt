Ще получи ли Войводина автономия и своя собствена конституция?
25/08/2003
Коалиция, представляваща мнозинството от политическите партии във Войводина, се обявява за пълна автономия на провинцията като съставна част на Сърбия
От Давор Коникушич за Southeast European Times в Белград - 25/08/03
 
 
Коалиция, включваща мнозинството от политическите партии във Войводина, прие документ, очертаващ принципите, на които тя ще настоява в хода на изработването на Сръбската конституция и които ще гарантират пълната автономия на провинцията. Президиумът на Алианса за Войводина единодушно одобри принципите, след което те бях оповестени пред журналистите.
В документа се декларира, че Войводина е съгласна, по своя собствена воля, да бъде част от Сърбия и заедно с нея да бъде част от Държавния съюз Сърбия-Черна Гора. Алиансът предлага Сърбия да бъде обявена за "комплексна" държава, чиято съставна част да бъде автономният регион Войводина.
"Минимално приемливото решение е Войводина да бъде дефинирана като съставна част на Сърбия и следователно определения като " неделима" или "интегрална "част от Сърбия са неприемливи," се казва в документа и се допълва, че сферите на сръбска юрисдикция трябва да включват отбраната, външната политика, държавната сигурност, както и валутната и митническа политика. Документът призовава за създаване на двукамерен сръбски парламент, състоящ се от Събрание на гражданите и Събрание на автономните териториални общности.
Коалицията също така предвижда Войводина да приеме самостоятелно свой конституционен акт, синхронизиран със Сърбия, както и да участва във финансирането на функциите на сръбската държава пропорционално на броя на гражданите и размера на територията. Според предложението Войводина ще има изключителна отговорност за събиране на данъците, с изключение на данъка върху продажната цена и акцизите, които ще бъдат регулирани от републикански закон. Провинцията следва да има собствени върховен и конституционен съд, както и главен прокурор.
Според Алианса всички евентуални промени на границите в региона ще бъдат възможни само след решение на парламента на Войводина, като за такова одобрение ще е нужно мнозинство от три четвърти, както и след провеждане на последващ референдум, изискващ също одобрение с такова мнозинство.
Председателят на Съюза на социалистите във Войводина Живан Берисавлевич заяви пред репортери, че международната общност не бива да позволява въпросът за Войводина да остане единственият открит проблем на територията на бивша Югославия.
"Международната общност трябва да подпомогне всички проевропейски сили в Сърбия, които подкрепят децентрализираната държава, ако не искат Войводина да се превърне в още една кризисна точка, " заяви Берисавлевич.
Документът за конституционните принципи на Войводина бе подписан от Лигата на социалдемократите на Войводина, Реформистите на Войводина, Алианса на унгарците във Войводина, Войводинското движение, Партията на благоденствието Сомбор, Съюза на социалистите във Войводина, Хърватския национален Алианс, Войводинския клуб, Войводинската ромска инициатива и Новата социалдемокрация на Войводина. Той е адресиран до представителите на Войводина в Комитета за изработване на Сръбската конституция и до Конституционната подкомисия.

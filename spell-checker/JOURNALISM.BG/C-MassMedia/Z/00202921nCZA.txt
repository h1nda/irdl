Състоянието на Нъстасе остава стабилно след опита му за самоубийство
					22/06/2012
					Намесата на полицейски служител попречи на бившия министър-председател на Румъния да произведе фатален изстрел.
					От Паул Чокою за Southeast European Times от Букурещ – 22/06/12
 
					 
						
Бившият премиер на Румъния Адриан Нъстасе е в стабилно състояние след опита за самоубийство, който той направи, преди да бъде отведен в затвора. [Виктор Барбу/SETimes]
						Бившият премиер на Румъния Адриан Нъстасе остана в болница в Букурещ в четвъртък (21 юни) след неуспешния опит за самоубийство, който той направи, когато органите на реда пристигнаха в дома му, за да го отведат в затвора, където трябва да излежи двегодишна присъда по обвинения в корупция. 
						Нъстасе, който беше премиер от 2000 до 2004 г., се простреля в сряда, когато полицията пристигна в дома му. Един от полицаите му е попречил да се застреля в главата, като вместо това куршумът е заседнал в шията на Нъстасе. След направената в четвъртък операция състоянието му е стабилно, заявиха лекарите. 
						Адвокатът на Нъстасе е подал искане за отлагане на настаняването в затвор по медицински причини. Той обаче предупреди, че ще отнесе случая в Европейския съд по правата на човека. 
						Изстрелът беше произведен часове след като най-висшият съд на Румъния потвърди произнесената през февруари присъдата от две години лишаване от свобода. Решението беше оценено положително от наблюдатели като повратна точка в неустойчивата съдебна система на Румъния. 
						„Това е историческо решение“, заяви за SETimes Лаура Щефан, експерт по правосъдие в „Румънско академично общество“ (РАО), една от водещите румънски НПО. „Това е първата присъда в посткомунистическа Румъния, която засяга лице на толкова високо ниво - бивш ръководител на правителство.“ 
						Нъстасе, член на Социалдемократическата партия, водещата партия в новата тристранна управляваща коалиция в Румъния, беше обвинен, че е събрал незаконно около 1,6 млн. евро за неуспешната си кампания за президентския пост през 2004 г. Той загуби от сегашния президент Траян Бъсеску. Нъстасе отхвърли обвиненията, като ги осъди като политически мотивирани. 
						Щефан опроверга подозренията, които свързват момента на произнасяне на присъдата срещу Нъстасе с усилията на Румъния да се присъедини към Шенгенската зона и да се откаже от Механизма за сътрудничество и проверка (МСП) на ЕС, предпазна мярка, наложена през 2006 г., за да се гарантира напредъкът в областта на правосъдието и вътрешните работи. 
						Румъния и нейната южна съседка България не бяха допуснати в зоната без вътрешни граници заради загрижеността на няколко държави за нивото на корупция в двете страни. 
						Въпреки че потвърждават важността на присъдата срещу Нъстасе, други анализатори са по-предпазливи по отношение на потенциалните ефекти от нея. „Това наистина е безпрецедентна присъда, която може да послужи като пример“, посочи за SETimes директорът на Асоциацията за прилагане на демокрацията Александру Кумпанасу. 
						„Трябва обаче да се има предвид, че Адриан Нъстасе е само един от хилядите корумпирани служители. Процесът срещу него ще послужи като пример, но само за по-нисшестоящите. Страхувам се, че хората по високите етажи ще продължат да са корумпирани, тъй като ще продължат да се водят от алгоритъма на властта. Те ще се страхуват само след като напуснат властта.“ 
						Новината за ефективната присъда срещу Нъстасе шокира обществеността. „Просто не можех да повярвам на очите си, когато видях извънредните новини по телевизията. В очите ни Нъстасе беше като скала, която не може да бъде помръдната. Ако той падне, всеки друг, чиито ръце са изцапани, може да падне“, каза за SETimes Тудор Лепша, 36-годишен мениджър по продажби от Букурещ. „Надявам се само, че това не е било направено единствено за имидж“. 
					
				
			
					 
					
 
 

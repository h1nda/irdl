Интерпол помага на кипърската полиция в издирването на тленните останки на Пападопулос
					17/12/2009
					 
						НИКОЗИЯ, Кипър -- Властите съобщиха в сряда (16 декември), че са получили полезна информация от Интерпол във връзка с откриването на тленните останки на бившия кипърски президент Тасос Пападопулос, които бяха откраднати от гробище на 11 декември. Интерпол ще помага на разследващите „в подреждането на пъзела”, каза говорителят на полицията Михалис Кацунотос, добавяйки, че въпреки че няколко души са били разпитани, към настоящия момент няма заподозрени. Тленните останки на Пападопулос, който почина от рак на белите дробове на 12 декември 2008 г., бяха взети от гробището в село Дефтера, близо до Никозия. Местните медии виждат два възможни мотива за кражбата - опит за искане на откуп от семейството или опит да бъдат провалени продължаващите преговори за обединение на разделения остров. (АФП, КП, Би Би Си, Ройтерс - 16/12/09)

Турция осъди Демирташ от ПМД за пропаганда в полза на ПКК
					29/09/2010
					 
						АНКАРА, Турция -- Във вторник (28 септември) Селаетин Демирташ, един от лидерите на най-голямата прокюрдска партия в парламента, Партията на мира и демокрацията (ПМД), получи условна присъда от десет месеца затвор за разпространяване на пропаганда в полза на терористичната Кюрдска работническа партия (ПКК). Делото е във връзка с реч на Демирташ през 2006 г. по телевизия „Рой ТВ”, базиран в Дания прокюрдски телевизионен канал, който беше обвинен, че играе ролята на рупор на ПКК. Присъдата е условна, с изпитателен срок от пет години, и Демирташ няма да влезе в затвора, освен ако не повтори своето престъпно деяние в рамките на този период. Присъдата подлежи на обжалване. 
						Други новини от вторник -- Вътрешният министър Бешир Аталай съобщи, че е казал на генерал Лойд Остин, командващ на силите на САЩ в Ирак, че са необходими солидни мерки срещу ПКК в Северен Ирак. „Ние [обсъдихме] по-нататъшната намеса на Съединените щати и очакванията на Турция”, каза Аталай пред репортери след среща с Остин в Анкара. „Една съседна страна не може да дава убежище на терористична организация, действаща срещу нейна съседка, което е и разпоредба, залегнала в иракската конституция”, добави той. (Радикал, Заман - 29/09/10; Синхуа, Хюриет, Анадолска информационна агенция, Ройтерс, Бианет, Доган - 28/09/10)

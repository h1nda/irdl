Високите цени пораждат спорове около нов затвор в БиХ
					05/01/2012
					Строителството на нов затвор за 39 млн. евро, който се очакваше да бъде завършен през 2014 г., е затруднено от забавяния и повишения на цените.
					От Дражен Ремикович за Southeast European Times от Сараево -- 05/01/12
 
					 
						
Очаква се строежът на новия затвор в страната да облекчи пренаселването на затворите. [Ройтерс]
						Мирза от Какан е осъден на шест месеца затвор за незаконна горска сеч. Той казва, че чака да излежи присъдата си от повече от година и половина. 
						"От съда ме извикаха и ми казаха да им се обадя през март следващата година, за да ме пратят в затвора. Проблемът е, че не мога да кандидатствам за работа, докато не излежа присъдата си. Мисля да си платя глобата в брой. Чух, че е възможно за малките престъпления. Един ден струва 25 евро", каза Мирза за SETimes. 
						Случаят с Мирза е само един пример за многото проблеми, с които се сблъскват пренаселените затвори и съдебната система в БиХ. 
						За да се облекчи проблемът, е планиран строеж на нов затвор в област Източна Илиджа, близо до Сараево, за който отговарящият за затвора към министерството на правосъдието на БиХ заяви, че ще приюти 350 затворници с тежки присъди, според европейските стандарти. 
						Министерството сформира екип с членове от Република Сръбска (РС) и Федерация Босна и Херцеговина (ФБиХ), който да се заеме с изграждането на новия затвор, чийто строеж започна на 2 декември. 
						Забавянията и високите цени обаче породиха спорове около затвора. 
						"Първият проект не удовлетвори европейските стандарти, затова трябваше да направим нов, който да отговаря на нормите на ЕС, където всеки затворник разполага с 60 кв.м лично пространство", каза за SETimes Югослав Йовичич, ръководител на екипа, отговарящ за изграждането на затвора. 
						Първоначално беше предвидено строежът да започне преди седем години, но два неуспешни опита да бъдат изпълнени европейските стандарти доведоха до рязко увеличение на крайната цена до 39 млн. евро при първоначално предвидени 15 млн. евро. 
						И двата проекта са финансирани от Европейската комисия с частична държавна подкрепа. 
						Йовичич заяви, че в момента строежът върви по план и разходите ще бъдат намалени, където е възможно, с цел да се свали крайната цена под очакваните 39 млн. евро. 
						Високата цена на проекта накара някои хора да изразят недоволството си от факта, че въпреки уверенията на съдебното министерство на страната, че строежът сега върви по план, новият затвор ще приеме първите затворници през пролетта на 2014 г. 
						Министърът на правосъдието на РС Джерард Селман потвърди, е това ще бъде най-скъпият затвор в света, но без подкрепата на РС. 
						Босненската депутатка Милица Маркович беше също критична, заявявайки, че е невъобразимо цената на строежа на затвора да се е увеличила толкова много през последните няколко години. 
						"Това не е увеличение с пет или десет хиляди, а с милиони и гражданите имат правото да знаят къде ще бъдат похарчени парите им. Централният затвор трябва да бъде изграден, защото това е едно от изискванията на Съвета на Европа, за да продължи БиХ по пътя си към ЕС. Така че властите трябва да построят затвор в съответствие с европейските стандарти", заяви Маркович за SETimes. 
						Критиците на проекта обаче повдигат въпроса как един проект за милиони евро и с високо ниво на сигурност може да ускори случаите на по-леките престъпления като това на Мирза. 
						Предраг Черанич, преподавател по сигурност и отбрана в университета в Баня Лука, казва, че пренаселените затвори са голям проблем, особено във Федерация БиХ (ФБиХ), и поради това сигурността в затворите може да се влоши. 
						"Ако имате на свобода голям брой военнопрестъпници или извършители на тежки престъпления, а зад решетките хора, причинили пътен инцидент, значи нещо не е наред. Приоритетите трябва да бъдат адекватни и властите трябва да решат този проблем, за да не се превърне той в по-сериозен", каза Черанич за SETimes. 
						Във ФБиХ около 1 000 осъдени чакат да излежат присъдата си. РС е запълнила около 80 % от капацитета на затворите си. В момента в БиХ има 14 затвора - осем във ФБиХ и шест в РС.

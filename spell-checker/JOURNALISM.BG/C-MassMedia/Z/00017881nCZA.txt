Съдебната реформа все още е труден за решаване проблем в Сърбия
					13/03/2006
					Според мнозина съдебната система в Сърбия е неефективна и пропита от корупция, но мерките се бавят. 
					От Георги Митев-Шантек за Southeast European Times от Белград – 13/03/06
 
					 
						
Сръбският финансов министър Младжан Динкич предизвика гневни протести с призива си всички сръбски съдии да бъдат уволнени. [Гети Имиджис]
						Сръбският финансов министър Младжан Динкич неотдавна разбуни духовете, когато поиска да бъдат сменени всички сръбски съдии, тъй като бил отвратен от корупция и пристрастни решения. Призивът му предизвика гневни протести сред съдии и прокурори, както и сред политическите опоненти на Динкич. Дори и коалиционните партньори на министъра критикуваха предложението му. Външният министър Вук Драшкович каза, че идеята напомня за ерата на Милошевич. 
						Макар и искането на Динкич да е доста крайно, проблемите със съдебната система в Сърбия са реални. Широко разпространено сред обществеността е мнението, че системата е несправедлива, мудна, неефективна и до голяма степен корумпирана. 
						Когато страстите се охладиха, правителството реши да направи предложение за съдебна реформа. След като се приеме новата конституция, всички съдии ще бъдат назначавани за петгодишен мандат; след това най-добрите съдии ще получават постоянно назначение. Кандидатите за съдии ще се посочват от Висшия съдебен съвет, половината от чиито членове ще бъдат съдии, а кандидатурите ще се разглеждат от парламента. 
						Прокурорите ще получат по-голяма независимост от сегашните съдия-следователи и ще се разрешат извънсъдебните споразумения между спорещите страни по съдебно дело. Главният прокурор на Сърбия, прокурорът за военни престъпления и прокурорът за организираната престъпност ще се назначават от парламента. Ще се съкрати мрежата от съдилища, но ще се създаде нов Върховен касационен съд, като апелативните съдилища ще поемат до голяма степен сегашната функция на Върховния съд на Сърбия. 
						Правителството посочи, че с тази стратегия до 2011 г. ще се постигне независимост в работата на съдебната система. 
						Съюзът на съдиите в Сърбия, който обвини Динкич в опит да "ликвидира съдебната система", отправи критики към стратегията на правителството. Той отбеляза, че Висшият съдебен съвет не е определен като независим орган, а Конституционният съд се предлага като законодателен орган. В същото време прокурорите ще продължат да бъдат свързани с изпълнителната власт. 
						Според Весна Ракич-Водинелич, директор на Института по сравнително право в Белград, правителството ще направи по-добре, ако приложи на практика вече съществуващия, но до голяма степен забравен закон за лустрацията. Ако бъде приложен, той би довел до уволнението на стотици съдии, които са участвали във фалшифициране на изборни резултати и в показни процеси по времето на режима на Слободан Милошевич, както и на някои съдии, които са просто некомпетентни. Липсва обаче политическа воля за това. Комисията по лустрацията, създадена в резултат от този закон, е спряла да функционира, тъй като депутатите не са избрали нови членове. Нито едно дело не е завършено докрай. 
						Може би не е чудно, че властите не желаят да премахнат механизмите, които могат да използват в своя полза. Според изследване на Центъра за демокрация и помирение в Югоизточна Европа само още една страна в Западните Балкани -- Албания -- е приела закон за лустрацията. В Хърватия парламентът разгледа законопроект, но така и не го прие. Нито Босна и Херцеговина, нито Македония са предприели подобна стъпка. 
						Освен това дори и в случаите, когато са изготвени законопроекти, неправителствените организации и представителите на жертвите на предишните режими се изключват от процеса и има недостатъчен публичен дебат.

Наука и технологии: Търсачи на Ноевия ковчег твърдят, че са го намерили на връх Арарат
					03/05/2010
					Турски и китайски изследователи посочват, че са открили подобна на кораб структура високо над морското равнище. Още от седмицата: британски учени намериха съкровище в морето край Хърватия.
					 
						
Дървена конструкция, наподобяваща Ноевия ковчег, беше открита при разкопки в планината Арарат, Турция. [Гети Имиджис]
						Изследователски екип настоява, че дървената, подобна на кораб структура, за която те твърдят, че са открили на връх Арарат, е Ноевият ковчег. Китайски и турски изследователи, свързани с "Международния институт на Ноевия ковчег", евангелистка организация, твърдят, че са открили останките на кораб на 4000 м надморска височина, макар че не разкриват точното му местоположение. Радиовъглеродните изследвания на проби от дървото на конструкцията доказват, че то е на около 4800 години. Турски длъжностни лица, цитирани от местните медии, заявиха, че приветстват резултатите, но разследват как пробите от дървото са били пренесени от Турция в Китай. 
						*** 
						Електронните медии в Албания скоро ще излъчват само цифров сигнал. По този начин Албания се стреми да изпълни европейските стандарти за цифрово излъчване, заяви във вторник (27 април) министърът на иновациите, информационните технологии и съобщенията Генц Поло. 
						*** 
						
						Косово ще инвестира в човешки ресурси и образование в рамките на своята Национална научна програма, съобщиха във вторник (27 април) министерството на образованието и Службата за връзка на ЕК в Косово. Целта на новата инициатива е да бъде създадена инфраструктура за научни изследвания и международно сътрудничество, както и да се засилят връзките между науката, обществото и икономиката. 
						*** 
						Скоростта на интернет връзките в Румъния се е повишила рязко. Страната се нарежда на четвърто място в света по този показател, според последния Доклад за състоянието на интернет, публикуван на 26 април от компанията за цифрови платформи „Акамаи”. Средната скорост на интернет връзките в Румъния е 7,2 Mbps, или с 28 % по-висока в сравнение с 2008 г. 
						*** 
						Британски учени откриха древно съкровище в морето край хърватския град Цaвтат. Те са намерили амфори и други предмети от втори век в останките на гръцки кораб. Според учените нетната стойност на находките е около 5,76 млн. евро. 
						*** 
						
						Македонски археолози намериха керамична лампа с образа на Александър Велики в некропол в разкопките на „Цареви Кули” в Струмица. Учените са намерили и златни накити, като обеци и пръстени. Те смятат, че намерените предмети са от втори век преди новата ера. 
						
						(Различни източници -- 26/04/10-03/05/10)

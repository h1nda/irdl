ЕС ще помогне на Албания да увеличи експортните си възможности
					04/11/2005
					Албания иска да продава повече свои стоки на международните пазари. Във връзка с това се очаква значителен тласък да даде проект на ЕС, чиято цел е да подпомага фирмите за получаване на сертификат по ИСО.
					От Ерлис Селимай за Southeast European Times от Тирана – 04/11/05
 
					 
						
Очаква се въвеждането на бар-код системата да увеличи износа на Албания с 20 до 30 %. [Илюстрация на SE Times]
						ЕС ще подкрепи нов проект в Албания, целящ да се помогне на фирмите да издигнат нивото на продуктите си до световните стандарти, което от своя страна да увеличи износа на Албания. В резултат на двегодишната програма се очаква албанските компании да могат да продават повече продукти на клиенти в страните членки на ЕС. 
						"Искаме да подкрепим албанските компании с техническа помощ, за да могат да достигнат международните стандарти … с други думи, да дадем паспорт на албанските стоки да влязат на европейския пазар," каза ръководителят на проекта Фредерик Дармщатер. Блокът предоставя 1,5 млн. евро за тази цел. 
						В рамките на инициативата местни и международни специалисти ще предлагат своя опит и техническите си умения на всяка албанска компания, която иска да получи сертификат от Международната организация по стандартизация (ИСО). По-голяма част от помощта ще бъде предназначена за компании от хранително-вкусовата промишленост. 
						"Важно е албанските компании да разберат какво значение има за тяхната дейност стандартизацията на продуктите им. Отначало ще се съсредоточим върху повишаването на интереса от страна на фирмите производителки," каза Дармщатер. 
						Досега само 11 албански компании са получили сертификати по ИСО -- незначителен процент от множеството действащи в страната фирми. 
						Според Арбен Нати, ръководител на Главния отдел по стандартизация (ГОС), липсата на сертификати е основна пречка за износа на Албания за Европа. 
						 "ГОС ще се свърже с всяка компания, която иска да получи сертификат. Вярвам, че в края на този проект ще имаме поне още десет компании със сертификати," каза Нати. 
						Друга стъпка за насърчаване на износа на албански продукти за външните пазари е предприета от Центъра за земеделски проучвания, който заедно с министерството на земеделието и хранителната промишленост финализира бар-код системата, която ще се използва за стоките за вътрешния пазар и за износ. 
						Предприета е инициатива за създаване на Албанска бар-код асоциация, която да обедини членове на деловите среди и производители, които искат да подготвят продуктите си за международните пазари. Според експерти дори самото въвеждане на бар-код системата има потенциал да увеличи износа с 20 до 30 %.

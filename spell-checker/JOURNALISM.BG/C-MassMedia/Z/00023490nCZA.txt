Македония се опитва да повиши компютърната грамотност
					09/08/2007
					Правителството предлага безплатно обучение на всички, които искат да овладеят основни компютърни умения. Критици обаче се оплакват от липсата на прозрачност и политически дневен ред.
					От Зоран Николовски за Southeast European Times от Скопие -09/08/07
 
					 
						
Броят на потребителите на Интернет в Македония се повишава, но високите цени продължават да бъдат пречка. [Гети Имиджис]
						Македонците, които проявяват интерес към усъвършенстване на компютърните си умения, могат да получат безплатно обучение по нова правителствена програма, наречена "Македония -- държава на компютърни експерти". До сега по първия етап от програмата са били привлечени 22 534 души от различни възрастови групи и професионална среда. Обучението се провежда два пъти седмично в продължение на един месец. На участващите се предлагат уроци по Windows, Word, Excel и Интернет. 
						"Целта на компютърния курс е гражданите да получат познания по основите на информационните технологии, операционните системи, офисприложения и Интернет," обяснява министърът на информацията Игор Ивановски. 
						"Аз съм безработен и притежавам основна компютърна грамотност, но тя е главно теоретична, тъй като имам достъп до компютър единствено в интернеткафето," казва Горан, курсист от Скопие. Около 10 000 от участниците в програмата са от столицата; останалите са от различни места в Македония. 
						Шест фирми осигуряват преподаватели, включително "Алгоритъм Център". Обучението се провежда в базата на "Алгоритъм Център" и в държавни училища в провинцията. Заедно с курса правителството осигурява и една седмица безплатен интернетдостъп. 
						Правителството не е обявило колко ще похарчи за проекта. Някои от фирмите, кандидатствали за договори по инициативата, се оплакват от липсата на прозрачност. Освен това срещу правителството бяха отправени критики, че използва компютърните си инициативи за политически цели -- например паролата за безплатния интернетдостъп е мотото на ВМРО-ДПМНЕ "Ostvaruvame" [Ние осъществяваме]. 
						Неотдавнашно проучване, възложено от Американската агенция за международно развитие (USAID) и проведено от "Стратеджик Маркетинг", показа, че използването на Интернет в Македония се повишава. Спрямо предходната година броят на потребителите се е увеличил с 5 %. 
						Въпреки това високата цена на достъпа чрез телефон и малкият брой интернетдоставчици остават основните пречки, като около 20 % от анкетираните са посочили високите цени като фактор, който не им позволява да се задържат в мрежата.

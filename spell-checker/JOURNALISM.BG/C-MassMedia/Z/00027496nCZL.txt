Сърбия иска да направи имотните декларации задължителни за всички държавни служители
					22/08/2008
					 
						БЕЛГРАД, Сърбия – Правителството одобри в сряда (20 август) предложението на икономическия министър Младжан Динкич за изменение на закона за агенцията за борба с корупцията и задължи всички държавни служители да декларират личното си имущество, както и всичко, което са получили за ползване от държавата. Освен това Динкич настоява за публикуване на тези имуществени декларации. Неговото министерство е изготвило предложението, след като репортажи в медиите разкриха, че някои бивши министри продължават да използват държавни апартаменти и друга собственост. По настоящия закон държавните служители трябва да предоставят информация за собствеността си на Комисията за предотвратяване на конфликти на интереси, но не са задължени да оповестяват тази информация публично. Задължението не включва собственост, получена от държавата за ползване в началото на мандата им. Динкич се надява тази мярка да спомогне за ограничаване на корупцията и незаконното присвояване в държавната администрация. (Блиц, Бета, Прес Онлайн, РТВ - 21/08/08)

Папандреу оцеля след вота, предстои сформиране на коалиция
					05/11/2011
					След като обеща да осигури идването на международната помощ и нападна яростно съперниците си, гръцкият премиер Георгиос Папандреу оцеля след вода на доверие. 
					От Анди Дабилис и ХК Цани за Southeast European Times в Атина - 05/11/11
 
					 
						
Гръцкият премиер Георгиос Папандреу се отправя към Президентския дворец в Атина в събота (5 ноември). [Ройтерс]
						След като едва оцеля след вота на доверие в петък вечер (4 ноември), гръцкият премиер Георгиос Папандреу сега е решен да започне преговори за сформиране на единно правителство, което може да не включва главната опозиционна партия "Нова демокрация". Това едва ли ще успокои европейските лидери и няма да стабилизира световните пазари след напрегнатата седмица на политически маневри и драми. 
						Папандреу бе на ръба на поражението, след като някои депутати от собствената му партия казаха, че могат да гласуват срещу него, след като той обяви, а после се отказа от плановете си за референдум за одобряването на спасителния заем от 130 милиарда евро от тройката ЕС-МВФ-ЕЦБ и строгите икономически мерки, свързани с него. 
						"Искам вот на доверие, за да избегна нестабилността, която ще последва, ако страната е въвлечена в избори", каза Папандреу в своето обръщение. "Сега е време за сътрудничество с добри намерения и за чувство за национална отговорност." 
						Той оцеля с вота на 153 депутати от общо 298 и двама отсъстващи. Папандреу каза, че сега ще бъде готов да се оттегли, но не се ангажира твърдо с това, което бе изискването от лидера на партия "Нова демокрация" Антонис Самарас, който също настоя за провеждане на избори, преди да участва в преговорир за коалиционно правителство. 
						Изборите могат да бъдат избегнати, ако ПАСОК може да постигне споразумение с малките парламентарни партии, като се започне от десните и се стигне до левите и комунистите, които се бяха обявили против спасителния заем и придружаващите го намаления на заплатите, повишаване на данъците, намаляване на пенсиите и съкращенията, които доведоха да постоянни протести, вълнения и стачки в гръцкото общество. 
						Очаква се Папандреу да се срещне с гръцкия президент Каролос Папуляс по-късно в събота, за да обсъдят по-нататъшните си действия. 
						Мининстърът на финансите Евангелос Венизелос, който бе против провеждането на референдум, вероятно ще заеме премиерския пост, което ще намали още повече надеждите за споразумение с "Нова демокрация". 
						Папандреу се отказа от идеята за референдум след остри критики от страна на лидерите на ЕС и от страна на Венизелон, който каза, че едно поражение може да принуди Гърция да излезе от еврозоната и да застраши самите основи на държавата. 
						Венизелос каза, че евентуалното коалиционно правителство ще функционира до февруари 2012 г., за да може да одобри и осъществи втория спасителен транш. 
						Джон Ситилидес, директор на "Трилоджи Адвайзърс" във Вашингтон и бивш представител на Държавния департамент за връзка с американските дипломати в Атина, каза, че следващото действие в разиграващата се драма ще се случи, преди пазарите да отворят в понеделник. 
						"Светът ще наблюдава, за да види дали Гърция може да има правителство, което да подобри положението с еврозаемите", каза той за SETimes. 
						Ситилидес каза, че вотът няма да сложи край на проблемите на Гърция. "Няма много доверие в способността на Гърция да излезе скоро от това положение." 
						Професорът по финанси от "Лъндън скул ъф икономикс" Димитри Ваянос, който специализира "Дисфункционалност на капиталовите пазари" каза за SETimes, че Папандреу се е оттеглил в ъгъла, като не е прокарал по-бързо реформите, както искаше Тройката. 
						"Гърция не прави нищо, за да се подготви за глобализация. Тя не отвори пазарите си, а ги затвори и ги защитава, тя има лоши институции", каза той. 
						"Ако Гърция изпадне в неконтролируем банкрут, това ще бъде голямо бедствие не само за Гърция, но и за ЕС и за останалия свят", каза за SETimes Николас Економидес, професор по икономика в "Стърн скул ъф бизнес" в Нюйоркския университет.

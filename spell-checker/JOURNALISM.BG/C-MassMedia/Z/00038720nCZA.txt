Младич каза, че обвиненията срещу него са "отвратителни"
					03/06/2011
					Ратко Младич не каза пред съдиите от Хагския трибунал дали се признава за виновен. 
					(Си Ен Ен, Би Би Си, София ехо, Скай Нюз, Телеграф, РТЕ, Индипендънт, Айриш Таймс, Скотсман - 03/06/11; Бета, Б92, Би Би Си, РСЕ/РС - 02/06/11; Международен трибунал за бивша Югославия)
 
					 
						
Ратко Младич присъства на предварително заседание в Хагския трибунал в петък (3 юни). [Ройтерс]
						Главният заподозрян във военни престъпления Ратко Младич каза в петък (3 юни), че е "тежко болен човек" при явяването си пред съдиите от Международния трибунал за бивша Югославия (МТБЮ) за първи път след екстрадирането си в Хага. 
						Шестдесет и деветгодишният бивш босненски военен командир бе арестуван на 26 май в Сърбия след близо 16 години укриване. Генералът в оставка, който е обвинен в организирането на клането на близо 8 000 мъже и момчета мюсюлмани в Сребреница през последните месеци на войната от 1992-1995 г. в Босна и Херцеговина (БиХ), бе предаден във вторник на Трибунала на ООН със седалище в Хага. 
						В своя втори и изменен обвинителен акт, издаден в сряда, прокурорите на ООН повдигат срещу Младич две обвинения в геноцид плюс други девет за престъпления срещу човечеството и нарушения на законите и обичаите за водене на война заради ролята му в конфликта в БиХ. 
						При първоначалното си явяване в петък пред съда в Хага военновременният лидер на босненските сръбски сили заяви, че не е прочел нито един от документите, които са му били връчени след пристигането му в Хага, включително новия обвинителен акт, позовавайки се на "лошото си здраве". Той каза, че ще му отнеме "поне два месеца" да се запознае с документите. 
						Преди петъчното заседание, чиято цел бе да информира Младич за обвиненията, повдигнати срещу него, Трибуналът на ООН му назначи за представител в съда сръбския адвокат Александър Алексич до назначаването на постоянен адвокат на защитата. 
						 Председателят на съдебния състав Алфонс Ори го попита дали желае да му бъде прочетен в съда целият обвинителен акт от 37 страници. 
						 "Не искам да ми се чете нито една буква или изречение от този обвинителен акт," отговори Младич. 
						 В съответствие с правилата на МТБЮ Ори представи в резюме обвиненията точка по точка. 
						 Отказвайки да каже дали се признава за виновен по което и да било от обвиненията, Младич заяви, че би желал да получи екземпляр от "отвратителните обвинения", прочетени от Ори в съда, добавяйки, че ще му е нужен повече от месец да се запознае както трябва с "тези чудовищни думи", които никога не е чувал по-рано. 
						Председателят на съдебния състав каза, че "няма основателна причина" съдът да се отклонява от правилото за срок от 30 дни, в който подсъдимият трябва да каже дали се признава за виновен по всяка точка от обвинението, и насрочи следващото заседание за 4 юли. 
						 В случай че бившият босненски сръбски генерал отново откаже да се произнесе по вината си и на това заседание, съдиите ще пледират "невинен" от негово име. По искане на Младич след това заседанието продължи при закрити врати. 
						В четвъртък адвокатът му Милош Шалич заяви, че клиентът му е претърпял операция и химиотерапия за лимфома през 2009 г. в белградска болница. Той каза, че разполага с документи, доказващи това, но отказа да назове публично името на клиниката, където се е лекувал Младич. 
						В репортажи в медиите бе цитиран говорител на сръбската прокуратура, който коментира, че тези документи са фалшиви. Отричайки Младич да е получавал лечение във военната клиника в Белград, сръбският министър на отбраната Драган Шутановац обеща щателно разследване на твърденията на Шалич. 
						"Не знам защо адвокатът на Младич реши да манипулира обществеността по този начин," е казал министърът, цитиран от белградското радио Б92. "Той заклеймява цялата система на здравеопазването, включително военния й клон... Наистина не вярвам на тази история, но ще разследваме всичко."

Британският премиер Камерън обеща да се "бори" за кандидатурата на Турция за ЕС
					28/07/2010
					Британският министър-председател Дейвид Камерън каза, че се "ядосва" заради бавните темпове на преговорите с Турция за присъединяване към ЕС. 
					(Гардиън - 28/07/10; AФП, Ройтерс, ФТ, РСЕ/РС, Би Би Си, Телеграф, Euobserver, Хюриет, Даунинг Стрийт No.10 - 27/07/10)
 
					 
						
Британският министър-председател Дейвид Камерън (вдясно) и турският му колега Реджеп Тайип Ердоган се срещнаха в Анкара. [Гети Имиджис] 
						Като потвърди категоричната подкрепа на Лондон за кандидатурата на Турция за членство в ЕС, във вторник (27 юли) британският министър-председател Дейвид Камерън разкритикува онези, които са против желанието на предимно мюсюлманската държава да се присъедини към блока като пълноправен член. 
						По време на първото си посещение в Анкара, след като през май пое поста на министър-председател, Камерън направи паралел с опитите на Франция през 60-те години на ХХ век да блокира присъединяването на собствената му страна към Европейската икономическа общност, предшественик на днешния ЕС. 
						 "Знаем какво означава да не те приемат в клуба," каза Камерън. "Но също така знаем, че нещата могат да се променят." 
						 Той каза, че има три категории противници на кандидатурата на Турция за членство: "протекционисти", които се страхуват от икономическата й мощ; "поляризирани", които смятат, че държавата трябва да избере между Изтока и Запада; и "предубедени", които грешно разбират исляма. 
						"Винаги ще твърдя, че ценностите на истинския ислям не са несъвместими с европейските ценности, че Европа се определя не от религията, а от ценностите," каза Камерън. 
						 Турция започна преговорите за членство с ЕС през октомври 2005 г. Процесът обаче е бавен, тъй като страната е успяла да започне преговори по едва 13 от всичките 35 глави, по които трябва да преговарят страните кандидатки. Това до голяма степен се дължи на мудните реформи в Турция и на отказа й да отвори пристанищата и летищата си за транспортни средства от членката на ЕС Кипър, като в резултат на това осем от преговорните глави са замразени. 
						 Върху темповете на преговорите влияят и исканията на Франция и Германия на Анкара да не се предоставя пълноправно членство в блока след приключване на преговорите, а някакъв вид "привилегировано партньорство". 
						 Като призова Турция да продължи да реализира "настъпателно" изискваните от ЕС реформи, Камерън каза, че го "ядосват" опитите за възпрепятстване на процеса на присъединяване. 
						"Когато си помисля какво е правила Турция в защита на Европа като съюзник от НАТО и какво прави Турция днес в Афганистан заедно с нашите европейски съюзници, се ядосвам, че напредъкът ви към членство в ЕС може да бъде осуетяван по този начин", заяви той. "Мнението ми е ясно: смятам, че не е правилно да се иска от Турция да охранява лагера, но да не се допуска в палатката." 
						Британският лидер обеща също активно да подпомага и да се "бори" за кандидатурата на Турция за членство в ЕС, като заяви, че иска двете страни да "проправят пътя от Анкара до Брюксел". 
						Във вторник Камерън подписа документ за стратегическо партньорство за задълбочаване на връзките в търговията и отбраната с турския премиер Реджеп Тайип Ердоган и заяви, че ЕС може само да има политическа и икономическа полза от членството на Турция. 
						Очаква се населението на Турция, в която живеят повече млади хора отколкото в която и да е от 27-те държави, членки на ЕС, през следващите шест години да достигне това на Германия, държавата от ЕС с най-многобройно население. Очаква се също икономиката й да стане втората по големина в Европа до 2050 г. 
						"Европейският съюз без Турция не е по-силен, а по-слаб, не е по-сигурен, а по-несигурен, не е по-богат, а по-беден," подчерта Камерън.

Албания и Черна Гора се стремят към изграждане на двустранни връзки и укрепване на регионалната стабилност
21/07/2004
Албанска делегация, ръководена от външния министър Кастриот Ислами, бе в Черна Гора по-рано този месец за разговори с висши представители. Най-важните моменти от визитата включваха подписването на споразумения за превоз на пътници и стоки, както и за изграждането на високоволтов електропровод между Подгорица и Тирана.
От Антонела Кръстевич за Southeast European Times в Подгорица - 21/07/04
 
 
Албанският външен министър Кастриот Ислами бе ръководител на делегация, посетила Черна Гора. [АФП]
Двустранното сътрудничество бе във фокуса на разговорите на албанския външен министър Кастриот Ислами с черногорски лидери в Подгорица по-рано този месец. Ислами се срещна с черногорския президент Филип Вуянович, с премиера Мило Джуканович, с външния министър Драгиша Бурзан и със съпредседателя на черногорския парламент Рифат Растодер.
Вуянович заяви пред Ислами и неговата делегация, че добросъседските отношения с Албания са сред най-висшите приоритети на външната политика. Черна Гора и Албания споделят не само граница, но също общи исторически и други връзки, каза той, допълвайки, че сътрудничеството дава тласък на цялостната стабилност в региона и увеличава шансовете за членство в ЕС - ключова стратегическа цел както за Подгорица, така и за Тирана.
Приветствайки броя на двустранните договорености, които вече са подписани, Вуянович и Ислами се съгласиха, че има потенциал за засилено междуправителствено и икономическо сътрудничество в бъдеще. Те заявиха освен това, че за двете държави е от решаващо значение да кандидатстват съвместно за финансиране на инфраструктурни проекти пред международни институции и финансови организации. Албания и Черна Гора дават отличен пример за регионално сътрудничество и са модел за други страни, които се стремят към членство в ЕС, изтъкнаха те.
Най-важната точка от разговорите на Ислами с Бурзан бе подписването на международно споразумение за превоз на пътници и стоки. Двамата външни министри дадоха зелена светлина на фериботната връзка Визпазар-Шкадар, която ще бъде открита в близко бъдеще. В същия важен контекст черногорският министър на икономиката Дарко Ускокович и албанският министър на промишлеността и енергетиката Виктор Дода, придружаващ Ислами по време на посещението му, подписаха меморандум за разбирателство относно изграждането на 400-киловатов високоволтов електропровод между Подгорица и Тирана.
Електропроводът се очаква да струва 80 млн. евро и ще бъде финансиран от ЕБВР и германския кредитен фонд KFW. Той цели да синхронизира функционирането на енергийните системи на Албания и Черна Гора, както и да допринесе за цялостното усилване и гъвкавост на електрозахранващите мрежи в ЮИЕ. Електропроводът ще има дължина 200 км откъм албанската страна и 27 км - откъм черногорската. Изграждането му ще завърши в рамките на три години.
Разговорите на Ислами с Джуканович засегнаха и темата Косово. И двамата призоваха към решаване на въпроса възможно по-скоро чрез диалог между Белград и Прищина с помощта на международната общност въз основа на резолюция 1244 на СС на ООН.

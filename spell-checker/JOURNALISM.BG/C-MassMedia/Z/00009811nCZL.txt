Караджич живее в Белград, твърди прокурор на ООН
12/02/2004
Карла дел Понте, която отдавна настоява, че Ратко Младич се крие в Белград, сега твърди, че Радован Караджич също е намерил убежище в сръбската столица.
(Ню Йорк таймс, Гардиън, Индипендънт - 12/02/04; АП, АФП, Ройтерс, Би Би Си, Си Ен Ен, Гласът на Америка, РСЕ/РС, Радио Б92, Бета - 11/02/04)
 
 
Счита се, че Радован Караджич (отляво) и Ратко Младич се крият в Белград. [АФП]
Бившият лидер на босненските сърби Радован Караджич, най-търсеният обвиняем за военни престъпления от конфликтите на Балканите през 90-те, се укрива в Белград, според главния прокурор за военни престъпления на ООН Карла дел Понте.
"Миналата седмица получих информация от достоверен източник, че сега дори и Караджич се намира в Белград", каза Дел Понте пред репортери в Брюксел в сряда (11 февруари), след разговори с върховния представител на ЕС по външната политика Хавиер Солана. Сръбската столица е станала "безопасно убежище за нашите бегълци", каза тя, добавяйки, че в резултат на това сътрудничеството между нейния трибунал и сръбските власти е блокирано.
Дел Понте твърди от месеци, че военновременният военачалник на Караджич Ратко Младич се крие в Сърбия с подкрепата на военните. Тя смята, че в страната има около 15 бегълци, издирвани за военни престъпления.
Досега се считаше, че Караджич се движи между скривалища в Босна и Херцеговина (БиХ) и съседна Черна гора. Дел Понте е завила, че части на СФОР, извършващи военна операция в град Пале в Босна и Херцеговина, са закъснели с два часа да заловят Караджич миналия месец.
Говорителката на Дел Понте, Флорънс Хартман, потвърди, че информацията за преместването на Караджич в Белград е получена от "много достоверен източник" и предположи, че акцията в Пале го е накарала да премине границата със Сърбия.
"Напуснал е БиХ, тъй като международната общност го издирваше много ефективно", каза Хартман пред Си Ен Ен. "Надяваме се, че същият натиск ще подтикне Сърбия да го арестува, защото НАТО не може да влезе в Сърбия, за да го направи".
В сряда Дел Понте отново призова международната общност да засили натиска над Сърбия и Черна Гора да предадат обвиняемите във военни престъпления.
По време на посещението й в Брюксел тя се срещна също и с генералния секретар на НАТО Яп де Хоп Схефер и го осведоми относно последната информация, с която разполага.
"Ако тя има такава информация, НАТО я приветства", каза говорителят на НАТО Джеймс Апатурай. "Разбира се, както видяхте през изминалите няколко месеца, алиансът възприема много сериозно усилията обвиняемите да бъдат предадени на съда в Хага".
Той добави, че едно от условията, които Сърбия трябва да изпълни, за да се присъедини към програмата на НАТО "Партньорство за мир", е пълно сътрудничество с Трибунала на ООН.
Твърденията на Дел Понте предизвикаха незабавна реакция от вече бившия сръбски премиер Зоран Живкович. "Изявленията й не са нещо ново или неочаквано," цитира изказване на Живкович сръбската агенция "Бета нюз". "Тя твърди същото или подобни неща от години, но досега не е предоставила никаква информация, която би могла да помогне за ареста на обвиняемите, а тя дори е недостатъчна, за да подкрепи твърденията й."

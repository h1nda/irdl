Корупцията в страните от ЮИЕ все още е висока 
					21/10/2004
					Румъния, Македония, Сърбия и Черна гора и Албания са сред 60-те страни, в които корупцията все още е много разпространена, според индекса за възприемане на корупцията за 2004 г. на "Прозрачност без граници". Какво е положението в другите страни от Югоизточна Европа?
					(Ромпрес - 21/10/04; "Прозрачност без граници", Новините, БНН, Фокус, Фена – 20/10/04)
 
					 
						
Индексът за възприемане на корупцията за 2004 г. на "Прозрачност без граници" показва, че 106 от всички участващи в проучването 146 страни са получили по-малко от 5 точки от максималните 10. ["Прозрачност без граници"]
						Корупцията все още е висока по целия свят, съобщи "Прозрачност без граници" в сряда (20 октомври) при публикуването на последното си проучване за корупцията. 
						"Корупцията, свързана с големи държавни проекти, е сериозна пречка за устойчивото развитие и води до големи загуби на държавни средства, необходими за образованието, здравеопазването и намаляването на бедността, както в развитите, така и в развиващите се страни", каза на пресконференция в Лондон Петер Айген, председател на организацията за борба с корупцията със седалище в Берлин. 
						Индексът за възприемане на корупцията (ИВК) на групата за 2004 г. показва, че 106 от всички участващи в проучването 146 страни са получили по-малко от 5 точки от максималните 10. Шестдесет страни -- включително Румъния, Македония, Сърбия и Черна гора и Албания -- са получили по-малко от 3 от максималните 10 точки, което показва силно разпространена корупция, се казва в съобщение за пресата на групата. 
						Сред тези страни Румъния е първа с 2,9, което я поставя на 87-о място, заедно с Доминиканската република и Иран. С еднакъв резултат от 2,7 Македония и Сърбия и Черна гора са на 97-о място по ИВК, заедно с Алжир, Ливан и Никарагуа. Албания с 2,5 разделя 108-ото място с Аржентина, Либия и Палестинската автономия. 
						"Ако искаме да постигнем целта на развитието на хилядолетието до 2015 г. да намалим наполовина броя на хората, живеещи в крайна бедност, правителствата трябва сериозно да се преборят с корупцията, свързана с държавните поръчки", каза Айген. Според преценки на неговата група най-малко 400 милиарда долара се губят по целия свят всяка година поради подкупите при възлагане на държавни поръчки. 
						След публикуването на проучването румънският министър на правосъдието Кристиан Дяконеску каза, че Букурещ го приема като сигнал, че трябва да увеличи усилията си в тази насока. 
						Макар да имат по-добри резултати, останалите държави от Югоизточна Европа -- с изключение на Кипър (5,4) -- са в групата на 106-те страни с оценка под 5. 
						С резултат 4,3 Гърция се нарежда на 49-о място, заедно със Суринам. Оценката за България е 4,1 и я поставя на 54-о място, заедно с Мавриций и Намибия. България е в списъка на група страни, включваща Испания, Мексико и Колумбия, които са направили "значителни положителни промени" в борбата срещу корупцията през последните осем години. 
						Хърватия е на 67-о място, заедно с Перу, Полша, Шри Ланка, всяка с оценка 3,5. С оценка 3,2 Турция е 77-а, заедно с Бенин, Египет, Мали и Мароко. Босна и Херцеговина има оценка 3,1 и е на 82-о място по ИВК, заедно с Мадагаскар. 
						ИВК използва резултати от социологически проучвания и отразява мнението на бизнесмени от страната и чужбина, както и на експерти по съответната страна. Тазгодишният индекс се базира на 18 проучвания, проведени от 12 независими институции между 2002 и 2004 г.

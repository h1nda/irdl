В Македония расте броят на браковете между членове на различни етноси
					21/01/2010
					Младите хора в Македония имат романтични връзки с хора от различен етнически произход и малкият брой на браковете между тях започва да расте.
					От Димитър Боцевски за Southeast European Times от Скопие -- 21/01/10
 
					 
						
Новобрачна двойка в село Мързенци, Южна Македония. [Гети Имиджис]
						Браковете между хора с различна етническа и религиозна принадлежност в Македония остават рядкост, но след 2003 г. броят им расте. 
						Сандра Георгиевска, жителка на Скопие, на която в края на седмицата предстои да се омъжи за свой сънародник македонец, каза че романтичните връзки между членове на различни етнически групи са едно нещо: "Но е очевидно, че когато става дума за брак, всяка птица се ориентира към своето ято." 
						Според доклад на ПРООН от 2006 г. 78 % от македонците и 86 % от албанците (най-голямото малцинство в Македония) са против междуетническите бракове. 
						Социологът Илия Ацевски каза, че нагласите спрямо междуетническите бракове са изцяло базирани на предразсъдъци. "Актът, в който едно лице сключва брак при такива обстоятелства, се тълкува и усеща от неговата (или нейната) етническа група като предателство." 
						Изследването на Ацевски показва, че мнозина всъщност одобряват междуетническите връзки - стига да не са в техните семейства. 
						Религията изглежда е по-голяма бариера от етническия произход. За македонците, които са основно православни християни, по-охотно се женят за власи и сърби. Етническите албанци (основно мюсюлмани) пък по-често сключват бракове с турци и бошнаци. 
						Отличителното за всички групи са изключително редките случаи на смесени бракове с роми. 
						Изглежда политиците се възползват от етническите бариери пред браковете за собствена изгода. След бунтовете през 2001 г. на албанското малцинство се смята, че политиците използват етническата карта при избори, без да се замислят за по-големите обществени последици. 
						Политическият анализатор, етнически албанец, Алберт Муслиу казва, че всекидневната политика и засилващото се присъствие на религиозните институции до голяма степен допринасят за разделението на браковете. 
						 "Познавам много двойки, които не могат да преодолеят тази бариера и техните връзки и любов не могат да завършат с брак поради страха от заклеймяване и от това как ще погледнат близките си," каза Муслиу. 
						В страна с население от 2,1 млн. жители през 2008 г. са били сключени 138 брака, в които младоженецът е македонец, а булката албанка. Това се отдава най-вече на факта, че все повече мъже от македонските села се женят за жени от Албания, които са готови да живеят на село. 
						Съпрузите често разглеждат решението си като акт на смелост. 
						 Жителката на Скопие Таня разказва, че е имала двегодишна връзка с албанец, но е криела произхода му от родителите си, докато двамата не решили да се сгодят. 
						"Когато събрах кураж да им кажа, те бяха шокирани и не ми разрешиха да се омъжа. Затова избягах от къщи и се омъжих за него без съгласието [на семейството ми]." 
						Младата жена, която не съжалява за решението си, не общувала с родителите си в продължение на четири години. Отношенията им започнали да се поправят, след като й се родила дъщеря.

Интеграцията в ЕС и регионалното сътрудничество са основни теми на срещата на върха на ПСЮИЕ
					03/05/2006
					Двудневната среща на върха на ПСЮИЕ в Солун започна в сряда със заседание на външните министри на страните членки. 
					(Катимерини, Фокус - 03/05/06; AП, АНА-МПА, ЕРТ, ФЕНА, МИА, Търкиш Прес, Ню Анатолиън - 02/05/06)
 
					 
						
Гръцкият външен министър Дора Бакоянис. [Гети Имиджис]
						В сряда (3 май) в северния гръцки пристанищен град Солун започна двудневна среща на върха на страните членки на Процеса за сътрудничество в Югоизточна Европа (ПСЮИЕ), която бе открита със заседание на външните министри на страните членки. След нея в четвъртък ще се проведе заседание при закрити врати на държавните или правителствени ръководители на деветчленната организация, което ще бъде председателствано от гръцкия премиер Костас Караманлис. 
						ПСЮИЕ включва Албания, Босна и Херцеговина (БиХ), България, Хърватия, Гърция, Македония, Румъния, Сърбия и Черна гора и Турция. Молдова има статут на наблюдател. Ротационното едногодишно председателство на ПСЮИЕ в момента държи Гърция, която ще го предаде на Хърватия след срещата. 
						Сред лидерите, които участват на срещата, са българският премиер Сергей Станишев, турският премиер Реджеп Тайип Ердоган, председателят на Председателството на БиХ Сюлейман Тихич и македонският президент Бранко Цървенковски. На форума присъстват и специалният пратеник на ООН за преговорите за статута на Косово, Марти Ахтисаари, генералният секретар на ОССЕ Марк Перен дьо Бришамбо и специалният координатор на Пакта за стабилност за Югоизточна Европа Ерхард Бусек. Японският заместник външен министър Акико Яманака ще присъства на заседанието в сряда като гост-докладчик. 
						Перспективите за членство в ЕС на страните от Югоизточна Европа (ЮИЕ) и регионалното сътрудничество са основните разглеждани въпроси. Участниците в срещата на върха ще обсъдят и ролята на ПСЮИЕ при едно бъдещо изменение на Пакта за стабилност и извършващите се промени в региона, включително ситуацията в Косово. Очаква се министрите на транспорта на страните членки да подпишат в четвъртък споразумение за създаване на високоскоростна железопътна мрежа в района на ЮИЕ. 
						"Имаме много тясно сътрудничество с другите страни," каза гръцкият външен министър Дора Бакоянис в четвъртък. "Доброто регионално сътрудничество винаги е носило положителни резултати за всички народи в региона." 
						Гърция е единствената страна членка на ЕС в групата. България и Румъния по план трябва да се присъединят към Съюза през януари 2007 г., а Турция и Хърватия започнаха преговорите си за присъединяване с Брюксел преди няколко месеца. Западнобалканските страни са на различни етапи от процеса на интеграция в ЕС. 
						Освен официалните съвместни заседания, по време на срещата на върха се очаква да се проведат и редица двустранни срещи. 
						Най-голям медиен интерес предизвиква срещата между Караманлис и Ердоган в четвъртък, за която турските медии писаха, че целта й е подновяване на мерките за изграждане на доверие между двете страни членки на НАТО. 
						Караманлис ще се срещне и с Цървенковски за първи път от 18 месеца. Според гръцкия всекидневник "Катимерини" основна тема на тези разговори ще бъде двустранната търговия, а не спорът за името на Македония между двете съседни държави. 
						Очаква се Бакоянис да се срещне поотделно с колегите си от Албания, Македония и Сърбия и Черна гора.

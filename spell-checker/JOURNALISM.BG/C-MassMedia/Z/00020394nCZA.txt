Най-новата държава в Европа се стреми към членство в НАТО
					25/10/2006
					Добилата неотдавна независимост Черна гора получи миналия месец уверения в подкрепата на САЩ за кандидатурата си за членство в НАТО. Кореспондентът на SETimes Антонела Архин разглежда перспективите на страната за присъединяване към програмата "Партньорство за мир".
					От Антонела Архин за Southeast European Times – 25/10/06
 
					 
						
Американският министър на отбраната Доналд Ръмсфелд (отляво) и черногорският президент Мило Джуканович дадоха съвместна пресконференция на 26 септември в Подгорица. [Гети Имиджис]
						При посещението си в Черна гора миналия месец американският министър на отбраната Доналд Ръмсфелд ясно заяви, че страната му подкрепя кандидатурата на Черна гора за членство в НАТО и други международни институции. Черна гора е малка независима страна в исторически момент и решенията, които вземе сега, ще се отразят на бъдещето й, каза Ръмсфелд. 
						Основна стъпка по пътя към членството е присъединяването към "Партньорство за мир" (ПзМ), програма за сътрудничество с 23 страни, нечленуващи в НАТО. Тя налага сериозни задължения с цел увеличаване на стабилността, намаляване на заплахите за мира и изграждане отношения на засилена сигурност. 
						Страните партньорки се ангажират да осигурят прозрачност на военното планиране и разпределянето на бюджетните ресурси, демократичен контрол върху въоръжените сили и развитие и поддръжка на възможностите си за участие в мирни операции. 
						Само седмици, след като получи независимост, Черна гора прие Национална стратегия за сигурност и създаде министерство на отбраната, демонстрирайки решимостта си да стане член на ПзМ. Междувременно е в ход законодателна дейност за реформиране на секторите на отбраната и сигурността. Новата черногорска армия, с намалена численост, вероятно ще се базира на сухопътни части, а полицията ще отговаря за охраната на границите. 
						Спечелвайки независимост, Черна гора се освободи и от една от основните пречки, стоящи пред напредъка на бившия държавен съюз между Сърбия и Черна гора към присъединяване: въпросът за сътрудничеството с Трибунала на ООН за военни престъпления. Черна гора няма нерешени въпроси с Трибунала. Сега основните предизвикателства пред нея са продължаване на реформите, особено по отношение на правната система. 
						В Подгорица Ръмсфелд посочи две конкретни области на двустранното сътрудничество - мироопазващи и специални операции. Той предложи също американска подкрепа за унищожаването на остарелите и опасни оръжия, останали в Черна гора. 
						Премиерът Мило Джуканович междувременно заяви, че страната му е готова да поеме всички задължения, съпътстващи европейската и евроатлантическата интеграция. Тя е готова също да стане част от коалицията, оглавявана от Съединените щати, добави той в отговор на репортерски въпрос относно евентуално участие в мисиите в Афганистан и Ирак. 
						Отбранителната система на страната вече разполага с част за специални операции, отбеляза Джуканович, а бъдещата армия ще бъде изградена в съответствие с принципите на евроатлантическата интеграция, като се вземат под внимание нейните структурни нужди. Той предложи също Черна гора да подпише със Съединените щати Споразумение по статута на въоръжените сили (ССВС). Това е споразумение между една страна и чуждестранни въоръжени сили в тази страна, изясняващо условията, на които чуждестранните военни трябва да се подчиняват в действията си.

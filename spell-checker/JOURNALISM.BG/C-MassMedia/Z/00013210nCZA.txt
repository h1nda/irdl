Албания изпраща доброволци и средства за жертвите на цунами
					11/01/2005
					В цяла Албания хората откликват на нещастието на засегнатите от цунами в Южна Азия. Записват се доброволци, а Червеният кръст събира стотици хиляди долари помощ, докато местна телефонна компания регистрира дарения чрез текстови съобщения. 
					От Арди Пулай за Southeast European Times в Тирана -- 11/01/05
 
					 
						
Албанският флаг бе свален наполовина на централния площад в Албания на 5 януари, националният ден на траур за жертвите на цунами. [AФП] 
						Албания продължава да събира помощи за районите в Южна Азия, засегнати от цунами и е създала специална група, наречена "Албански екип", за координиране на тази дейност. Почти 40 души, вкл. лекари и медицински персонал, са се регистрирали като доброволци, макар че все още те няма да бъдат изпратени в региона. Засега, посочва албанският министър на здравеопазването Леонард Солис, СЗО предпочита държавите да изпращат пари, а не доброволци. 
						"Директивите на СЗО към здравните министерства на други държави посочват страните, готвещи лекарски екипи. Засега обаче никой няма да бъде изпращан, докато не постъпи съответно искане. Не се препоръчва да се изпращат хора, а само финансова помощ чрез международни организации, които се занимават с последствията от тази природна катастрофа, " изтъкна Солис. 
						Кампанията за солидарност в Албания набира скорост, тъй като се включват все повече институции. Из цялата страна хората откликват на нещастието на засегнатите от бедствието. 
						"Направо е невероятно, като гледаш потопа и това, как хората остават без дом и без нищо. Ние заедно с целия свят трябва да допринесем за справяне с тази ситуация, " каза един студент, докато правеше своето дарение. 
						Организаторите на гражданското движение Mjaft (Стига) се срещнаха с президента Алфред Мойсиу, който обеща подкрепата си за инициативата, като предостави и месечната си заплата. В началото на януари двама представители излетяха за Банда Ейс, където ще бъде базирана албанската доброволческа мисия. 
						Правителството е отпуснало до този момент 500 000 щ.д., съобщават местни медии. Според албанския Червен Кръст значително количество средства са били дарени по линията на други програми. Сред тях е и инициативата на AMC, местна телефонна компания, която приема дарения чрез текстови съобщения.

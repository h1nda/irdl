Драшкович е оптимист относно проучването на подготвеността за интеграция с ЕС 
					16/03/2005
					Въшният министър на Сърбия-Черна гора Вук Драшкович проведе разговори с комисаря на ЕС по разширяването Оли Рен в Брюксел във вторник, изразявайки увереност след това, че страната му скоро ще удовлетвори изискванията за получаване на положително становище в проучването за подготвеността си за интеграция с ЕС. 
					(АП, AФП, Би Би Си, Радио Б92, Taнюг - 15/03/05)
 
					 
						
"Разбрахме много ясно посланието, че Сърбия-Черна гора не може да мисли за приближаване към ЕС, докато не прехвърли към Хага всички обвиняеми във военни престъпления, включително генерал Младич," каза външният министър Вук Драшкович. [AФП]
						Въшният министър на Сърбия-Черна Гора Вук Драшкович изрази увереност във вторник (15 март), че страната му в скоро време ще удовлетвори изискванията за изграждане на близки връзки с ЕС. 
						В рамките на следващите няколко седмици Съюзът предстои да публикува проучване на подготвеността на Сърбия-Черна Гора за начало на преговори по споразумение за стабилизиране и асоцииране. Брюксел обаче даде ясно да се разбере, че положителното становище зависи от пълноценното сътрудничество на страната с Международния наказателен трибунал за бивша Югославия (МНТБЮ). Това е ключово условие за всички други потенциални държави-кандидати, участвали в балканските конфликти през 90-те години на миналия век. 
						Макар че редица заподозрени във военни престъпления се предадоха в Хага през последните няколко месеца, над десет обвиняеми остават на свобода. Сред тях са и тримата най-издирвани от Трибунала лица - военновременните босненско-сръбски лидери Радован Караджич и Ратко Младич, както и запасният хърватски генерал Анте Готовина. 
						"Сърбия-Черна Гора не може даже и да си помисли за Брюксел и за приближаване към ЕС, преди да изпрати в Хага всички обвиняеми," заяви пред репортери Драшкович след разговорите си с комисаря на ЕС по разширяването Оли Рен в Брюксел във вторник. 
						Ако до края на този месец Сърбия-Черна гора изпълни всички изисквания, включително задълженията си към МНТБЮ, ще бъде отправена препоръка през април за начало на преговори по споразумение за стабилизиране и асоцииране на страната, каза комисарят.
						"Очакваме повече конкретни действия по отношение на прехвърлянето на обвиняеми към Трибунала в Хага, " каза Рен на съвместна прес-конференция с Драшкович. 
						Изявлението му дойде ден преди очакваното от мнозина решение за отлагане на хърватските преговорите с ЕС поради отказа на страната да предаде Готовина на МНТБЮ. По план преговорите трябва да започнат в четвъртък. 
						"Посланието, което изпращаме към региона е, че той има истински конкретно европейско бъдеще," каза Рен. "Това обаче изисква всяка страна да изпълни всички свои международни задължения, особено тези, които се отнасят до върховенството на закона, най-фундаменталната сред европейските ценности. "
						Позовавайки се на отлагането на преговорите с Хърватия, Драшкович каза, че посланието, което ЕС изпраща към региона е "много ясно за всички държави от ЮИЕ". Миналия месец той предупреди, че Сърбия-Черна Гора ще бъде "напълно отписана", ако не изпълни всички свои задължения към Хагския трибунал. 
						Изразявайки оптимизъм относно проучването на подготвеността, Драшкович каза във вторник, че следваща точка от дневния ред е друга висша външно-политическа цел на страната - приемането й в програмата на НАТО "Партньорство за мир".
						"Европейската и евроатлантическата интеграция са наше желание, нашият единствен път и единственото ни бъдеще," заяви Драшкович, отбелязвайки, че почти всички други европейски държави са членове на тази програма.

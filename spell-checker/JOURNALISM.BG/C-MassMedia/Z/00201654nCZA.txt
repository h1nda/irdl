ЮНМИК се активизира в Северна Митровица
					19/07/2011
					ЮНМИК се опитва да покаже властта си в Северна Митровица, като попречи на строителството на къщи в босненския квартал. 
					От Мухамет Брайшори за Southeast European Times от Прищина -- 19/07/11
 
					 
						
Полицай от ЮНМИК охранява етнически разделения град Митровица в Косово. [Ройтерс]
						В понеделник (18 юли) представители на ЮНМИК съобщиха на албанската собственичка на имот Себахате Селаци, която строи къща в босненския квартал в северната част на етнически разделения град Митровица, че трябва да преустанови строителството на дома си, докато не получи разрешение от северната служба на мисията. 
						Неколцина съседи на Селаци се събраха пред къщата й, намираща се едва на няколко крачки от източния мост над р. Ибър. Хасан Мифтари казва, че той и другите албански съседи няма да допуснат къщата да бъде съборена. 
						"Ние си имаме собствени институции, в които кандидатстваме за разрешителни за строеж, но те (от ЮНМИК) искат да подаваме заявления в паралелните структури за разрешителни за строеж, а ние никога няма да го направим, нито ще допуснем да се събори къщата [на Селаци]," каза Мифтари за SETimes. 
						Съседи казаха пред SETimes, че паралелните структури - считани от Прищина и страните, които признават Косово, за незаконни - са издали разрешително за строеж на огромна сграда, финансирана от сръбското правителство. 
						"Ако правителството не защити нас и домовете ни и не премахне тази сграда, която е незаконна, вместо нашата, ние ще я съборим и ще защитаваме себе си и имотите си сами, защото живеем тук," каза Мифтари за SETimes. 
						Селаци заяви пред "Косовапрес", че е кандидатствала за разрешително за строеж в (Южна) Митровица и няма до ходи в паралелните структури за разрешение.
						"Строя си къщата върху собствен имот и няма да разреша на ЮНМИК, която работи за паралелните структури, да го събори." 
						Тя каза, че е получила известие за решение, написано на сръбски език - макар че всяко разпоредително решение на ЮНМИК трябва да бъде издавано на албански, сръбски и английски. Само това, казва тя, говори за факта, че паралелните структури са зад това. 
						Анализатори, като местния журналист Аднан Ибрахими, поставят под въпрос неутралността на ЮНМИК, когато става дума за Митровица. 
						"Политиката им вече не е ясна, а областната служба не работи в синхрон с централата в Прищина. Регионалната служба е политизирана до такава степен, че не може да извършва неутрална работа тук, което ги кара много пъти да мерят с двоен аршин спрямо албанците," каза той за SETimes. 
						Драган Кръстич, сръбски журналист в Северна Митровица, каза за SETimes, че на общините трябва да им е ясно, че Прищина няма правото да издава документи и разрешителни, свързани със Северно Косово. Реакцията на албанската общност, казва той, се преувеличава, за да се провокира конфликт. 
						"За сърбите всяко решение, взето от албанските власти, е невалидно и това важи и за разрешителните за строеж. ЮНМИК прилага Резолюция 1244 и албанците, живеещи в северната част, трябва да разберат, че тук важат само документи, издадени от северната община," каза Кръстич за SETimes.

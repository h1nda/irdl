Македонските общини получават помощ по проект на ЕС 
					17/07/2006
					Спонсориран от Брюксел проект за подобряване на функционирането на отделите за градоустройствено планиране завърши с конференция в Скопие миналата седмица. 
					От Зоран Николовски за Southeast European Times от Скопие -- 17/07/06
 
					 
						
"Свързването на местните власти с централното правителство посредством централна база данни, инсталирана в Министерството на местното самоуправление, дава възможност за обмен на информация между различните участници в процеса на градоустройствено планиране," каза председателят на Сдружението на органите на местното самоуправление (СОМС) Андрей Петров. [Томислав Георгиев]
						Местното самоуправление в Македония бе в центъра на дискусиите по време на двудневна конференция в Скопие миналата седмица. Под надслов "Изграждане на основите на бъдещето", това бе последната конференция, част от финансиран от ЕС проект, чиято цел бе укрепване на административните и управленски практики в рамките на процеса на децентрализация. 
						Брюксел предостави 3 млн. евро за проекта, който започна през август 2004 г. и бе ръководен от Европейската агенция за възстановяване. Всичките 85 македонски общини получиха помощ по проекта, чиято конкретна цел бе да се гарантира правилното функциониране на отделите за градоустройствено планиране. 
						"Този проект е важен момент по пътя на страната за постигане на ефективна децентрализация," каза ръководителят на делегацията на Европейската комисия Ерван Фуер при откриването на конференцията в сряда, 12 юли. 
						"Тя е и една по-нататъшна стъпка в сътрудничеството между ЕС и правителството, заедно с местните власти, в една от основните области за постигане на икономическо и социално развитие, което да е от максимална полза за хората на местно ниво." 
						Основното постижение е създаването на устойчива система за градоустройствено планиране, която да осигури равни възможности за развитие и да постави основите за адаптиране към един конкурентен икономически пазар. 
						Освен това на общините бе предоставено специализирано информационно оборудване, включително съвременен софтуер за градоустройствено планиране, като бе съставен и план за координиране на използването му. 
						Според Фуер местните власти трябва да носят отговорност за управлението на финасовите средства и за насърчаването на процес на вземане на решения на общинско ниво, който да е справедлив, прозрачен и всеобхватен. "Успешното посрещане на това предизвикателство изисква оптимални умения за градоустройствено планиране," каза той. 
						"Свързването на местните власти с централното правителство посредством централна база данни, инсталирана в Министерството на местното самоуправление, дава възможност за обмен на информация между различните участници в процеса на градоустройствено планиране. Правителствените институции сега могат да получават информация, включително извадки от градоустройствени планове и други документи, от органите на местното самоуправление," каза председателят на Сдружението на органите на местното самоуправление Андрей Петров. 
						През последните две години центрове за обучение за общински служители бяха открити в Скопие, Гостивар, Битоля и Щип. В тези общини се проведе всеобхватна програма за обучение и обмен на знания по такива теми, като инструменти за градоустройствено планиране, общинско планиране, планиране и застрояване на терени, управление на човешките ресурси и геоинформатика. 
						От 1999 г. досега ЕС е похарчил около 50 млн. евро по проекти за подпомагане на местното самоуправление в Македония.

Върховният представител в БиХ поиска решаване на проблема със замразените влогове в чужда валута 
					13/05/2008
					 
						САРАЕВО, Босна и Херцеговина (БиХ) -- В понеделник (12 май) върховният представител Мирослав Лайчак призова Конституционния съд на БиХ да се занимае с конфликтите, произтичащи от съществуването на два закона - на различни нива на властта, които третират замразените влогове в чуждестранна валута. Съдът трябва да се произнесе бързо, за да елиминира двусмислените тълкувания, каза Лайчак. През януари Република Сръбска (РС) прие свой собствен закон и въведе отделна система, с което провали първоначалния план за решаване на проблема с дълга на държавно ниво. "Колкото повече се забавя решението на Конституционния съд, толкова по-голяма ще бъде правната несигурност за спестителите в чужда валута със замразени влогове в цяла БиХ, включително за притежателите на облигации в РС, за тези, които вече са купили или мислят да закупят облигации на РС, както и за спестителите във Федерация БиХ и Окръг Бръчко, които чакат да получат облигации за уреждане на своите искове", каза Лайчак. (СВП, РТРС, СРНА - 12/05/08)

Турция ще гласува за конституционни промени 
					09/09/2010
					Преди референдума в неделя избирателите не са уверени дали той ще доведе до промяна.
					От Александър Кристи-Милър за Southeast European Times -- 09/09/10
 
					 
						
Табела с надпис „Да” - част от кампанията на правителството за референдума - поставена пред „Новата джамия” в Истанбул. [Гети Имиджис]
						Докато Турция се подготвя за референдума за промени в конституцията, избиратели и коментатори изразяват разочарование, че предложените реформи не са достатъчно мащабни. 
						Обявените тази седмица резултати от проучванията сред гласоподавателите показват, че резултатите от вота в неделя (12 септември) може да бъдат близки. Според публикувано в понеделник социологическо проучване на вестник “Тараф” 51 % от хората биха гласували в подкрепа на пакета от промени на правителството на Партията на справедливостта и развитието (ПСР), а 49 % са против него. 
						Според други проучвания обаче правителството ще спечели референдума по-лесно, като подкрепата за мерките се оценява на около 55 %. 
						 Дори и привържениците обаче обвиниха правителството, че прави незначителни промени в непопулярната и недемократична конституция на Турция, която беше написана от армията през 1982 г. след военен преврат. 
						 "Не е достатъчно, но това е стъпка към нова конституция", каза за SETimes Худазин Ясин, на 27 г., от Джизре, Югоизточна Турция. Той и много други хора искат конституцията от епохата след преврата да бъде отменена изцяло. 
						"Ако този референдум не бъде последван от нова конституция, мисля, че не е изпълнил задачата си”, твърди той. 
						Референдумът ще се проведе на 30-ата годишнина от преврата през 1980 г. и на него ще бъдат гласувани мерки, с които взелите властта генерали ще бъдат лишени от имунитета от съдебно преследване, даден им от самите тях. 
						Символичната дата на гласуването не е случайна: правителството се опитва да събере подкрепа, като представя вота като "преодоляване" на тъмното минало на Турция, когато военната намеса е била причина за периоди на потисничество и мъчения от държавата. 
						Мустафа Демир, на 50 г., пенсиониран работник от завод за стомана в Истанбул, посочва, че мерките са „по-добре от нищо” и че референдумът е от ключово значение за страната. 
						 "Мисля, че Турция е поставена на карта", казва той. "Ако референдумът завърши с положителен вот, това ще се отрази позитивно на Турция. Ако вотът е отрицателен, нищо няма да се промени - предишната система ще продължи.” 
						Най-спорните елементи са предложените промени, свързани с върховния съд на страната, Висшият съвет на съдиите и прокурорите. Реформите ще дадат на правителството и на парламента по-големи правомощия при назначаването на членове на съвета. 
						Опонентите обвиняват правителството, че унищожава независимостта на съдебната власт, но според поддръжниците на промените мерките ще спрат намесата на съдебната власт в политическите процеси и в управлението. 
						Въпреки това според колумниста и адвокат по правата на човека Орхан Кемал Ченгиз нагласите дори и сред привържениците са, че промените са „добри, но недостатъчни". 
						„Бих искал да видя една съвсем нова конституция”, каза Ченгиз за SETimes. "Повечето демократи в Турция имат подобни резерви. Гласуваме с „да”, защото смятаме, че това е крачка напред и вярваме, че по този начин ще покажем на правителството, че искаме нова конституция.” 
						ПСР и опозиционната Републиканска народна партия обещаха, че след референдума ще изготвят съвсем нова конституция. 
						В момента обаче ограниченият обсег на провежданите реформи, съчетан с активната кампания във връзка с тях, оставиха много хора равнодушни. 
						Елван Салман, на 24 г., студентка от Истанбул, казва, че обмисля да бойкотира референдума. 
						"Не вярвам в никаква голяма промяна в резултат от референдума, която се предлага от две противостоящи страни. Не мисля, че ще бъдем по-свободни, нито че независимостта на съдебната власт ще изчезне”, каза тя за SETimes. 
						 „Ако не се промени начинът на мислене на турските политици, нещата ще продължат както обикновено.”

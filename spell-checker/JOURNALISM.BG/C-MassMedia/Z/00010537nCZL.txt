Според свидетел сръбската полиция е знаела, че се планира убийството на Джинджич
21/04/2004
 
БЕЛГРАД, Сърбия-Черна Гора -- Сръбската полиция знаеше, че се планира убийството на покойния премиер Зоран Джинджич доста време преди смъртта му на 12 март 2003 г., заяви Милан Веруович, шеф на звеното за сигурност на премиера. В свои показания пред съда във вторник (20 април), Веруович, който бе ранен по време на престрелката, отправи косвено обвинение срещу бивши висши представители на полицията, че не са предприели адекватни мерки за защита на Джинджич дори и след предходен опит за покушение срещу него. Прокурорите предявиха обвинение срещу Звездан Йованович, заместник-командир на отряда за специални операции по това време, че той самият е произвел изстрелите.
Междувременно съд в Белград поднови делото срещу осем лица, обвинени в убийството на сръбския четнически ръководител Желко "Аркан" Разнатович през 2000 г. Позовавайки се на недостатъчни доказателства, сръбският Върховен съд отмени присъдите, произнесени по време на първия процес.
Други новини: новото сръбско правителство е подготвило законопроект за борба срещу корупцията, който ще изисква от служители в правителството да декларират своите доходи, преди да бъдат назначени и след изтичане на техния мандат. Тази мярка ще се прилага и за законодателите. (Ройтърс, АФП - 20/04/04)

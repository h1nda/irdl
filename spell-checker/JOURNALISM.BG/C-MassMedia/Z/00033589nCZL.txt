В Лондон бе задържан бивш високопоставен представител на БиХ
					28/02/2010
					 
						БЕЛГРАД, Сърбия/САРАЕВО, Босна и Херцеговина (БиХ) -- Бивш член на Председателството на БиХ Еджуп Ганич бе арестуван на летище в Лондон в петък (26 февруари) и скоро след това бе освободен поради "логистични причини", съобщи вицеприемиерът и министър на вътрешните работи Ивица Дачич. Той добави, че Сърбия е поискала обяснение от властите на Обединеното кралство за освобождаването на Ганич, който е отрекъл, че е бил арестуван по нареждане на Интерол, и е заявил, че просто е чакал багажа си. Сръбският главен прокурор за военни престъпления Владимир Вукчевич заяви, че Ганич, заедно с още 19 души, е издирван от Сърбия за нападение в Сараево срещу колона на Югославската народна армия през май 1992 г..
						В Сараево членът на Председателството на БиХ Харис Силайджич призова Белград да спре политически мотивираното преследване на босненци. "Тези изявления са абсолютно неверни и представляват сериозна заплаха за добросъседските ни отношения", заяви Силайджич относно твърдението, че Ганич е бил арестуван с нареждане от Сърбия. (Б92, Независне Новине, Бета, РТРС, СРНА, Фена - 26/02/10)

Развиващо се феминистко движение в Турция
					07/09/2011
					Въпреки големите успехи, разединените феминиски движения в Турция трябва да решат различията помежду си.
					От Аарон Стайн за Southeast European Times в Истанбул - 07/09/11
 
					 
						
Консервативните феминистки споделят много от интересите на либералните феминистки - правата на жените, образованието на жените и прекратяване на домашното насилие. [Ройтерс]
						На теория туркините имат равни права с мъжете, откакто Мустафа Кемал Ататюрк въведе драстични реформи за модернизиране на страната през 1920-те години. Променяйки закона, Ататюрк тогава затвори главата за правата на жените, смятайки, че е решил проблема. 
						Въпреки че изпревариха западните си съседи по отношение на модерни реформи като гласоподавателните права на жените, турските реформи "не обърнаха никакво внимание на онова, което става зад затворени врати", казва Джени Уайт, автор на "Ислямистка мобилизация в Турция". 
						Вместо това, от републиканките се очаква да олицетворяват спецификата на реформите от 1920-те години, като същевременно слугуват на съпрузите си вкъщи. По конституция жените имат равни права с мъжете, но наказателният кодекс все още фаворизира мъжете. 
						Нагласите бавно се промениха и "след средата на 1980-те години възникна нов вид феминистко движение, което насочи вниманието си главно върху насилието срещу жените", обяснява Никол Поуп, колумнист за "Тудейс Заман" и автор на "Турция без маска". 
						Все още са популярни характеристики, типични за републиканките като западно облекло, но идеята, че жените трябва да бъдат модерни, за да подкрепят държавния проект, е загубила привлекателната си сила. 
						"Идеята за младите републиканки, които служат на държавата, излезе от мода", смята Уайт. Жените "гравитират към либералното феминистко движение, което възникна през 1980-те години. Либералното движение се интересува от правата на индивида и се приближава повече до западните феминистки движения." 
						Правомощията на либералното феминистко движение му осигуриха серия от политически успехи, които допринесоха пряко за одобряването на реформираните наказателен и граждански кодекси през 2002 г. и 2006 г. 
						Значително подпомогнати от външния натиск върху присъединителния процес на Турция към ЕС, женските движения "успяха да създадат фантастична политическа платформа. Те наистина усвоиха професионална лобистка тактика като имейл кампании и демонстрации пред парламенти", смята Поуп. 
						Преди промените в наказателния кодекс законът определяше мястото на туркините по отношение на семейството и обществото. 
						"Преди едно престъпление срещу жена се смяташе за престъпление срещу семейството и общността, а не срещу индивида. Един съдия можеше да разреши на изнасилвач да се ожени за своята жертва, защото така нямаше да има никакво "престъпление", тъй като сексуалният акт щеше да бъде "законен", казва Уайт. 
						Може би най-голямата промяна бе възприемането на различна нагласа от страна на либералното феминистко движение към концепцията за правата на индивида. Съществува мнение, че "те [либералните феминистки] трябва да са организирани и че трябва да има права на индивида. Да, държавата трябва да участва, но те не трябва да чакат държавата да им връчи техните права." 
						Въпреки успехите, либералните феминистки и кемалистките в Турция трудно приемат платформата на възникващото консервативно феминистко движение в Турция. 
						"Феминисткото движение все още е разединено, тъй като кемалистките отказват да работят с жените, които носят забрадки. Съществува пълно разединение и абсолютен отказ да работят заедно, макар че много от тях имат едни и същи цели", твърди Уайт. 
						Нагласите обаче започнаха да се променят, когато отделните групи започнаха да работят заедно например за одобряване на реформите в новия Наказателен кодекс. Консервативните феминистки имат почти същите интереси като либералните феминистки - права на жените, образование за жените и прекратяване на домашното насилие. 
						"Подобно на ислямистките феминистки в други страни, религиозните феминистки в Турция твърдят, че Коранът и Хадитът са били написани за определено място и време и те не мислят, че Аллах би искал мъжете и жените да бъдат третирани неравноправно или несправедливо, тъй като те са равни пред Бога", смята Уайт. 
						Турските феминистки трябва да преодолеят серия от пречки. Като оставим настрана хиперполяризираното феминистко движение, тенденциите в Турция показват, че страната става по-консервативна.

Трагедия при пожар хвърли цяла Сърбия в шок 
					06/04/2012
					Смъртта на шестима младежи в нощен клуб постави под въпрос правилата за безопасност в такива заведения в цяла Сърбия. 
					От Игор Йованович за Southeast European Times от Белград -- 06/04/12 
 
					 
						
Членове на съдебномедицински екип отнасят тялото на жертва от пожара в Нови Сад. [Ройтерс]
						Внезапен пожар, който причини смъртта на шестима души в сръбска дискотека по-рано тази седмица, предизвика внимателно разследване - и критика - срещу държавните инспектори по пожарна безопасност, които са разрешили клубът да работи без противопожарна защита. 
						Властите заявиха, че клуб "Контраст" в северния град Нови Сад е бил проверен миналата година и е било установено, че има "неподходяща противопожарна защита", каза за SETimes Предраг Марич, началник на отдела за кризисни ситуации във вътрешното министерство.
						Въпреки това на клуба било позволено да продължи да работи. В ранните часове на 1 април той бил препълнен с 350 младежи - два пъти повече от законно позволения му капацитет - когато край сцената избухнал пожар, отнел живота на трима мъже и три жени. Всички са починали от задушаване с дим. 
						Марич се съгласи, че работата на инспекторите трябва да се подложи на внимателна проверка, и каза, че въпросът ще се разследва щателно. 
						"Нашите човешки ресурси обаче са малки, не достигат както инспектори, така и пожарникари. В Сърбия са необходими 8000 огнеборци, а ние разполагаме едва с 3000," каза Марич за SETimes. 
						Огнеборците пристигнали само четири минути след сигнала, но жертвите вече са били починали, а тълпата се е изнасяла от клуба бягайки. "Късмет е, че никой друг не е загинал при настъпилата паника," каза Марич. 
						Въз основа на подозрения, че пожарът е причинен от електрическата инсталация, полицията е арестувала собственика на клуба и други двама души, един които според съобщенията е електротехникът, нает за целта. 
						Пожарът шокира страната, а в Нови Сад бе обявен тридневен траур. На възпоменателна служба в Университета на Нови Сад, където жертвите са били студенти, президентът на университета Мирослав Вескович през сълзи каза пред опечалените: "Това бяха лицата, които си спомням, деца, които имаха голяма кариера. Както винаги става, най-добрите ни деца ни напуснаха. Горди сме, че бяха при нас." 
						
Шестима души загинаха миналата седмица при пожар в Сърбия. [Никола Барбутов/SETimes]
						След пожара министърът на вътрешните работи Ивица Дачич нареди да бъдат извършени проверки за пожарна безопасност в цялата страна. Всяка година в такива заведения загиват приблизително 200 души. 
						Професорът в белградския Факултет по сигурност Горан Мандич каза, че сериозната липса на превантивни мерки срещу пожар допринася за честотата на подобни трагедии. Той каза за SETimes, че както държавата, така и медиите носят отговорност, тъй като се съсредоточават върху трагичните събития едва след като са се случили. 
						"Кой днес обучава систематично и непрекъснато младежите как да реагират, когато се озоват в ситуация на злополука, включително пожар? Кой учи младите момичета какво да правят, ако станат мишена на насилници, или как да реагират, ако са жертва на насилие в училище, нощен клуб, на улицата?", попита той. 
						Той добави: "За съжаление подобни теми се дискутират едва след като нещо се е случило. Няма предварително [обучение]..., което да е част от система, учеща младите хора как да предотвратяват подобни неблагоприятни ситуации и как би трябвало да се държат. Само когато държавата свърши важната, превантивна част, наред с други мерки, и въпреки това се случи нещо лошо, държавата може да каже, че е направила, каквото може." 
						Според Мандич прецедентите в Сърбия и други страни сочат, че действията, предприети след трагедии, често траят кратко време. "Вероятно след две или три седмици никой повече няма да говори за трагедията, а младите хора така и няма да научат как трябва да реагират в случай на пожар." 
						Той може и да е прав. "Никога реално не съм се замислял за това, когато отивам в някой клуб. Собствениците би трябвало да се грижат за безопасността, да мислят дали трябва да имат два изхода, не ние," каза студентът Саша Вукич, на 24 г., за SETimes. 
						Марина Радосавлевич, на 23 г., е съгласна. "Разбира се, никога не съм си и помисляла, че може да ми се случи нещо толкова ужасно. Може би това е повод всички ние да се запитаме какво трябва да правим." 
					
				
			
					 
					
 
 

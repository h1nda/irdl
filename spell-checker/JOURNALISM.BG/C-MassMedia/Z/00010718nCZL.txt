Албания се стреми към по-чиста околна среда
07/05/2004
Албанските власти предприемат мерки за осигуряване на по-чиста околна среда и призовават обществеността да им помогне.
От Арди Пулай за Southeast European Times от Тирана - 07/05/04
 
 
Правителството съобщи, че в Албания има повече от 200 000 коли, като броят им нараства с около 10 000 на година. [АФП]
След съобщенията, които поставиха Тирана сред най-замърсените градове в Европа, албанските власти предприемат мерки за разрешаване на проблема.
Властите в Тирана обявиха, че строителните компании ще бъдат наказвани, ако не спазват необходимите стандарти за поддържане на чиста околна среда. Разглежданите мерки включват събарянето на няколко бензиностанции в населени райони, които застрашават здравето на хората. Властите насърчават също обществеността да съдейства за подобряването на околната среда.
Студенти от Факултета по трудови и обществени науки в Тирана с подкрепата на столичната община през април продължиха кампанията за почистване на кварталите на столицата.
"Доброволци днес за чиста околна среда утре" е мотото на кампанията, която започна миналия месец и ще продължи до юни. Кампанията включва почистване на обществените места в Тирана, които са замърсени с отпадъци.
Кметът на Тирана Еди Рама се присъедини към кампанията и насърчи обществеността да помогне. "Нашата амбиция е да повишим съзнанието на хората по отношение на околната среда . да подобрим общите условия на живот и състоянието на жизнената среда. Проблемът е, че тези градски блокове са символ на епохата на прехода от 90-те години, когато властваше законът за най-силния мъж от блока", каза Рама пред медиите по време на посещение в един такъв район.
"Самото общество е станало безразлично поради травмата от онези години, но ние ще направим всичко възможно да преобърнем тази тежка ситуация. Убеден съм, че тези усилия ще доведат до едно по-добро бъдеще за всички граждани на квартала", каза той.
Членовете на опозицията в парламента казаха, че възнамеряват да предложат нов пакет от закони за защита на околната среда. Предложенията включват забрана на вноса на коли, произведени преди повече от десет години, и премахване на митата върху коли, които по-малко замърсяват околната среда, произведени през последните две до пет години.
Според правителството в момента по пътищата има повече от 200 000 коли, като броят им нараства с около 10 000 на година. Друг проблем за околната среда е оловният бензин, който се използва от около 40 000 коли.
Почти 90 % от албанските коли, които са на повече от девет години, носят основна вина за замърсяването, казват властите. Повече от 80 % от колите горят дизел. Лошо поддържаните дизелови двигатели изпускат големи количества микроскопични частици, наречени PM10, които могат да попаднат дълбоко в белите дробове и са канцерогенни.
Ограничението, определено от Световната здравна организация за PM10, е 50 микрограма на кубически метър въздух, но на едно централно кръстовище в Тирана средната измерена стойност за 24 часа е била 483 микрограма, като нивата през пиковите часове са били много по-високи.
Съобщава се, че замърсяването, свързано с автомобилите, през последните десет години е довело и до увеличаване на смъртността в някои части на столицата с 20 %.

Процесът срещу Караджич - нов тест за Трибунала на ООН
					08/09/2008
					Съдиите и прокурорите от Хагския трибунал искат да избегнат повторение на незавършения процес срещу Слободан Милошевич.
					 (Различни източници -- 22/07/08 - 04/09/08)
 
					 
						
Бившият босненски сръбски лидер Радован Караджич говори пред медиите на 3 март 1994 г. в Москва (вляво); на снимка, неотдавна публикувана на 22 юли след арестуването му (в средата) и при първото му появяване в Хагския трибунал на 31 юли. [Гети Имиджис]
						Повече от две години след внезапното прекратяване на процеса за военни престъпления срещу покойния сръбски президент Слободан Милошевич, процесът срещу друга ключова фигура от периода на конфликтите на Балканите през 1990 г. постави Международния наказателен трибунал за бивша Югославия (МНТБЮ) отново в светлината на прожекторите. 
						 Бившият босненски сръбски лидер Радован Караджич бе арестуван в предградие на Белград на 21 юли. Девет дни по-късно сръбските власти го предадоха на Хагския трибунал, за да отговаря по обвинения в геноцид и военни престъпления, свързани с конфликта през 1992-1995 г. в Босна и Херцеговина (БиХ). 
						Военновременният президент на Босненската сръбска република, по-късно преименувана Република сръбска (РС), е най-високопоставеният официален представител, с изключение на Милошевич, който е бъде изправен пред МНТБЮ. 
						Обвинителен акт от 11 обвинения, издаден през май 2000 г. замени първоначалния обвинителен акт от юли 1995 г., с който Караджич се обвинява в множество военни престъплания срещу несърби, включително унищожение, убийство, съзнателно убийство, депортиране, нехуманни действия, тероризиране и задържане на заложници. Предявяват му се и две обвинения в геноцид заради 44-месечната обсада на Сараево и клането в Сребреница от 1995 г., което е най-голямата жестокост, извършена в Европа след Втората световна война. 
						Серж Брамерц, белгийски адвокат, който смени Карла дел Понте от Швейцария като главен прокурор на МНТБЮ възнамерява да избегне повторение на процеса срещу Милошевич, който се проточи повече от четири години и накрая приключи без присъда през март 2006 г. Бившият сръбски лидер, чието лошо здравословно състояние бе причина за неколкократни прекъсвания на съдебните процедури, почина от инфаркт в килията си на 11 март същата година и случаят бе приключен три дни по-късно. 
						Прокурорите и съдиите от ООН бяха критикувани за неефективния процес. Решението на обвинението да обедини трите отделни обвинителни акта, свързани с конфликтите в БиХ, Хърватия и Косово и съдържащи общо 66 обвинения в един процес, бе определено като една от главните причини за прекалено дългия процес. 
						Политическите тиради на Милошевич, който сам водеше защитата си, също допринесоха за забавянето. Макар че съдиите често изключваха микрофона на бившия сръбски лидер, те бяха критикувани за това, че са му позволявали да спъва процедурите и да се подиграва със съда. 
						Брамерц потвърди по време на първото предварително изслушване на 31 юли, че неговият екип преразглежда и актуализира оперативния обвинителен акт. Целта била да се гарантира, че той отразява настоящите закони и вече установените от съда факти и доказателствата, събрани през последните осем години. Актуализираният обвинителен акт се очаква да бъде издаден до края на септември. 
						 Подобно на своя бивш ментор, Караджич планира сам да се защитава в своя процес. Той също се очаква да използва някои от тактиките на Милошевич, за да усложни процедурите. 
						
Босненска мюсюлманка, оцеляла от геноцида в Сребреница през 1995 г., наблюдава предаването на живо на процеса на Хагския трибунал срещу Радован Караджич в Сараево на 29 август. [Гети Имиджис]
						При първоначалната си поява пред съдиите в съда в Хага на 31 юли, Караджич отказа да пледира по обвиненията срещу него, като каза, че все още ги проучва. Следващата му поява в съда бе насрочена за 29 август. Когато бившият босненски сръбски лидер отново отказа да пледира, съдия Иан Бономи, който председателстваше второто изслушване, записа от негово име "невинен" за всяко обвинение в съответствие с процедурите на Трибунала. 
						Караджич заяви пред съда, че е съден от "съд на НАТО", който иска да го ликвидира. 
						 "Аз съм дълбоко убеден, че този съд само се представя за съд на международната общност", заяви Караджич пред Бономи на 29 август. Той е подал десет различни искания от 1 август насам, включително две молби до председателя на МНТБЮ Фаусто Покар. 
						И двете молби, подадени на 18 август, призовават за дисквалифицирането на съдия Алфонс Орие, или на други съдии от Холандия, от всички съдебни процедури по неговото дело. 
						Той твърди, че Орие, председателстващият съдия Съдебна камара І, е предубеден към него. Орие, каза той, има "личен" интерес в осъждането му, за да наложи преценките си от предишни дела. 
						В крайна сметка Покар премести делото на Караджич в Съдебна камара ІІІ. Тя е председателствана от съдия Патрик Робинсън от Ямайка и включва Бономи и Жан-Клод Антонети, френски съдия. 
						В най-малко две други предишни искания, подадени в регистратурата на Трибунала, Караджич се оплаква от нередности, свързани с неговия арест в Сърбия и твърди, че е бил жертва на постоянно "преследване от страна на медиите", което сериозно застрашава шансовете му за справедлив процес. 
						Той също отново поднови предишно твърдение за тайно споразумение за имунитет, сключено с пратеника на САЩ Ричард Холбрук, който посредничеше за сключването на Дейтънското мирно споразумение (ДМС) от 1995 г., което сложи край на войната в БиХ. 
						Според Караджич, той е получил обещания, че няма да бъде изправен на процес в Хага при условие, че изчезне от политическия и обществен живот и не пречи на прилагането на ДМС. Той поиска от съда да призове Холбрук, бившия държавен секретар на СAЩ Мадлин Олбрайт и бившия главен прокурор на МНТБЮ Ричард Голдстоун да дадат показания. 
						
Британският съдия Иан Бономи, председателстващ процеса срещу военновременния босненски сръбски лидер Радован Караджич, говори в съда в Хага по време на процеса на 29 август. [Гети Имиджис]
						Холбрук отрече да е сключвано някакво споразумение за имунитет. Той каза, че никога не имало подобна идея, тъй като тя би била неморална. 
						Междувременно Голдстоун отхвърли твърденията на Караджич, че му е бил оказван натиск от Държавния департамент на САЩ за отмени обвинителния акт. 
						"Нито американското, нито което и да е друго правителство някога е искало от мен да отменя обвиненията срещу Караджич", се казва в съобщение на Б92 от Белград на 7 август, което цитира изявлението му. 
						Дори да съществува подобно споразумение, то би било "напълно несъответстващо на законността на процедурите", защото Холбрук никога не е бил служител на Трибунала, добавя Голдстоун. 
						Оспорвайки съществуването на споразумение с Холбрук за имунитет на Караджич, прокурорите на ООН също отхвърлиха оплакванията му за нередности по време на първото му появяване в съда. По време на това изслушване, на него не му бе позволено да чете изявление в съда, но му бяха предоставени две минути да изложи съдържанието му в резюме. 
						Ще изминат няколко месеца, преди процесът да започне, вероятно в началото на следващата година. Брамерц смята, че процесът ще бъде сложен, но вярва, че намерението на неговия екип е да представи делото "по най-ефективния начин". 
						Караджич може да получи доживотна присъда, ако бъде осъден.

Може ли да бъде спасен диалогът Прищина-Белград? 
					05/10/2011
					Сърбия заяви, че няма да продължи преговорите по технически въпроси с Прищина, ако не бъдат обсъдени контролно-пропускателните пунктове по северната граница. 
					От Мухамет Брайшори и Линда Карадаку за Southeast European Times от Прищина - 05.10.2011 г.
 
					 
						
Сърбия иска да се върне на въпроса за контролно-пропускателните пунктове по северната граница. [Ройтерс]
						Като се имат предвид последните сблъсъци при контролно-пропускателните пунктове по северната граница на Косово, продължаващият диалог между Прищина и Белград е в опасност. Преговорите, които трябваше да продължат на 28 септември, спряха със скърцане, след като сръбските представители заявиха, че не желаят повече да участват, освен ако въпросът за ГКПП в северната част на Косово не бъде разгледан отново. 
						Професорът по въпроси на сигурността Абдула Хасани каза пред SETimes, че сегашната ситуация е нестабилна и не е от полза за никого. „Трябва да бъдат намерени нови модели за това как може да бъде управляван Северът. Възможното въвеждане на временна администрация на ЕС може би е добро решение, което може да продължи, докато Косово и Сърбия се присъединят към Съюза”, твърди той. 
						Арбер Гаши, изследовател на политиката на ЕС в косовския Институт за обществени политики и добро управление, твърди, че диалогът е започнал погрешно и е приключил също погрешно. 
						„Когато диалогът започна, всички предупреждаваха, че ще се провали, защото е без ясна цел и рамка”, заяви Гаши за SETimes. 
						Нивото на прилагане на първите споразумения е незадоволително, добави той. 
						„Ясно е, че и двете страни нямат сериозно желание да приложат на практика споразумението поради предстоящите избори и риториката, която може да бъде използвана от националистическите блокове”, казва Гаши. 
						Драган Попович, директор на Центъра за политика в Белград, е съгласен, че изборите през април се отразяват на процеса. „Убеден съм, че няма възможност за сериозни политически преговори преди сръбските избори. След това трябва да очакваме, че Белград и Прищина ще започнат преговори по същество първо относно Северно Косово, но и за възможни решения за Белград да признае независимо Косово без формалното му признаване”, каза Попович за SETimes. 
						Косовският анализатор Белул Бечай очаква „най-трудната и деликатна фаза” да настъпи след изборите през април и добавя, че за Сърбия ще бъде важно да продължи диалога и да се представи пред света като поддръжник на мирните средства, „което ще й позволи да получи статут на страна, кандидатка за членство в ЕС”. 
						Хасани казва, че за Севера трябва да бъдат намерени нови модели, включително международна администрация. 
						Той обаче се съмнява, че косовският министър-председател Хашим Тачи и сръбският президент Борис Тадич ще се срещнат, за да обсъдят тези въпроси. 
						„Подобна среща може да даде тласък на усилията за намиране на решение за Севера, но не съм сигурен дали Тадич би бил готов да се срещне с Тачи, като се има предвид, че идната година му предстоят избори и опозицията би използвала това срещу него и партията му”, казва Хасани. 
						Фатлум Садику, политически коментатор от Прищина, каза пред SETimes, че дори ако Прищина и Белград демонстрират готовност да се придвижат напред по въпроса за Севера, ЕС не е единен по въпроса и това би навредило на процеса. 
						„ЕС няма представа как да използва тоягата и моркова в Косово и Сърбия, затова трябва да приеме конкретна политика, без която Прищина и Белград имат трудности да продължат напред.” 
						Садику казва, че освен за „среща за ръкостискане” в трета страна, не трябва да се очаква да бъде решено нищо друго, ако Тачи и Тадич се срещнат. 
						„Диалогът по техническите въпроси трябва да бъде продължен,” казва Садику.

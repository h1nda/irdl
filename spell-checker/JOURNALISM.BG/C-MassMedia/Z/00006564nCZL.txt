Солана предлага на сръбското правителство подкрепата на ЕС
11/04/2003
Почти месец след убийството на сръбския премиер Зоран Джинджич, върховният представител на ЕС по външната политика Хавиер Солана обяви моралната и икономическа подкрепа на съюза за правителството, което Джинджич остави след себе си.
(АП - 11/04/03; АП, AФП, ФоНет, Блиц, БиБиСи, Уебсайт на сръбското правителство, Танюг, Радио Б92, БETA - 10/04/03)
 
 
Върховният представител на ЕС по външната политика Хавиер Солана заяви пред официалните представители в Белград в четвъртък (10 април), че съюзът напълно подкрепя действията на сръбското правителство срещу организираната престъпност след убийството на премиера Зоран Джинджич. Той също обеща ЕС да предостави и икономическа помощ, за да помогне на страната да се справи със задаващия се бюджетен дефицит.
Солана започна двудневното си посещение със среща със сръбския премиер Зоран Живкович, неговия заместник Небойша Чович, външния министър Горан Свиланович и министъра на отбраната Борис Тадич. Преди да отпътува в петък, той ще се срещне и с президента на Сърбия-Черна гора Светозар Марович и черногорския премиер Мило Джуканович.
Главна тема на срещата с Живкович бе настоящата кампания срещу организираната престъпност. Солана заяви пред репортери, че сръбският премиер има "неговата лична подкрепа и подкрепата на ЕС" за решителните действия, предприети срещу организираната престъпност след убийството на Джинджич. Живкович каза, че са обсъдили законодателните промени, необходими за осигуряването на по-ефективна борба срещу престъпността след вдигането на извънредното положение.
Обсъден бе и бюджетния дефицит, пред който ще се изправи Сърбия след тези мерки. ЕС ще се опита да осигури възможно най-голяма икономическа помощ, за да помогне на правителството да се справи с недостига на средства, обеща Солана на съвместната пресконференция с Живкович.
Друга тема на разговорите е бил планът за действие за съгласуване на икономическите системи на Сърбия и Черна гора, съобщи Живкович. Той отбеляза, че първоначалният краен срок до 31 март е бил удължен с един месец. Солана заяви, че мерките, които се предвиждат в тази област, са от голямо значение не само за европейската интеграция на страната, но също и за помощта на ЕС за Сърбия. Живкович го увери, че независимо от големите разлики между икономическите и митническите системи в двете републики, хармонизирането на вътрешния пазар на съюза е постижимо и ще бъде завършено до края на месеца.
Очаква се Солана да обсъди този въпрос и с Джуканович, за да може ЕС да започне изготвянето на обосновка за изпълнимостта на плана, която според Живкович е главното предварително условие за започването на преговори със Съюза.
След срещата си със Солана, Тадич заяви, че Солана е обещал да окаже лично съдействие за военните реформи; в тази връзка ще бъде изпратен съветник по отбраната, който да помогне за бързото осъществяване на процеса. Двамата са се съгласили, че сътрудничеството на Белград с Трибунала на ООН за военни престъпления продължава да бъде ключово предварително изискване за членството на Сърбия-Черна гора в програмата на НАТО "Партньорство за мир".

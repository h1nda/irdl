Делегация на Афганистанския съвет на мира е на посещение в Турция 
					24/02/2011
					 
						АНКАРА, Турция -- Президентът Абдула Гюл прие в сряда (23 февруари) председателя на Афганистанския съвет на мира Бурханудин Рабани на обяд в президентския дворец „Чанккая”. Рабани, който е бивш президент на Афганистан, оглавява делегация от десет представители на 68-членния съвет, която пристигна на четиридневна визита в Анкара във вторник. Групата се срещна с министър-председателя Реджеп Тайип Ердоган и с председателя на парламента Мехмет Али Шахин, за да обсъди положението в Афганистан. През декември 2010 г. Гюл каза, че би помогнал за провеждането на преговори за помирение между правителството на афганистанския президент Хамид Карзай и талибаните. Публично талибаните заявиха, че не биха участвали в каквито и да било преговори, докато войските на НАТО са в Афганистан. (Уебсайт на турското президентство, Анадолска информационна агенция - 23/02/11; Айриш Таймс - 22/02/11)

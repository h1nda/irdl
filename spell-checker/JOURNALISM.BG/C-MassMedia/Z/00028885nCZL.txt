КФОР и ЮЛЕКС изпращат още войски в разделената Митровица
					05/01/2009
					 
						ПРИЩИНА, Косово -- В изявление, публикувано в неделя (4 януари), КФОР и ЮЛЕКС заявяват, че увеличават присъствието си в Митровица, за да предотвратят всяко възможно насилие. Изявлението идва след призива на сръбския министър за Косово Горан Богданович международните сили в Северно Косово да предотвратят провокациите и ескалацията на напрежението от последните няколко дни. "Насилието, на което станахме свидетели ... е неприемливо. Албанските полицейски служители [в Косово] трябва да разберат, че не е в ничий интерес дестабилизацията на Косово да продължи", каза Богданович пред журналисти в Митровица, където се срещна с представители на сръбската общност.
						В неделя държавният секретар на сръбското министерство за Косово Оливер Иванович призова за стабилност. "Много е важно да поддържаме мира и стабилността и не трябва да се правят никакви провокации", каза Иванович.
						Междувременно правителството в Косово заяви, че може да се справи със ситуацията, но изчаква подходящия момент. Заместник министър-председателят Хайредин Кучи каза в неделя, въпреки че правителството не упражнява своите правомощия на север, други структури по сигурността го правят - като КФОР и ЮЛЕКС. (Зери, Експрес, Коха Диторе, Косова Сот - 05/01/09; Кохавижън, РТК, АФП, Б92, Танюг, РТС - 04/01/09)

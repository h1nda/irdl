Критици в Черна гора коментират оценката на ЕК
					27/10/2009
					Неотдавна експерти изразиха съмнения по отношение на годишния доклад за напредъка на ЕК, публикуван по-рано този месец.
					От Марина Роганович за Southeast European Times от Подгорица -- 27/10/09
 
					 
						
Черногорският премиер Мило Джуканович. [Гети Имиджис]
						Усилията на Черна гора да изпълни критериите за членство в ЕС продължават да впечатляват длъжностните лица, които наблюдават процеса от името на блока. 
						"Що се отнася до отношенията с ЕС, общата картина в Черна гора е положителна", заяви пред местните медии ръководителят на делегацията на Европейската комисия (ЕК) в Черна гора Леополд Маурер след публикуването на 15 октомври на годишния доклад за напредъка на Комисията. 
						Маурер посочи, че Черна гора е постигнала голям напредък в усилията за изпълнение на политическите условия за членство в ЕС. В доклада се отбелязва, че "парламентарните избори през март са отговаряли на почти всички международни критерии." 
						Филип Ковачевич, професор по политическа психология в Университета на Черна гора, обаче не е съгласен със заключенията на доклада за изпълнение на стандартите на ЕС, по-специално по отношение на демократичните принципи. "Черна гора е нереформирана еднопартийна държава, в която интересите на малка група хора, всички тясно свързани с премиера Мило Джуканович, управляват безнаказано за сметка на интересите на преобладаващото мнозинство от гражданите на Черна гора", каза Ковачевич за SETimes. 
						Ковачевич призова ЕС да окаже по-голяма подкрепа на "гражданските демократични сили и на независимите интелектуалци" и предупреди, че "ако ЕС не направи това, рискува в близко бъдеще да се окаже с още едно балканско политическо тресавище". 
						Черногорските медии съобщиха, че лидерът на Социалистическата народна партия (СНП) Сърджан Милич е бил "дълбоко разочарован" от удължения от ЕС до края на април 2010 г. краен срок за хармонизиране на избирателното законодателство с конституцията. Според него това е било направено, за да бъде избегнато поставянето на правителството в затруднено положение. 
						Според местните медии Милич повтаря позицията на професор Ковачевич за състоянието на демокрацията в Черна гора, като посочва, че удължаването на срока "само потвърждава становището на опозицията, че в Черна гора няма истинска демокрация". 
						Коча Павлович, говорител на Движението за промяна, другата голяма опозиционна партия в Черна гора, каза за SETimes: "Напоследък отбелязваме, че основният проблем за постигането на напредък в борбата срещу организираната престъпност е постоянното подозрение за връзките на министър-председателя на Черна гора с престъпни структури." 
						Срещу Джуканович от години има подозрения в корупция.
						В доклада се подчертава, че "Черна гора трябва да увеличи усилията си за укрепване на принципите на правовата държава и по-специално в борбата срещу корупцията и организираната престъпност, които остават сериозен проблем." Павлович заяви, че подозренията за миналото и настоящето на министър-председателя "не позволяват на правителството да изпълнява своите конституционни компетенции по отношение на този остър проблем". 
						Председателката на Върховния съд на Черна гора Весна Меденица заяви пред медиите, че проблемът на страната с корупцията и организираната престъпност "не е толкова сериозен, колкото критиците твърдят". 
						След получаването на доклада на ЕК Джуканович публикува съобщение за пресата, в което между другото се казва: "Документът ще бъде внимателно разгледан и държавните органи са склонни да приемат препоръките." 
						Министърът на европейската интеграция Гордана Джурович призна пред медиите в Подгорица, че "при нашата система е невъзможно" правителството да изпълни незабавно всички препоръки на Брюксел, като се имат предвид административните и институционалните слабости на страната.

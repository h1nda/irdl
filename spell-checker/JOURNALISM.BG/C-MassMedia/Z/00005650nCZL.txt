Одобрено е новото правителство на БиХ
15/01/2003
В понеделник (13 януари), три месеца след общите избори, парламентът на Босна и Херцеговина одобри новото федерално правителство на страната и номинирания за министър-председател Аднан Терзич от мюсюлманската Партия за демократично действие.
(Източници на СВП - 14/01/03; Ройтерс, АП, ВОА, РТРС, ПБС БиХ, НТВ Хаят, БХ Радио 1 - 13/01/03; БиБиСи - 19/10/02)
 
 
В понеделник (13 януари), три месеца след общите избори, парламентът на Босна и Херцеговина (БиХ) одобри новото федерално правителство на страната и номинирания за министър-председател Аднан Терзич от мюсюлманската Партия за демократично действие (ПДД).
В кабинета на Тезич, състоящ се от осем министри, преобладават представители на мюсюлманските, хърватските и сръбските националистически партии, които спечелиха изборите през октомври. Четиридесет и две годишният инженер и заместник-председател на ПДД Терзич беше номиниран за поста през декември.
Очертавайки приоритетите на правителството, Терзич обеща да работи за укрепване на законността, изграждането на по-тесни връзки с ЕС и за ускоряване на икономическата реформа.
"Целта ни е Босна да постигне напредък по пътя към европейската интеграция и да осъществим икономическите и политически реформи", заяви той пред 40те депутати, присъстващи на сесията в понеделник. 24-ма от общо 40-те депутата гласуваха "за" новото правителство, девет гласуваха против, а седем се въздържаха.
Всяка от трите главни етнически групи в БиХ - мюсюлмани, хървати и сърби, са представени равностойно в новото правителство, чийто мандат е за четири години.
Другите членове на кабинета са: Младен Иванич - външен министър; Бариша Чолак - министър на сигурността; Мила Гаджич - министър на външната търговия и икономическите връзки; Лерка Марич - министър на финансите; Бранко Докич - министър на транспорта и комуникациите; Сафет Халилович - министър на обществените работи; и Мирсад Кебо - министър за човешките права и бежанците.
Министърът на външните работи Иванич и другите шест члена на правителството бяха одобрени със съгласието на Върховния представител в БиХ Пади Ашдаун. Ашдаун отхвърли кандидата за министър на правосъдието, предложен от Сръбската демократическа партия (СДП), без да даде обяснение. Засега постът остава вакантен.
Октомврийските общи избори бяха спечелени от Хърватския демократичен съюз (ХДС), мюсюлманската ПДД и СДП. Победата на трите партии над по-умерените прозападни партии предизвика безпокойството на наблюдателите поради тяхното националистическо минало.
Анализирайки резултатите от общите избори, Ашдаун и ръководителят на мисията на ООН в БиХ Жак Клайн изразиха убеждение на сесията на Съвета за сигурност на ООН, която се проведе на 23 октомври, че резултатите от изборите не означават непременно подкрепа за национализма. Според тях, те са по-скоро протест срещу бавния ход на реформите, отколкото против реформи.
"Те [гласоподавателите] не наказаха своите лидери за провеждането на прекалено много реформи, а за провеждането на твърде малко. Начинът, по който гласуваха, беше зов за помощ", заяви Ашдаун. "Хората в тази страна нямат никаква нагласа за връщане към национализма", добави той.
Двамата представители на международната общност заявиха също, че БиХ е постигнала съществен прогрес след края на войната през 1995 г., но все още е необходима международна подкрепа за преодоляване на предстоящите предизвикателства. Ситуацията в страната все още е много нестабилна; лечението отнема време, отбеляза Ашдаун и отправи предупреждение, че някои части на БиХ "все още са застрашени от попадане в криза".

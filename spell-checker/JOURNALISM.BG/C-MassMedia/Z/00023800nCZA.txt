Правителството намали ДДС в Македония
					06/09/2007
					Като част от усилията да се повиши жизнения стандарт, администрацията на Груевски намали ДДС за лекарства, компютри, софтуер, соларни панели и обществен транспорт.
					От Марина Стояновска за Southeast European Times в Скопие - 06/09/07
 
					 
						
Цените на рецептите се очаква да се понижат в резултат на намаляването на ДДС. [Гети Имиджис]
						Македонското правителство реши да намали ДДС върху няколко категории стоки от 18% на 5%. Намалението засяга лекарства, избрани медицински продукти, компютри, компютърен софтуер, соларни панели и обществения транспорт. 
						"С по-нисък ДДС ние предприемаме нова стъпка към реализирането на нашите предизборни обещания", заяви премиерът Никола Груевски. "Намерихме начин да увеличим бюджета и да заздравим икономиката." 
						Веднага след изявлението му, големите аптеки обявиха по-ниски цени. "Ходът на правителството трябва да бъде оценен. Цените на лекарствата ще намалеят с 10%", заяви Благоя Механджийски, управителен директор на "Зегин", една от водещите вериги за продажби на едро и дребно. 
						 "Намаляването на ДДС от 18% на 5% ще повлияе положително на цените на рецептите", заяви директорът на Бюрото по лекарствата, Илко Захариев. 
						Намаляването на ДДС също ще направи компютрите, компютърния софтуер и соларните панели по-достъпни за македонците. 
						В опит да опази околната среда, правителството цели да намали цената на панелите, за да стимулира тяхното използване. Макар че в Македония има много слънце, соларните панели рядко се използват поради високите им цени - над 1000 евро. 
						Правителството обеща финансова помощ за хората, които ги купуват. Те ще получат по около 300 евро от държавния бюджет. 
						Намаляването на ДДС засяга и обществения транспорт. Предприятието за обществен транспорт "Скопие" (ПОТС) обаче твърди, че това ще окаже малко влияние върху цените на билетите. 
						"Мярката само ще помогне за понижаване на високите разходи за остарелите превозни средства. Ние все още не сме изчислили доколко ще понижим цените, ако решим да го направим," съобщиха от ПОТС.

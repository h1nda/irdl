Отношенията между Гърция и Турция постепенно се затоплят
					06/02/2012
					Решението да се отвори отново етническо гръцко училище на остров Гьокчеада е още една стъпка към подобряване на отношенията. 
					От Менекше Токай и Х. К. Цанис за Southeast European Times в Истанбул и Атина - 06/02/12
 
					 
						
Изоставеното начално училище "Зейтинликой Имрос". [Стелио Бербер] 
						Решението на турското Министерство на образованието да разреши отварянето отново на начално училище за малцинството на остров Гьокчеада в североизчотната част ан Егейско море - 47 години след внезапното затваряне на училищата, които обслужваха етническото гръцко население на острова - е последната стъпка в постепенното, но трайно сближаване на двата някогашни съперника. 
						Това развитие на събитията последва решението през ноември миналата година на съд от първа инстанция за остров Буюкада в Мраморно море да върне на православната патриаршия в Истанбул неизползвана сграда на сиропиталище, смятана за една от най-големите дървени конструкции в света. 
						Последното училище за гръцкото малцинство на остров Гьокчеада, наречено "Имброс" или "Имврос" на гръцки език, бе затворено през 1964 г. на фона на тлеещето напрежение между Атина и Анкара, предизвикано от междуобщностни вражди в Кипър. 
						Лаки Вингас, член на малкото етническо гръцко малцинство в Турция и първият немюсюлмански представител на немюсюлманските фондации в Съвета на Общото събрание на Генералната дирекция за фондациите, подчерта по-дълбокото значение на решението в изявления за SETimes. 
						"Правото на образование е едно от основните човешки права. То бе също сред най-важните фактори, които принудиха гръцката общност в Гьокчеада да имигрира," каза той. 
						Решението бе оценено високо на 19 януари и от православния патриарх Вартоломей, който е от Гьокчеада. "Вие сте свидетели на постепенно поправяне на минали неправди", каза той от главната християнска православна катедрала на острова. 
						Вартоломей благодари на правителството на турския премиер Реджеп Тайип Ердоган за решението и призова родители, които имат възможност да запишат децата си, когато бъде отворено училището. "Дори само за един [ученик] … дори само за шепа деца, отварянето на училището е много важно", каза той. 
						Стелиос Бербер, ръководител на Асоциацията за опазване, помощ, развитие и солидарност на Гьокчеада и един от приблизително 180-те - главно възрастни - постоянни жители етнически гърци на ветровития остров, смята, че решението може да бъде смятано само като изпълнение на задължението на държавата да възстанови едно фундаментално право, а именно образованието на майчиния език на една малцинствена общност. 
						
Ученици от гръцкото основно училище в Дерекьой около 1930 г. [Катимерини 1994] 
						Също в Гьокчеада местния островитянин и предприемач Йоргос Зарбузанис, 73-годишен, нарече решението "много, много положително развитие... То може да не даде най-добрите резултати [незабавно], но в края на краищата много ще помогне особено в психологическо отношение." 
						"Хората ще решат да се върнат, тъй като проблемът с образованието [на децата] няма да бъде вече проблем", смята Зарбузанис, когото местните и посетителите наричат с обич "Барба Йорго". 
						Зарбузанис, пенсиониран инженер-химик, който дава стаи под наем през лятото, управлява традиционна таверна и дори произвежда собствени вина, каза, че сега няма деца на възраст за основно училище сред онова, което е останало от гръцката общност. 
						"Аз обаче вярвам, че три-четири семейства ще се върнат, може би от Гърция, особено поради икономическата криза там,а също и от Истанбул." 
						Помолен да оцени реакциите на новината от страна на преобладаващото етническо турско население на острова, той каза, че някои местни власти изглеждат "загрижени" по отношение на перспективите да бъде отворено отново едно училище за малцинството, най-вече поради опасенията, че "ако те [гърците] се върнат, за нас ще има по-малко работа. Други по-образовани хора твърдят, че за острова ще бъде добре, ако вашите хора се върнат." 
						Според Вингас дори да има малко ученици, инициативата е важна за укрепване на самочувствието на етническата гръцка общност в Турция. 
						Вингас подкрепя мнението на "Барба Йорго": "Някои гръцки семейства, които живеят зад граница, ще бъдат много по-склонни да се върнат на острова с техните семейства и деца и това ще допринесе за икономическото развитие." 
						От своя страна Бербер каза, че хората се нуждаят от ясно политическо послание, че ще бъдат добре дошли в родното си място и ще бъдат третирани като равноправни и като неотделима част от острова, неговата история и култура - а не само като туристи. 
						На международно ниво решението може да осигури на правителството на Ердоган възможност да смекчи един от недостатъците, неколкократно споменаван в докладите на ЕС за напредъка на страната и в годишния доклад на Държавния департамент на САЩ за човешките права: по-специално отношението към образователните права на малцинствата. 
						В Атина анализаторът на външни работи професор Теодор Кулумбис изрази умерен оптимизъм по отношение на решението, като предупреди, че въпреки всичко то все пак предстои да бъде реализирано. 
						Той призова скептиците в Гърция да оценят решението като реално, а не с подозрение. 
						"Не може да вървите напред, ако таите нещо в съзнанието си. Гръцко-турските условия се променят. Ердоган не демонстрира същото поведение като предишните кемалистки политици или т. нар. "дълбока държава" [в Турция]. Едно подобряване на отношенията се измерва с намалено напрежение, което сме регистрирали. Дори малки стъпки, като отварянето на училището на Имврос, дори за един ученик, е напредък", каза Кулумбис, вицепрезидент на Гръцката фондация за европейска и външна политика (ЕЛИАМЕП). 
						
Гьокчеада е един от двата острова, принадлежащи на Турция в Егейско море, като и двата са имали преимуществено етническо гръцко население. [Стелио Бербер] 
						"Ако винаги се безпокоим дали за това или онова има скрита причина и дали някаква стъпка ще ни навреди по някакъв начин, то тогава рискуваме никога да не направим нищо", добави той, имайки предвид историческата вражда в турско-гръцките отношения. 
						Определено по-малко оптимистично настроеният професор Самим Акгонул, известен изследовател по въпросите на малцинствата в Университета на Страсбург, каза, че решението не показва никаква съществена промяна в начина, по който турската държава гледа на правата на гражданите, а само показва, че държавата гледа на етническите гръцки жители на острова като на малка туристическа група, която е малко вероятно да представлява някаква "заплаха"". 
						"Определям стъпката, предприета от държавата като "фолклоризация", с други думи, представяйки оставащите няколко различни малцинства просто като туристически сувенири", каза той. 
						"Като връщат едно начално училище на шепа членове на гръцката общност след толкова много години, те искат в същото време да дадат възможност на туристите в Стамбули [Истанбул] да направят романтични разходки до носталгичните острови, където живеят шепа членове на гръцката общност," каза с пренебрежение Акгонул. 
						Според него решението ще покаже истинска промяна в нагласата, само когато внуците на хората, които са емигрирали от острова, се върнат заедно с голям брой етнически гърци, без страх от дискриминация. 
						За момента няма определена дата за отварянето на това училище. "То обаче може би ще бъде готово за идната учебна 2012-2013 г.", каза Вингас за SETimes. 
						Разбира се, остава въпросът, ако бъде открито отново, ще привлече ли ученици училище, в което ще се преподава на гръцки език? 
						"От Гърция и Истанбул някои семейства са изразили желание да се върнат", каза за SETimes секретарят на Атинското общество на Имврос Мени Триантафилу. 
						Тя каза, че само в района на Голяма Атина има около 4 000 регистрирани членове, а ако се включат децата и внуците, броят ми достига 7 500. Тя също каза, че шест-седем по-млади семейства вече са се върнали на острова или от Истанбул, или от Гърция. Една оптимистична прогноза е да има три до четири ученици на чиновете, когато училището бъде най-сетне отворено.

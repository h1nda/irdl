Сърбия прие стратегия за интеграция в ЕС
					14/07/2005
					Сръбски официални преставители се надяват да започнат преговори за стабилизация и асоцииране с ЕС по-късно тази година. Правителството прие национална стратегия, която очертава пътя за присъединяване към ЕС.
					От Игор Йованович за Southeast European Times от Белград – 14/07/05
 
					 
						
Заместник-премиерът Миролюб Лабус каза, че Сърбия може да се присъедини към ЕС през 2012 г., "ако всичко върви по план". [АФП]
						Националната стратегия на Сърбия за асоцииране с ЕС посочва начина, по който страната трябва да се развива по пътя към интеграция с Европа. Документът, разработен от експерти от няколко сръбски института и факултета, посочва като основна цел цялостното развитие на Сърбия, докато присъединяването към ЕС се смята за средство за постигане на тази цел. 
						Стратегията, която е изложена на повече от 200 страници, изброява политическите и икономическите задачи, които властите трябва да изпълнят по пътя към присъединяването. Не се дава прогнозна дата за членството. 
						Според Милица Делевич-Джилас, една от съавторите на стратегията, социологически проучвания са показали, че 65 % от сръбските граждани подкрепят присъединяването към ЕС, макар и да признават, че не знаят какви промени ще са необходими. Далеч по-малък брой хора одобряват конкретните стъпки, като съкращаване на работни места, намаляване на държавните разходи, закриване на губещите предприятия, както и свиване на т. нар. сива икономика. 
						"Затова стратегията трябва ясно да покаже и на политиците, и на гражданите не само какво ни очаква по пътя към ЕС, но и какво се очаква от тях по този път," каза Делевич-Джилас. 
						Сърбия трябва да реши два основни въпроса -- бъдещия статут на Косово и несигурното оцеляване на държавния съюз с Черна гора. Стратегията "не предвижда точни решения за тези два въпроса," казва Таня Мишчевич, секретар на Сръбската служба за асоцииране с ЕС. 
						Сърбия е изправена и пред проблема за пълното сътрудничество с трибунала в Хага. Трибуналът очаква Белград да екстрадира няколко укриващи се обвиняеми, включително военновременния босненски сръбски генерал Ратко Младич. Стратегията призовава да се постигне консенсус по отношение необходимостта от сътрудничество, но не предлага как може да се постигне този консенсус. 
						"Изглежда въпросът за сътрудничеството с трибунала все повече се приема в Сърбия като нещо от миналото и властите са решени да доведат този въпрос докрай," каза Владимир Тодорич, друг съавтор на стратегията. 
						Сръбските ръководители по принцип отказват да правят предположения кога е вероятно Сърбия да се присъедини към ЕС, макар че заместник-премиерът Миролюб Лабус спомена, че това може да стане през 2012 г. "ако всичко върви по план." Засега в Белград не се притесняват особено, че предложената Конституция на ЕС бе отхвърлена от холандските и френските гласоподаватели -- факт, който според мнозина може да повлияе на процеса на разширяване. 
						"Сега това не може да ни се отрази, но ние разбираме, че може да има последствия в дългосрочен план. Затова трябва внимателно да наблюдаваме ситуацията в ЕС," каза Лабус. Настоящ приоритет на правителството е да започне преговори за стабилизация и асоцииране с ЕС, които по план трябва да започнат в началото на октомври. В същото време продължава и работата по законодателството с цел страната да се доближи до стандартите на ЕС.

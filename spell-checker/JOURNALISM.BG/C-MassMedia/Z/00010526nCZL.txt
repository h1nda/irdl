Хърватският премиер отбелязва първите сто дни от мандата си
20/04/2004
Премиерът Иво Санадер приближава страната си към международната общност, и същевременно запазва положителния си рейтинг в обществото
От Наташа Радич за Southeast European Times в Загреб - 20/04/04
 
 
Хърватският премиер Иво Санадер (вдясно, с германския канцлер Герхард Шрьодер в Берлин) проведе няколко международни срещи на високо ниво през първите 100 дни от мандата си. [АФП]
Правителството на премиера Иво Санадер завърши първите сто дни от своя мандат. След като спечелиха изборите през ноември Санадер и министрите му поставиха високи цели пред страната си: присъединяване към НАТО и получаване на статут на кандидат-член на ЕС, стимулиране на икономиката, защита на социалните и малцинствени права. Сътрудничеството със съседните държави и с Трибунала за военни престъпления в Хага са също така сред висшите приоритети.
Първите сто дни на власт показаха, че Санадер и неговият екип се концентрират върху укрепване на международните позиции на Хърватия. Премиерът и дипломатическият му екип проведоха серия от срещи на високо ниво и редица дипломатически обиколки. Например, по време на церемонията във Вашингтон миналия месец по приемането на нови членки на НАТО Санадер се срещна с президента Джордж Буш. Макар че страната му не е официално поканена да се присъедини към Алианса, Хърватия получи уверения, че ще бъде включена в следващата вълна на разширението заедно с Албания и Македония.
Санадер проведе и редица срещи в Брюксел, като направи изказвания на значими европейски конференции и срещи на високо равнище, за да покаже на международната общност, че правителството му иска и може да се присъедини към евроатлантическите структури. Официални представители в Брюксел заявиха на правителството с мандата на Хърватската демократична общност, че може да разчита на подкрепа, стига да изпълнява широкообхватните и неподлежащи на договаряне стандарти и изисквания на Съюза.
Санадер и неговите министри са активни и на местно ниво. Обикаляйки страната, те организират заседания, насочени към идентификация на проблемите, пред които е изправен всеки отделен район на Хърватия. На национално равнище основите приоритети на правителството са развитието на инфраструктурата и туризма, както и прилагането на социални и образователни реформи, които ще бъдат хармонизирани с европейските стандарти.
Същевременно правителството е подложено на критики от опозиционните партии, които твърдят, че то е фокусирано твърде много върху външната политика и недостатъчно върху социално-икономическите реформи, обещани по време на кампанията.
Кабинетът на Санадер като цяло получава висока оценка за равнището на своето сътрудничество с Трибунала на ООН за военни престъпления в Хага, основен въпрос, който влияе върху международните връзки на страната. Двама запасни генерали, обвинени във военни престъпления, Иван Чермак и Младен Маркач, бяха прехвърлени в Хага. Миналия месец шестима босненски хървати се предадоха на съда.

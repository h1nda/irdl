Комисия започва кампания за опазване на паметниците в БиХ
04/07/2003
Комисията за опазване на националните паметници в Босна и Херцеговина започна кампания за събиране на средства за реставрация на три паметника, които са застрашени от разпадане.
От Бет Кампшрор за Southeast European Times от Сараево - 04/07/03
 
 
Комисията, отговаряща за опазване на националните паметници в Босна и Херцеговина (БиХ) започна кампания за събиране на средства за три от 15-те паметника, застрашени от разпадане.
На въпрос за продължителността на кампанията Саня Йелин, архитект, нает да изготви брошурите за кампанията, отговори: "Аз мисля, че тя ще продължи дотогава, докато съществува опасност за паметниците. Това е само една малка стъпка, но за нас тя има голямо значение, тъй като това са първите паметници [които ще бъдат защитени]."
Трите паметника -- старият град на Столац (част от който датира от 4 век), средновековната крепост в Яйце и мостът от отоманската епоха във Вишеград -- са напукани и се рушат, или въобще не се поддържат.
Комисията на БиХ за опазване на националните паметници реши през януари, че ще започне да събира средства, за да предотврати разпадането на паметниците. Съгласно приложение 8 на Дейтънските мирни споразумения тя има мандат да определи паметниците от национално значение. Комисията обаче се занимава с правни, а не с технически въпроси за опазването на паметниците.
Затова в рамките на кампанията бяха изготвени брошури за потенциални донори, където се описва историята на паметниците и защо те са застрашени. Кампанията е насочена и към издигане на съзнателността на населението в БиХ, тъй като в случая със Столац и моста във Вишеград човешката дейност е причината за повечето от проблемите. Местните власти в Столац са използвали камъни от стените на старинното селище, за да построят 14 алеи в стария град. Двете водноелектрически централи на река Дрина оказват влияние на течението и дебита на реката близо до вишеградския мост.
"Съзнателността на местното население не е висока. Ето защо те правят такива неща", каза Йелин. "Те виждат само камъни, покрити с трева, и не могат да оценят стойността им.
Участието на международната общност по силата на Приложение 8 е по-ограничено в сравнение с други области, като например завръщането на бежанците, заяви Заместник-върховният представител Вадим Кузнецов. Той каза, че Службата на Върховния представител (СВП) упражнява натиск, когато трябва да се предпазят или реставрират отделни паметници, както бе в случая с възстановяването на датиращата от 16 век джамия Ферхадия в Баня Лука, която бе разрушена през 1993 г. Градските власти месеци наред отказваха да издадат на ислямската общност разрешение за строеж и през май 2001 г. хиляди сърби проведоха протести, когато се полагаха основите на новата джамия. Според Кузнецов тези противодействия вече са прекратени.
"Вече са зад гърба ни трудностите в Република Сръбска, свързани с възстановяването на разрушените джамии", каза той. "В повечето от случаите те се примиряват с факта, че това, което бе разрушено по време на войната, трябва да се възстанови. Действа комплекс от фактори, най-важният от които е позицията на СВП и международната общност, които настояват за стриктно изпълнение на Дейтън".
В крайна сметка обаче, Кузнецов отбеляза, че изпълнението на Приложение 8 е работа, която местните власти трябва да свършат сами.
"Това наистина е тяхна отговорност", заяви той. "Международното присъствие няма да продължи безкрайно и това е една от областите, в която те трябва да работят самостоятелно, особено на местно равнище. Не са нужни много пари, за да се запазят нещата в сегашното им състояние, или пък да се спрат хората да крадат строителни материали".

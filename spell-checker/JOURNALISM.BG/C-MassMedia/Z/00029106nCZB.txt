Чешката република пое от Франция председателството на ЕС
					26/01/2009
					Важни събития по време на председателството на Франция на ЕС бяха конфликтът в Грузия и отхвърлянето от Ирлания на Лисабонския договор. Сега Чешката република се очаква да се изправи пред други проблеми, вкючително задълбочаващата се световна финансова криза.
					(Различни източници -- 05/11/08-22/01/09)
 
					 
						
Младежи празнуват Новата година пред логото на ЕС рано на 1 януари в Прага. Чешката република пое шестмесечното председателство на Европейския съюз от Франция. [Гети Имиджис]
						Със започването на новата година ротационното председателство на ЕС премина от една от основателките на блока, Франция, към една от по-новите страни членки, Чешката република. Френското председателство трябваше да се справи с важни предизвикателства, както вътре в блока, така и в международен план, и неговият приемник може да очаква същото. 
						Блокът вече бе в период на институционална криза, когато Франция пое председателството от Словения през юли 2008 г. Предишния месец ирландските гласоподаватели казаха "не" на Лисабонския договор. Освен това скоро се оказа, че Париж трябва да определи реакцията на 27-те страни на блока по отношение на серия непредвидени кризи, свързани с външната политика. 
						В началото на август в Кавказ избухнаха кръвопролития между Грузия и Русия. Френският президент Никола Саркози посредничи за споразумението за прекратяване на огъня, което сложи край на петдневния конфликт. После той призова за извънредна среща на върха на държавните и правителствени ръководители на страните от блока на 1 септември, на която 27-те страни членки приеха обща позиция за Русия и решиха да отложат преговорите за ново стратегическо партньорство с Москва, докато руските войски не се оттеглят от Грузия. 
						През есента Европа бе поразена от глобална финансова криза, невиждана от 1929 г. насам. Франция начерта обща европейска стратегия, целяща възстановяването на нормалното функциониране на финансовия сектор, принципите на която бяха одобрени на друга среща на върха на Европейския съвет в средата на октомври. 
						Саркози председателства неформална среща в Брюксел на 6 ноември, след която той бе похвален от председатетля на Европейската комисия Жозе Мануел Барозу за това, че е успял да постигне консенсус за обща позиция на ЕС преди срещата на Г20 във Вашингтон две седмици по-късно. 
						"Макар че управлението на тази криза може би се съпътства от опити и грешки, готовността на Франция да обмисли и приеме нови идеи и да ги предложи на ЕС и на останалата част от света, бе забележителна", се казва ва оценката на френското председателство на ЕС от Центъра за европейска политика, мозъчен тръст със седалище в Брюксел. 
						Както е отбелязано в списъка й с приоритети, Франция започна дискусия за земеделието, за да осигури възможност за по-цялостна реформа на общата селскостопанска политика на блока до 2012 г. Тя също постигна още една от целите си с приемането на Европейския пакт за имиграция и политическо убежище по време на срещата на върха през октомври. 
						Френското председателство бе оценено високо също и заради разработването на общ подход към промените в климата, както и енергиен пакет, и за компромисното решение, целящо гарантирането на влизането в сила на Лисабонския договор до края на 2009 г. И двата документа, както и френското предложение за цялостна програма в областта на европейската отбрана и сигурност, бяха приети от лидерите на страните членки на ЕС на срещата им през декември в Брюксел. 
						
Френският президент Никола Саркози има принос в ръководенето на дипломацията на ЕС по време на конфликта между Русия и Грузия, създаването на европейски подход към спасяването на банките, прокарване на законодателство за промените в климата и ревизирането на блокирания Лисабонски договор. [Гети Имиджис]
						През декември Франция също ръководи началото на функционирането на съдебната и полицейска мисия на ЕС в Косово (ЮЛЕКС) и военноморската операция "Аталанта" срещу пиратството край бреговете на Сомалия. 
						При прегледа на шестмесечния си мандат като ръководител на ЕС френското председателство заяви, че е постигнало и значителен напредък в преговорите за членство с Хърватия и Турция. 
						С двете нови глави, които бяха отворени с Хърватия през втората половина на 2008 г., общият брой на главите, отворени от началото на присъединителните преговори на страната стана 22 от всичко 35 глави. Пет глави бяха временно затворени, с което общият им брой стана седем. 
						В случая с Турция бяха отворени две нови преговорни глави през втората половина на 2008 г., с което броят на отворените глави стана десет, като една бе временно затворена преди това. 
						Потвърждавайки подкрепата на ЕС за европейската перспектива на страните от Западните Балкани, френското председателство заяви, че е "допринесло за задълбочаването на процеса на стабилизация и асоцииране като цяло и за консолидирането на по-тесните европейски връзки със страните от региона". 
						 Франция заяви, че също е съсредоточила работата си върху Споразуменията за стабилизация и асоцииране със страните от Западните Балкани и върху подкрепата за техните усилия в областта на либерализиране на визовия режим. 
						Конференция на министрите на правосъдието и вътрешните работи на балканските страни, проведена в Загреб в началото на ноември, осигури възможност за задълбочен диалог не само за визите, но също и за сътрудничеството между полицията и съдебните власти и борбата срещу организираната престъпност и тероризма. "Ако условията бъдат изпълнени, предложение от ЕК за завършване на либерализирането на визовия режим може да бъде поставено през 2009 г." за някои от заинтересованите страни като Македония, заявиха на конференцията. 
						Колкото се отнася до кандидатурата на Черна гора за членство в ЕС, която бе представена на 15 декември, Франция заяви, че Чешката република, следващият председател на ЕС, ще бъде страната, която ще определи подхода при обсъждането на кандидатурата. 
						Първото шестмесечно ротационно председателство на ЕС на Чешката република ще премине под мотото "Европа без бариери". Бившата комунистическа страна, която се присъедини към ЕС през 2004 г., назова икономиката, енергетиката и външните отношения за главни приоритети на мандата си на председател на блока. 
						
Чешката република ще бъде ротационен председател на ЕС в продължение на шест месеца до 30 юни. [ЕС]
						Списъкът с приоритетите бе съставен доста преди началото на председателството на страната, което съвпадна със спирането на доставките на руски природен газ за Украйна заради спор за плащането на доставките между Москва и Киев. Няколко дни по-късно газовите доставки до много европейски страни също бяха прекратени и кранчето остана затворено почти две седмици, докато Русия и Украйна постигнат споразумение. Газовата война между двете страни подрони доверието на европейските потребители в тяхната надеждност като партньори в енергийния бизнес и предизвика призиви за мерки за намаляване на зависимостта на блока от Русия, която доставя около една четвърт от газа, необходим за потребностите на ЕС. 
						"Енергийната сигурност е основна предпоставка за функционирането на икономиките на ЕС. В светлината на нарастващата зависимост на ЕС от внос на енергия, решаването на проблема става неотложно", пише в дневния ред на чешкото председателство на ЕС. 
						"Целта на ЕС в това отношение е да постигне по-голяма териториална диверсификация на доставчиците, по-широк обхват от използвани източници, увеличаване на подновяемите източници и създаването на истински обединен вътрешен енергиен пазар в ЕС, което ще доведе до солидарност при кризисни ситуации." 
						С оглед на продължаващата финансова и икономическа криза Чешкото председателство на ЕС заяви, че ще насочи вниманието си към три главни въпроса - възстановяването на финансовите пазари, справянето със спада на икономическия растеж и координирането на позицията на ЕС за международните дебати по глабалната финанасова архитектура, особена срещата на върха на Г20 през април в Лондон. 
						Чехите загатнаха, че искат да придвижат напред въпроса за интеграцията на страните от Западните Балкани в дневния ред на блока и че ще подкрепят усилията на страните от региона да постигнат колкото се може по-голям напредък по този път. 
						"Историческото обединение и стабилизация на европейския континент ще остане незавършено без постепенната интеграция на Западните Балкани в ЕС", се подчертава в документа за чешката програма.

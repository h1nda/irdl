Сърбия-Черна Гора обмисля оттеглянето на иска срещу НАТО
02/08/2004
Външният министър на Сърбия-Черна Гора Вук Драшкович подсказа, че отказът от съдебния иск срещу НАТО, заведен в Международния съд, би бил знак, че страната действително иска да се интегрира в евроатлантическите структури.
От Душан Кошанович за Southeast European Times в Белград - 02/08/04
 
 
Лидерът на Демократическата партия и сръбски президент Борис Тадич подкрепя оттеглянето на обвиненията срещу НАТО. [АФП]
Два ключови въпроса възпрепятстват евроатлантическата интеграция на Сърбия-Черна Гора. Първият е отказът от сътрудничество с Трибунала на ООН за военни престъпления и фактът, че обвинени лица, особено босненско-сръбският военновременен командир Ратко Младич, остават на свобода. Вторият е делото, заведено в Международния съд в Хага от режима на Слободан Милошевич. Външният министър на Сърбия-Черна Гора Вук Драшкович заяви, че ще предложи на Министерския съвет да оттегли обвиненията.
Посланикът на Европейската комисия в Сърбия-Черна Гора Джефри Барет каза, че оттеглянето на обвиненията ще подобри шансовете на страната за членство в ЕС. "Трябва смело да се изправите лице в лице с миналото си по пътя към европейската интеграция," заяви Барет. Предлагайки искът да бъде изтеглен, Белград поема анонса, направен от генералния секретар на НАТО Яп де Хоп Схефер по време на визитата му на 19 юли в Сърбия-Черна Гора. Официални представители в Брюксел приветстват предложението.
В самата Сърбия предложението получи подкрепата на Демократическата партия (ДП), ръководена от сръбския президент Борис Тадич. Привържениците на ДП правят всичко възможно да улеснят членството в ЕС и присъединяването към програмата на НАТО "Партньорство за мир" (ПзМ). "Ако това означава, че определени обвинения трябва да се оттеглят, тогава ние следва да предприемем тази стъпка, тъй като страната ни не може да диктува условията на международната общност," посочи ДП в своя декларация.
Най-влиятелната партия в сръбския парламент Демократическата партия на Сърбия (ДПС), ръководена от премиера Воислав Кощуница, обаче твърди, че делата, заведени от Босна и Херцеговина и Хърватия, също така трябва да бъдат оттеглени. "Според нас всички дела трябва да бъдат разгледани в съвкупност, тъй като те всички са част от един и същи проблем," посочи представител на ДПС. Както може да се очаква, Сръбската радикална партия и социалистите на Милошевич остро разкритикуваха инициативата на Драшкович.
Политически анализатори предупреждават, че оттеглянето на обвиненията не е най-важният въпрос, който би повлиял върху надеждите на Сърбия-Черна Гора за присъединяване към програмата ПзМ. Основното искане на международната общност, отбелязват те, е арестът на Младич и сътрудничеството с Трибунала на ООН. Оттеглянето на иска би било преди всичко знак на добра воля, сигнал към НАТО, че Сърбия-Черна Гора истински желае да се присъедини към Алианса. Тъй като е нелогично да се съди системата, към която искаш да се присъединиш, обвиненията трябва да бъдат изтеглени рано или късно, изтъкват коментатори в сръбските медии.

Двама военнослужещи от КФОР ранени при нападение с граната
25/03/2004
 
Сръбският премиер Воислав Кощуница (вдясно) и българският външен министър Соломон Паси се срещнаха в Белград в сряда. Паси бе на еднодневно официално посещение в Сърбия и Черна гора. [AФП]
ПРИЩИНА, Косово, Сърбия и Черна гора -- Двама военнослужещи от френския контингент на КФОР бяха ранени, след като мъж хвърли граната по тях в населявана от сърби област в Косово в сряда (24 март). Местни сърби заловиха нападателя и го предадоха на полицията на ООН. Междувременно продължава разследването във връзка с убийството на двамата полицейски служители във вторник, което според генералния секретар на ООН Кофи Анан е предизвикало у него "шок и дълбоко възмущение".
Върховният представител на ЕС по въпросите на сигурността Хавиер Солана посети Косово в сряда. Той заяви пред сърбите, че е "потресен от бруталността на действията", предприети срещу тях, и се зарече, че международната общност няма да търпи това. След среща с премиера на Косово Байрам Реджепи Солана предупреди също етническите албанци да не прибягват към насилие. Той добави, че западните разузнавателни служби разполагат с информация за организаторите на размириците и че предстоят арести.
Други новини: Около 2 000 души се събраха в Прищина в сряда да отбележат петата годишнина от действията на НАТО за прекратяване на кампанията на етническо прочистване в провинцията, провеждана от Слободан Милошевич. Те призоваха за спиране на насилието в Косово. (Би Би Си, AП, Ройтерс, AФП, Блумберг, Б92, Танюг - 24/03/04)

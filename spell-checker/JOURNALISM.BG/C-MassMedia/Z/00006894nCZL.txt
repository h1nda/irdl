Вицепрезидентът на Република Сръбска заяви, че държавни служители помагат на Караджич
11/05/2003
 
БАНЯ ЛУКА, Босна и Херцеговина (БиХ) -- Адил Османович, мюсюлманският вицепрезидент на Република Сръбска, заяви пред местен вестник в събота (10 май), че служители в министерствата на отбраната и сигурността на общността помагат на военновременния лидер Радован Караджич да избегне правосъдието. Той също каза, че мрежа от бизнесмени финансира този най-издирван от Трибунала на ООН обвиняем. Османович изтъкна липсата на политическа воля като причина за това, че Република Сръбска досега не е арестувала нито един обвиняем във военни престъпления. Драган Чавич, президент на общността, отрече държавни служители да са помагали на Караджич. Той каза, че е поставил въпроса пред министрите на отбраната и вътрешните работи и е бил удовлетворен от отговора им, че не разполагали с информация за местонахождението на Караджич. (АФП - 10/05/03)

Държавите от ЦЕФТА очакват труден преход след присъединяването на Хърватия към ЕС
					07/03/2012
					Очаква се след присъединяването на Хърватия към ЕС цените на изнасяните от нея стоки за Македония да се удвоят, а за Сърбия и Босна и Херцеговина да се утроят.
					От Клаудия Лутовска за Southeast European Times от Скопие – 07/03/12
 
					 
						
„Хърватска цигарена фабрика“ ще плаща по-висок акциз върху цигарите заради промяната на пазарните условия в страната. [Петър Кос/SETimes]
						След присъединяването към ЕС и излизането от Централноевропейското споразумение за свободна търговия (ЦЕФТА) – общ пазар на държавите от Централна и Югоизточна Европа, които не са членки на ЕС и се подготвят за членство в Съюза – хърватските продукти ще поскъпнат в региона, а местните, традиционно познати марки могат лесно да загубят битката с по-евтините марки в условията на свободна пазарна конкуренция. 
						Хърватските продукти са непознати в Европа и няма веднага да станат конкурентни, когато страната се присъедини към пазара на ЕС. Безмитният режим за износ и внос на стоки ще се прилага и за хърватския износ. 
						Хърватските компании се страхуват, че ще загубят това конкурентно предимство, и правителството преговаря поотделно с всеки член на ЦЕФТА как да запази съществуващите предимства за износа на Хърватия към страните по споразумението. 
						„След напускането на ЦЕФТА и присъединяването към пазара на ЕС „Адрис Груп“, част от която е „Хърватска цигарена фабрика“, ще плаща по-висок акциз за произведените в Хърватия цигари – в Сърбия от 15 до 57 %, в Босна и Херцеговина (БиХ) от 0 до 15 %, в Македония от 27 до 42 % и в Косово от 0 до 10 %, заяви за SETimes Кристина Милевац, говорител на „Адрис Груп“. 
						Хърватия обаче ще има и ползи от присъединяването, тъй като хърватските бизнесмени ще могат да достигнат до 500 млн. потребители на пазара на ЕС, докато в момента ЦЕФТА има около 27 млн. потребители. 
						„Истината е, че Хърватия ще изнася стоки съгласно регламентите на ЕС от 1 юли 2013 г. Ние обаче очакваме член 7 от Споразумението за стабилизация и асоцииране на ЦЕФТА да бъде променено, което ще означава облекчаване на предвидените условия и намаляване на високите ставки“, заяви за SETimes Денис Чайо, оглавяващ отдела по търговска политика на хърватския икономически уебсайт Poslovni.hr. 
						Задлъжнялостта все още оказва отрицателен ефект върху икономическата стабилност в Хърватия, както на микро-, така и на макроикономическо равнище, тъй като всички банки в страната са продадени на чуждестранни банки и паричната стабилност в страната е чувствителна към външни влияния. 
						Ситуацията допълнително се влошава от факта, че след присъединяването на Хърватия към ЕС тя няма веднага да стане членка на еврозоната и за известно време ще продължи да използва своята национална валута, куната. Влизането на страната в еврозоната не може да се очаква преди 2016 или 2017 г., каза за Poslovni.hr Дамир Новотни, бивш член на централната банка на Хърватия. 
						За да получи страната пълно членство в еврозоната, е необходимо да бъдат изпълнени два основни критерия от Маастрихт – фискалният дефицит не трябва да надвишава 3 % от БВП и държавният дълг не трябва да е повече от 60 % от БВП. 
						Ако правителството не успее да се справи с дефицита и не изпълни необходимите критерии, Хърватия ще влезе в така наречения модел RM-2, двугодишен подготвителен период за въвеждането на еврото, заяви Новотни. 
						След като стане част от пазара на ЕС, Хърватия ще прилага европейските пазарни цени по отношение на своите продукти, а заради ценовата конкуренция продуктите на ЦЕФТА ще трябва да спечелят дял на хърватските пазари. 
						Например според регламентите на ЕС акцизът върху цигарите в Хърватия трябва да достигне 90 евро за 1000 къса, докато сегашният акциз е 60 евро в Хърватия, 16 евро в Македония, 23 евро в Черна гора и Косово и 25 евро в Сърбия. 
						„Това е шанс за македонските компании да увеличат своя пазарен дял на вътрешния пазар и да увеличат инвестициите в прехвърлянето на хърватски компании в Македония. Това стана със словенските компании, когато Словения беше приета за член на ЕС“, каза за SETimes Спасийка Йованова, редактор на излизащия в Скопие всекидневник „Капитал“. 
						Македонското министерство на икономиката съобщи, че с изключение на вино, говеждо месо, захар и риба, през 2013 г. страната ще изнесе определена квота от стоки в Хърватия, а други селскостопански продукти ще бъдат освободени от мита съгласно Споразумението за стабилизация и асоцииране на ЕС. 
						„Това е шанс [да се увеличи] износът на сръбски продукти за БиХ – в момента това е най-големият пазар за продажба на стоки на хърватски фирми“, каза за SETimes Миливое Милетич, директор на Бюрото за регионално сътрудничество към Сръбската търговска камара. 
						Яго Ласич, заместник-председател на Стопанската камара на Федерация БиХ, поддържа тесни връзки с председателя на Хърватската търговска камара Надан Видошевич, за да се запази пазарното равновесие между двете страни. 
						„Потребителите в БиХ познават и търсят хърватските продукти, като годишният стокооборот възлиза на 350 млн. евро, предимно от храни, качеството на които се гарантира от местните лаборатории и чрез сертификати, които обаче не се признават от ЕС“, посочи Ласич. 
						Хърватските строителни фирми в Черна гора не се притесняват от предстоящите нови търговски условия, но очакват цените на материалите да се повишат. 
						Фирма „Цемекс“ със седалище в Сплит е един от най-големите производители на цимент в региона. Компанията не очаква неблагоприятни последици от излизането на Хърватия от ЦЕФТА, но посочва, че страната трябва да запази своите пазарни позиции. 
						„Очакваме цената на цимента да се повиши не само защото ще влезем в ЕС, но и заради нарастващите производствени разходи“, каза за SETimes Велимир Вилович, директор по продажби и логистика в „Цемекс“. 
						От всички страни в региона Хърватия има най-малък търговски стокообмен с Черна гора, където миналата година е изнесла стоки за около 50 млн., а вносът й е бил за 7 млн. 
						Според Търговската камара в момента износът за държави от ЦЕФТА съставлява 20 % от общия износ на Хърватия. Миналата година Хърватия е изнесла продукти на стойност 1,66 млрд. евро, два пъти повече от вноса от държавите от ЦЕФТА в Хърватия. 
						През 2011 г. Хърватия е внесла от ЕС стоки на стойност 9 млрд. евро, а износът й е бил за 5,4 млрд. евро. 
						
						Кореспондентите на SETimes в Сараево - Бедрана Калетович, в Белград - Биляна Пекушич и в Загреб - Дражен Ремикович участваха в написването на този репортаж.

Албания създава Държавен комитет по малцинствата
05/04/2004
Като част от усилията за интеграция в ЕС албанското правителство одобри законопроект за създаване на Държавен комитет по малцинствата. Институцията следва да се занимава с проблемите на малцинствата в страната и да стимулира ролята им в обществения живот.
От Арди Пулай за Southeast European Times в Тирана - 05/04/04
 
 
Албанското правителство даде зелена светлина на 11 март за създаването на специален Държавен комитет по малцинствата. Институцията ще има задачата да се занимава с проблемите на малцинствата в страната, помагайки им да се интегрират в обществото, както и ще работи за защита на човешките права.
Институционалните реформи, насочени към гарантиране на правата на малцинствата, са част от Споразумението за Стабилизиране и асоцииране между Албания и ЕС. Най-голямото малцинство в страната са етническите гърци.
Костадина Бежани, бивш заместник-министър на труда и социалната политика и представител на партията "Съюз за човешки права" (СЧП), бе назначена за ръководител на комитета.
Представители на СЧП приветстваха инициативата, характеризирайки я като важна стъпка към превръщане на малцинствените въпроси в приоритет за държавата. Комисията ще бъде подчинена на премиера. Освен шефа на комисията, премиерът ще определя и броя на нейните членове, които ще представляват различните малцинствени групи в страната.
Милва Економи, директор на Албанския статистически институт, заяви, че по време на преброяването от 2001 г. гърците, македонците и черногорците са били категоризирани като етнически малцинства, докато ромите и арумъните са били определени като етно-лингвистични малцинства.
Предприемайки още една стъпка, насочена към подобряване на положението на малцинствата, парламентът одобри законодателството за инсталиране на гръцки пътни знаци в малцинствените райони в южна Албания. Законопроектът бе приет в края на миналия месец в съответствие с Женевската конвенция от 1957 г.
Пътуващите в южна Албания сега ще срещат знаци на албански, английски, а в малцинствените зони, на гръцки език. Гръцка компания е инсталирала вече пътните знаци.

Войници помагат на гражданите в БиХ в борбата с рекордните снеговалежи и ниски температури
					13/02/2012
					Затрупана от редящите се един след друг силни снеговалежи, БиХ се обърна към армията, за да получи така необходимите човешки ресурси.
					От Дражен Ремикович за Southeast European Times от Сараево – 13/02/12
 
					 
						
Повече от 1 700 войници от въоръжените сили на БиХ участват в спасителните операции. [Дражен Ремикович/SETimes]
						Военните в БиХ мобилизираха стотици войници, за да помогнат на гражданите в страната да се справят с рекордните снеговалежи, които затрупаха региона, откъсвайки цели градове и села и оставяйки много други без електричество. 
						Въоръжените сили на БиХ помогнаха с 1 700 войници в борбата с рекордната буря, която натрупа 5-метрови преспи в някои райони. Началникът на генералния щаб на Въоръжените сили на БиХ (ВС на БиХ), генерал Миладин Милойчич, каза за SETimes, че армията участва в извършваните дейности още от началото на блокиралите страната бури. 
						„Армията се включи, когато службите за гражданска защита прецениха, че е необходима намесата на въоръжените сили (ВС). Преди няколко дни спасихме 15 работници във фирма, която беше затрупана от снега. След нашата намеса работниците бяха спасени и благополучно се завърнаха в Сараево“, заяви Милойчич. 
						Той посочи, че в спасителните операции участва наличната техника на ВС на БиХ - предимно хеликоптери, камиони, трактори и друга тежка техника. 
						„Спасителни операции се провеждат в цялата страна; най-често се евакуират хора от селата, където жителите са блокирани от снега. Осигуряват се и храна и лекарства за места, до които няма никакъв достъп“, добави той. 
						В рамките на действащите двустранни споразумения за сътрудничество между БиХ и правителството на САЩ в неделя (12 февруари) въоръжените сили на САЩ доставиха моторни масла и части за хеликоптери на въоръжените сили на БиХ, които бяха от решаващо значение за продължаването на операциите в екстремните метеорологични условия. 
						Министърът на отбраната на БиХ Мухамед Ибрахимагич благодари на посланика на САЩ Патрик Мун, определяйки този акт като потвърждение на ангажимента на Вашингтон да подкрепя БиХ. 
						
„Повечето случаи на евакуиране на хора са в селата, където жителите са блокирани. Осигуряват се също така храна и лекарства за местата, където няма никакъв достъп“, заяви генерал Миладин Милойчич, началник на генералния щаб на Въоръжените сили на БиХ. [Дражен Ремикович/SETimes]
						Мун отбеляза, че Американската агенция за международно развитие (USAID) в момента работи за събирането на помощи за Червения кръст на БиХ и за Министерството на сигурността на БиХ. 
						„Войниците помагат на гражданите на Федерация БиХ и Република Сръбска чрез хеликоптери, като разчистват снега и стигат до отдалечени места, за да направят необходимите доставки. Радвам се, че правителството и въоръжените сили на БиХ помагат на гражданите, които са изправени пред това природно бедствие. Сега не е време за политика, а време, когато гражданите на БиХ трябва да работят заедно, да се обединят за общото благо“, заяви Мун по време на пресконференция. 
						През почивните дни снежната покривка в страната се увеличи с още 50 см. Най-малко 20 души са загинали заради студа. 
						Елдин Чечо, на 32 г., войник от ВС на БиХ, каза за SETimes, че той и неговите колеги в продължение на дни разчистват снега в Сараево. 
						„Нашият приоритет беше да изчистим трамвайните линии, така че транспортът да може да се движи. В момента разчистваме снега пред публичните институции и доставяме храна на гражданите, които живеят по хълмовете около Сараево“, каза Чечо. 
						Според метеоролозите през седмицата ще падне още много сняг, а температурите ще бъдат между -10 и -20 градуса по Целзий. 
						Драгана Станкович, на 26 г., от Баня Лука, казва, че макар и властите като цяло да са се справили добре в това природно бедствие, по-голямо внимание трябва да се обръща на селските райони. 
						„Хората в градовете могат да изчистят собствените си къщи и автомобили, но тези, които живеят в провинцията, в момента нямат същите условия като хората в града. Всички налични ресурси трябва да бъдат насочени натам, за да се помогне на тези хора възможно най-скоро“, каза Станкович за SETimes.

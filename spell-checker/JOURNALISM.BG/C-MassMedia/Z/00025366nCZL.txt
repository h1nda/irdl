Германия обеща подкрепа на Турция в борбата с тероризма
					05/02/2008
					 
						АНКАРА, Турция -- По време на визита в Анкара за среща със своя колега Бешир Аталай германският вътрешен министър Волфганг Шойбле изрази в понеделник (4 февруари) подкрепа за борбата на Турция срещу тероризма. Шойбле и Аталай обсъдиха въпроси на световния тероризъм и клоновете и дейността на терористичните организации. Аталай отново подчерта правото на Турция да се бори срещу Кюрдската работническа партия (ПКК) и заяви, че Анкара очаква повече помощ от Германия в тези си усилия. Шойбле, от своя страна, каза, че Берлин ще засили обмена на информация с Анкара и ще анализира по-добре данните за ПКК и усилията за ограничаване на нейната дейност.
						Междувременно турският министър на правосъдието Мехмет Али Шахин помоли германските власти да проведат внимателно разследване на причините за смъртоносния пожар в германския град Лудвигсхафен. В понеделник сутринта пожарът бушува в сграда, в която са живеели двадесетина турски семейства. Загинаха девет души, включително пет деца. Близо 60 други турски граждани бяха ранени. (Хюриет, Радикал, Заман, Милиет, Сабах - 05/02/08; Анадолска информационна агенция, НТВ, Прес Асосиейшън, АП, ЮПИ, Блумбърг, ДПА, АНКА, Тренд - 04/02/08)

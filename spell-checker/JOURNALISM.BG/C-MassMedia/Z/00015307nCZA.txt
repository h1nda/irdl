Комисия в БиХ одобрява важни законопроекти за реформа в отбраната
					19/07/2005
					Специална комисия в Босна и Херцеговина одобри в понеделник важни законопроекти за реформа в отбраната. Ако влезе в действие, законодателството ще даде възможност на страната да се приближи с още една стъпка към програмата на НАТО "Партньорство за мир". 
					(Евронюз - 19/07/05; AП, АФП, ФЕНА, Seeurope.net, СЕЕ сикюрити монитор - 18/07/05; СЕЕ сикюрити монитор - 16/07/05)
 
					 
						
Върховният представител в Босна и Херцеговина Пади Ашдаун определи законопроекта като "гигантска стъпка към мира". [СВП]
						Специална комисия в Босна и Херцеговина (БиХ) одобри в понеделник (18 юли) два важни законопроекта за реформа в отбраната, като откри пътя към сериозни промени в този сектор. Предвижданите мерки включват създаване на обща многоетническа армияq първата след конфликта от 1992-1995 г. и премахване на министерствата на отбраната на двете автономни области, както и на системата на наборна военна служба.
						"Ще има една, единна и единствена линейна структура на подчинение, която ще започва от председателството на Босна и Херцеговина и ще преминава през министъра на отбраната, началника на обединеното командване, командирите на оперативното и помощното командване и техните подчинени звена," заяви в интервю за общественото радио на БиХ Сифет Поджич, началник на Обединеното командване на въоръжените сили на БиХ. "Оперативното командване ще разполага с три тактически бригади, чиито командвания най-вероятно ще бъдат разположени в Баня Лука, Тузла и Мостар."
						Законопроектите за отбраната и за службата във въоръжените сили бяха изготвени от комисия за реформа в отбраната под международно ръководство, включваща представители на трите основни етнически общности - босненски мюсюлмани, босненски хървати и босненски сърби. Сега законодателството трябва да бъде одобрено от централния парламент и от двете автономни области в БиХ, Федерация БиХ и Република Сръбска.
						Прилагането му ще помогне на БиХ да изпълни едно от двете основни изисквания на НАТО за приемане в програмата "Партньорство за мир", като другото изискване е пълно сътрудничество с Международния наказателен съд за бивша Югославия.
						Съпредседателят на Комисията за реформа в отбраната Рафи Грегорян каза, че предложените реформи ще позволят на народа на БиХ да "демилитаризира съзнанието си и се обърне към бъдещето." 
						Като приветства инициативата от понеделник, върховният представител на международната общност в БиХ Пади Ашдаун я определи като "един от най-важните етапи", през които преминава страната след подписването на Дейтънското мирно споразумение през 1995 г. 
						"Днес Босна и Херцеговина има шанса да направи гигантска стъпка към мира в бъдеще," каза Ашдаун и призова законодателите да приемат законите възможно най-скоро. 
						Министърът на отбраната на БиХ Никола Радованович, който е и съпредседател на Комисията за реформа в отбраната, заяви пред репортери в понеделник, че законопроектите ще бъдат предадени на правителството на БиХ през следващата седмица. 
						Пасивният резерв ще бъде премахнат, а онези, които са отбили военната си служба, няма да имат по-нататъшни задължения, добави Радованович. Новите активни сили от резерва ще наброяват до 10 000 души и ще бъдат съставени от професионалисти. Около 2 400 души вероятно ще бъдат съкратени в резултат на реформите, каза министърът, като добави, че за справянето с този проблем ще бъдат назначени специални комисии.

Въпреки правителствения план нивото на бедността в Сърбия не се променя
					05/05/2006
					Пет години след демократичната революция в Сърбия един от всеки десет души живее в бедност, като проблемът е особено сериозен в селските райони. Освен това властите не разполагат с надежден метод да преценят дали предприеманите мерки са ефективни.
					От Георги Митев-Шантек за Southeast European Times от Белград -- 05/05/06
 
					 
						
Според Световната банка бедните в Сърбия са 10,5 % от населението. [Гети Имиджис]
						Броят на гражданите в Сърбия, които живеят на прага на бедността и под него, на практика не се е променил през последните няколко години въпреки значителния икономически растеж и обществените разходи. Пет години след демократичната революция страната все още се намира в първата фаза от прехода, а властите не са в състояние да преценят дали предприеманите мерки дават резултат. 
						Според първия правителствен отчет за прилагане на стратегията за намаляване на бедността пари се инвестират във всичко, за което се смята, че може да намали бедността -- икономиката, заетостта, здравеопазването и образованието. Но поради линейната бюджетна система, казват властите, не е възможно да се определи пряката връзка между конкретни разходи и постигнати резултати. 
						В известен смисъл Сърбия не е по-различна от други страни в преход, тъй като и тук бедността остава явление, типично за селските райони. Като се има предвид, че нарастването на заплатите и пенсиите в Сърбия изпреварва нарастването на всякакви други доходи, броят на бедните жители на градовете не се е променил, докато общото ниво на бедността се увеличава с 0,5 % на година. 
						Според доклада на Световната банка за 2005 г. делът на бедните в Сърбия -- 10,5 % -- е равен на този в Румъния, но е по-висок от показателите за България, Хърватия и Полша. Той е по-нисък в сравнение с Албания, където делът на бедните е 25 %. 
						Убеждението на хората, че сега живеят по-зле от преди, е много по-силно изразено, отколкото може да се предположи от данните. Спомените за "златното време на 70-те години", когато стандартът на живот е бил три пъти по-висок от сега, са живи в съзнанието на хората. При преминаването към демокрация през 2000 г. очакванията са били за много по-големи подобрения в сравнение с хаоса на 90-те години, когато БВП намаля буквално наполовина. 
						Всъщност много от статистическите показатели са положителни. Средната официална заплата се е увеличила със 7 % или с 209 евро през миналата година, докато средната заплата се е увеличила с 2,5 %, или със 128 евро за годината. Показателите биха били още по-високи, ако се отчитаха заплатите, получавани в сивата икономика. Според изследване на Статистическото бюро от октомври 2005 г. безработицата е била 18,5 %. В същото време Националната служба по заетостта е регистрирала безработица от 27,2 %, докато според оценки на ЕС тя е 32,4 %. 
						Правителството прие стратегията за намаляване на бедността през 2003 г., а екипът по прилагането й бе създаден през 2004 г. Макар планът да бе приветстван като първата програма, която обхваща различни сектори, правителството признава, че държавните институции все още нямат механизми за системен мониторинг на нейната реализация. Поради това спешно е необходима система за мониторинг и оценка на стратегията. Властите са изправени пред сериозна задача, ако искат да постигнат целта си да намалят бедността наполовина до 2010 г.

ЮНМИК призова Белград да престане да сплашва косовските сърби
					24/10/2007
					 
						ПРИЩИНА, Косово, Сърбия -- ЮНМИК призова във вторник (23 октомври) сръбското правителство да престане да сплашва косовските сърби, които желаят да вземат участие в общите избори следващия месец. Говорител на администрацията на ООН в провинцията заяви, че са постъпили съобщения за опити на сръбски и местни сръбски представители да разубеждават избирателите да се явят пред урните на 17 ноември и с помощта на заплахи да принуждават кандидати да се откажат от надпреварата. 
						Правителството в Белград официално призова сърбите да бойкотират изборите, настоявайки, че положението им в провинцията не се е подобрило значително. Сръбски представители отказаха да съдействат за провеждането на изборите, като не позволиха училищата да бъдат използвани за избирателни секции. Говорител на ОССЕ каза, че в доминираните от сърби косовски райони ще бъдат изпратени мобилни екипи, за да се даде възможност на хората да гласуват. (Ройтерс, АП, Синхуа, АП, Блиц - 24/10/07; РТС, Бета, Б92, Танюг, АП, Ройтерс - 23/10/07)

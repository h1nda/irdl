Опозицията в България критикува промените в кабинета 
					22/02/2005
					 
						СОФИЯ, България -- Опозиционните партии в парламента единодушно разкритикуваха промените в кабинета, обявени от премиера Симеон Сакскобургготски в понеделник (21 февруари), осъждайки това, което те определиха като слаби кандидатури, плод на политически пазарлъци. Законодателите бяха особено критични към назначаването на Мирослав Севлиевски от Новото време за министър на енергетиката и на в общи линии неизвестния член на парламентарната група на НДСВ Нина Чилова за министър на културата и туризма. Промените бяха разкритикувани и от българските медии. 
						Други новини от понеделник: Ирландските медии съобщиха, че ИРА се е опитала да закупи българска банка и да я използва за пране на пари от престъпна дейност. Според съобщенията банката е трябвало да бъде използвана до присъединяването на България към ЕС през 2007 г., когато ще бъдат въведени по-строги форми на фискален контрол. (бТВ, 24 часа, Труд, Дейли телеграф - 22/02/05; AП, AФП - 21/02/05)

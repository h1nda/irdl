Според Яниз Хърватия е на "правия път" към интеграция в НАТО
28/06/2004
Хърватия заслужи похвали за хода на военните реформи на страната и за участието си в дейности на НАТО, което според Алианса показват решимостта на страната да върви напред.
От Миранда Новак за Southeast European Times в Загреб - 28/06/04
 
 
Началникът на Върховния щаб на хърватската армия генерал Йосип Лучич се срещна със заместник-директора на дирекцията на НАТО за сътрудничество и регионална сигурност. [АФП]
Хърватските военни реформи и участието на страната в дейности на НАТО са ясен знак за решимостта на страната да се присъедини към НАТО, заяви високопоставен представител на Алианса.
"Впечатлен съм от сериозността, с която хърватските въоръжени сили провеждат Стратегическия си преглед на отбраната. Вашето политическо ръководство избра интеграцията на страната в НАТО и това, което сте направили като част от Плана за действие за членство и други механизми на Алианса, показва, че сте на прав път," заяви Федерико Яниз, заместник-директор на дирекцията на НАТО за сътрудничество и регионална сигурност, по време на своя визита в Хърватия. Той подчерта освен това значението на хърватското участие в миротворческата мисия в Афганистан.
"НАТО е най-големият отбранителен съюз в света, " отбеляза Яниз. "Макар че основната му цел е да продължи да развива структурите за съвместна отбрана, в същото време той се стреми и да установи стабилност в Атлантическия регион и отвъд него. "
По време на визитата си в Загреб представителят на НАТО посети МО, като проведе срещи с Началника на върховния щаб на хърватската армия генерал Йосип Лукич и заместник-министъра на отбраната Елена Гръчич Полич. Яниз получи подробна информация за стъпките, които Хърватия е предприела за реформиране на отбранителната си система, както и относно бъдещите й планове.
Експерти на НАТО са предоставили военна експертиза с оглед увеличаване на оперативната готовност, подобряване на обучението и образованието във въоръжените сили и в други сфери. Според заместник-началника на Върховния щаб генерал Славко Барич, 2004 година се счита за решителна с оглед планирането на хърватската интеграция в НАТО.
"Тази година искаме да направим възможно най-малко грешки в планиращите документи и по този начин да се присъединим към и приемем правилата, които действат в НАТО, " каза Барич. Подчертавайки специалното значение на диалога с представители на Алианса, той каза, че обсъжданията с тях винаги повдигат важни въпроси и разкриват препятствията в хода на военната реформа, която той определи като сложен процес.

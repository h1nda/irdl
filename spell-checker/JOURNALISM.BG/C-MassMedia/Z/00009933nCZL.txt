Румънските миньори провеждат стачка
24/02/2004
 
БУКУРЕЩ, Румъния -- Хиляди миньори излязоха на стачка в понеделник (23 февруари), за да протестират срещу планираните съкращения в целия отрасъл. Приблизително 35 000 миньори се очаква да се присъединят към стачните действия през тази седмица. Синдикатите съобщиха, че 17 000 миньори вече стачкуват и изчислиха загубите в бранша на 3 млн. щ.д. дневно. Веднъж вече миньорите изиграха решаваща роля в най-новата история на Румъния, разгромявайки антиправителствена кампания през 1990 г. Година по-късно техните придружени с насилие протести свалиха първото посткомунистическо правителство.
Други новини: финансовият министър Михаил Танасеску оценява, че текущият дефицит се равнява на около 5,9 % от БВП, по-ниска стойност от очакваните 6,5%. Според него правителството планира да съкрати дефицита на по-малко от 3 %. Точните параметри ще се определят по време на провеждащите се сега преговори с МВФ. (Ройтърс, Dow Jones Newswire - 23/02/04)

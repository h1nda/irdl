Еврокомисарят Рен призова за изготвяне на ясна стратегия за осъществяване на реформите в БиХ
					09/09/2008
					 
						БРЮКСЕЛ, Белгия -- Еврокомисарят по разширяването Оли Рен призова властите и политическите лидери в Босна и Херцеговина (БиХ) да се договорят за ясна стратегия за осъществяване на свързаните с ЕС реформи, каза върховният представител Мирослав Лайчак след срещата си с Рен в Брюксел в понеделник (8 септември). Рен подчерта необходимостта от стратегия, за да се постигне бърз напредък по изискванията, произтичащи от Споразумението за стабилизация и асоцииране между БиХ и ЕС, и повтори, че Брюксел е готов да помогне в този процес на интеграция. Рен и Лайчак са се обединили и около мнението, че в БиХ е необходима конституционна реформа, и са разгледали напредъка, постигнат в покриването на условията за закриване на Службата на върховния представител. Лайчак отново призова партийните лидери в БиХ да се споразумеят за бъдещия статут на Бръчко и да решат въпроса за държавната собственост. (Дневни Аваз, Независне Новине, РТРС - 09/09/08)

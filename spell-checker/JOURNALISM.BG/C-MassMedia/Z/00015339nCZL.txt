Трибуналът на ООН потвърди присъдата на босненско-сръбски политик
		21/07/2005
		 
			ХАГА, Холандия -- Трибуналът на ООН отхвърли в сряда (20 юли) обжалването на десетгодишната присъда срещу бившия босненско-сръбски политик от Босна, която той получи през 2004 г. Съдиите единодушно отхвърлиха четирите основания за обжалване на Мирослав Деронджич, включително и твърдението, че първоначалният съдийски състав не е успял да вземе предвид смекчаващите вината обстоятелства. Деронджич, бивш високопоставен служител на Сръбската демократическа партия в района на Братунач, беше осъден на десет години затвор, след като се призна за виновен за разрушаването през 1992 г. на село Глогова и за убийството на 60 мюсюлмани от босненско-сръбската армия. Прокурорите свалиха няколко други обвинения срещу него, включени в обжалването.
			Други новини: В сряда се съобщава, че комисия на трибунала на ООН е решила да прехвърли на държавния съд на БиХ дело, свързано с военни престъпления срещу читирима босненски сърби: Желко Меякич,Момчило Грубан, Душан Фустар и Душко Кнежевич. Те са обвинени в престъпления срещу босняци и хървати в лагерите в Омарска и Кератерм, извършени между май и август 1992 г. Решението съответства на становището на Съвета за сигурност на ООН, че трибуналът трябва да се концентрира върху съдебни процеси срещу главни заподозрени лица, а по-незначителните дела да бъдат прехвърлени на националното правораздаване. (Днес - 21/07/05; Уеб-сайт на МНСБЮ, Фена, Ройтерс - 20/07/05)

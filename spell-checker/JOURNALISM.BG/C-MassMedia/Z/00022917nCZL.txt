Румъния заяви, че е готова да прати още войски в Афганистан 
					15/06/2007
					 
						ВАШИНГТОН, Съединени щати – Румънският външен министър Адриан Чорояну се срещна в сряда (13 юни) с колегата си от американска страна Кондолиза Райс и с представители на Пентагона и им каза, че неговата страна е готова да увеличи броя на своите военнослужещи в рамките на Международните сили за поддържане на сигурността (ИСАФ) в Афганистан. Румъния има вече 900 миротворци в състава на ИСАФ, но е готова да изпрати още войници, включително и офицери за обучаване на афганистанските военни, обясни Чорояну. Той призна, че бъдещето на румънския военен контингент е несигурно, тъй като общественият натиск за изтеглянето му е голям. (Медиапул, АФП, ЮПИ - 14/06/07)

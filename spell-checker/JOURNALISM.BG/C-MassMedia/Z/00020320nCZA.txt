НПО измерва отношението на младежта към присъединяването в ЕС
					18/10/2006
					Според проучване, извършено от "Ют Тейкс Екшън", образованите младежи в Сърбия смятат демокрацията, отворените пазари, върховенството на закона, стабилността и толерантността за петте основни европейски ценности.
					От Давор Куникушич за Southeast European Times от Белград - 18/10/06
 
					 
						
Младежите в Сърбия като цяло подкрепят членството в ЕС. [Гети Имиджис]
						Проучване, публикувано от сръбска НПО, хвърля светлина върху отношението към присъединяването в ЕС сред образованите млади хора в Сърбия. Групата, наречена "Ют Тейкс Екшън", е интервюирала тази година 750 души на възраст между 17 и 23 години с помощта на професор Драган Попадич от Белградския университет. Всички интервюирани са били ученици или студенти. 
						Те са подкрепили с голямо мнозинство (85 %) присъединяването към ЕС. Подкрепата само на 36,1 % обаче е била безусловна, докато други 48,6 % са заявили, че трябва да бъдат изпълнени известни условия. Неголямо малцинство (8,1 %) е било твърдо против присъединяването към блока. 
						Над 50 % са заявили, че подкрепят мерките срещу корупцията, стабилизирането на икономиката и хармонизирането на сръбските закони с европейските стандарти, а 46,9 % са казали, че трябва да се подобрят отношенията със съседните страни. 
						"Младите смятат, че силата, която най-много подкрепя членството в ЕС, е правителството, следвано от младежта и НПО," казва Александър Губаш от "Ют Тейкс Екшън". "По тяхно мнение силите, които се противопоставят най-силно на това, са църквата, възрастните хора и левите политически партии." Първите пет европейски ценности, посочени от интервюираните, са демокрация, отворени пазари, върховенство на закона, стабилност и толерантност. 
						Проучването е извършено преди преустановяването на преговорите за стабилизация и асоцииране вследствие на неуспеха на правителството да екстрадира укриващия се Ратко Младич. Според проучването реакциите към сътрудничеството с Трибунала на ООН за военни престъпления са били смесени. 
						"Макар че 80 % от младежите смятат това за условие, само 43 % са готови да изпълнят това условие," каза Губаш. 
						Сериозна част от отговорилите също така са заявили, че не виждат нужда да се подобрява отношението към националните малцинства. "Проучването показа, че 30 % от младежите отхвърлят спазването на това условие," каза Мартина Петрович от "Ют Тейкс Екшън". "За мен това е един от тревожните резултати." 
						Близо 33 % от анкетираните са прогнозирали, че Сърбия ще стане член на ЕС между 2011 и 2015 г., а 18 % са казали, че това ще се случи през 2020 г. Само 9 % смятат, че това ще стане преди 2010 г.

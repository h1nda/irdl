Бъсеску няма да се оттегли; на 20 май ще се проведе референдум
					22/04/2007
					 
						БУКУРЕЩ, Румъния -- Президентът Траян Бъсеску промени по-раншното си решение в петък (20 април) и заяви, че няма да подаде оставка след решението на парламента да му наложи импийчмънт. Той заяви, че оставката му само би задълбочила политическата криза. Преди гласуването в парламента Бъсеску бе обещал, че ще подаде оставка "пет минути" след импийчмънта и че ще се кандидатира отново за президент в предсрочните избори. Лидерите на Социалдемократическата партия и на Либералната партия обаче заявиха, че може да настояват за промени в избирателния закон, които да му попречат да се кандидатира отново. Сега ще се проведе референдум за импийчмънта на Бъсеску на 20 май. Председателят на Европейската комисия Жозе Мануел Дурао Барозо е разговорял по телефона с премиера Калин Попеску Таричану за последните събития и както се събщава, е подчертал, че всички ходове, свързани с импийчмънта, трябва да са съобразени с конституционните и демократични процедури. (Зиуа, АП, Ройтерс, Блумбърг, ДПА - 21/04/07; Макфакс, Ромпрес, Реалитатеа ТВ, Фокус - 20/04/07)

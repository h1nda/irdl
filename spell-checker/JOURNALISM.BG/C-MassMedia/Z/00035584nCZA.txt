Древна библиотека в Баня Лука процъфтява отново
					09/08/2010
					Отново отворената библиотека в Баня Лука пази наследството на града и е силен символ на съвместното съществуване.
					От Лиляна Ковачевич за Southeast European Times от Баня Лука – 09/08/10
 
					 
						
Фондът на библиотеката „Ферхат паша” в Баня Лука съдържа повече от 8 000 книги. [Лиляна Ковачевич/SETimes]
						Повече от 8 000 книги и над 3 000 заглавия са на разположение на посетителите на една от основните исторически забележителности на Баня Лука. 
						Библиотеката, основана от управителя на босненския санджак Ферхат паша Соколович, отново беше отворена в сграда, принадлежаща на мюсюлманската общност в града. "Най-накрая сме свидетели на момент, в който се възстановява част от историята, традицията и културата на хората в този район", заяви имамът Муриз ефенди Спахич. 
						Соколович, един от основателите на Баня Лука, възлага изграждането на джамията „Ферхадия”, построена през 1579 г. в класически отомански стил. Джамията, известна като едно от най-успешните архитектурни постижения на босненската архитектура от 16-и век, не оцеля през конфликта от 1992-1995 г. 
						Тя бе взривена от група в състава на сръбските милиции заедно с близкия комплекс на джамията „Арнаудия” през май 1993 г. 
						Възстановяването на сградата започна неотдавна. Проектът се подкрепя от ръководителя на ислямската общност в БиХ, реис Мустафа Черич, като и от премиера на Република Сръбска (РС) Милорад Додик. 
						Строителите отново изграждат джамията камък по камък, като използват останките, съхранявани в градското депо за отпадъци. 
						
Книгите са написани на арабски, турски и персийски език. [Лиляна Ковачевич/SETimes]
						Междувременно библиотеката беше отворена отново с помощта на правителството на Федерация БиХ и Градската библиотека в Сараево. 
						"От това място изпращаме съобщение, че векът на насилие и незачитане е вече зад нас", заяви мюфтията на Баня Лука Етхем Чамджич при откриването на библиотеката „Ферхат паша”. "От настоящото и бъдещите правителства очакваме Босна и Херцеговина да се превърне в пример за съжителство в една държава." 
						Преди векове „Ферхадия” е била не само религиозен храм, където мюсюлманите са идвали, за да се молят, а и символ на града, каза Спахич. Освен книги на религиозна тематика библиотеката е съхранявала научни трудове в областта на математиката и астрономията. Библиотеката е била основен източник на информация за "мувекитите", както наричали хората, занимаващи се с научна дейност. 
						"Библиотеката „Ферхат паша” е била просветен център", заяви Спахич. "Тя е се е използвала не само от мюсюлмани, а е била отворена за всички." 
						За да предаде историческата атмосфера на библиотеката, Спахич цитира стих от Бехрам. "Написах книга с изписан с красив почерк текст. Животът ми бе труден, пътувах много и научих много. Ще дойде време, когато ще умра на това място като чужденец, а книгите ми ще се продават за нищожна стойност." 
						Той посочи, че фондовете на старата библиотека съдържат книги, написани на арабски, турски и персийски език преди повече от 300 години. 
						Преди три години ислямската общност започна да събира извадки от книжния фонд, съхраняван от властите в РС, и някои от най-ценните заглавия, включително преписи на корана отпреди векове, бяха върнати.

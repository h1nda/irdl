Македония отбелязва втората годишнина от подписването на Охридския рамков документ
26/08/2003
Политическите партии в Македония и висши официални представители дадоха оценки на Охридското рамково споразумение по повод втората годишнина от подписването му.
От Мария Лазарова за Southeast European Times в Скопие - 26/08/03
 
 
Отбелязвайки втората годишнина от подписването му, македонският президент Борис Трайковски и основните политически сили в страната приветстваха Охридското рамково споразумение, което сложи край на въоръжения конфликт през 2001 година. Международната общност се присъедини към високите оценки за споразумението и поздрави Македония по повод годишнината.
"Дори и да зная, че две години след подписването на Рамковото споразумение съществуват хора, които имат проблем с рационалното му тълкуване и приемане, аз съм уверен, че съдържанието на Охридския документ не предвижда разпоредби, които трябва да карат подписалите страни и техните поддръжници да се чувстват победени или разочаровани, когато се изправят пред съвременниците си или пред съда на идните поколения," каза Трайковски в изявление пред държавните медии.
Лидерът на Демократичния съюз за интеграция Али Ахмети определи споразумението като исторически документ. "Миналото не бива да се забравя," посочи той. " Миналите грешки трябва да се преодолеят и да се създадат нови отношения, насочени към бъдещето."
Специалният пратеник на ЕС Алексис Бърнс и американският посланик Лорънс Бътлър публикуваха съвместно изявление, в което се казва, че " Рамковото споразумение предложи мирно решение на кризата от 2001 година, полагайки основите на единна и многоетническа Македония. Неговото пълно прилагане е предусловие за икономическото развитие, инвестициите и създаването на работни места. Рамковото споразумение е началото, а не краят на процеса."
Според македонския премиер Бранко Цървенковски споразумението е сложило край на войната и е възпряло надвисналата катастрофа. "Мнозина критикуват споразумението от различни позиции, но никой не е предложил алтернатива. То не е само по себе си гаранция, а по-скоро възможност и от нас зависи дали ще я оползотворим."
Основната опозиционна партия ВМРО-ДПМНЕ, която управляваше през 2001 година, съчета позитивната си оценка с предупредителни нотки. "Тези проекти трябва да се прилагат много внимателно, тъй като твърде бързият темп и децентрализацията могат да доведат до некомпетентност и засилена корупция," посочи Влатко Горчев, говорител на партията.
Двете албански опозиционни партии Партията на демократичния просперитет (ПДП) и Демократическата партия на албанците (ДПА) изразиха възражения срещу темпа на прилагане на споразумението. Според ПДП прилагането на някои закони, произтичащи от споразумението, се забавя.
"Като цяло процесът не е приключил. Можем да говорим само за реализация на част от споразумението, на конституционните промени, но не и за някакво по-сериозно приложение, " каза говорителят на ПДП Захир Бектеши.
ДПА изрази най-сериозните възражения. Освен че разрешава на етническите албанци да използват майчиния си език, нищо други съществено не се е променило, изтъкна Илиаз Халими от ДПА. Високопоставени членове на партията стигнаха дотам, че да поискат ревизия на Охридското споразумение въпреки че ДПА бе част от изпълнителната власт по времето, когато споразумението бе изработено. Международната общност осъди тази идея.

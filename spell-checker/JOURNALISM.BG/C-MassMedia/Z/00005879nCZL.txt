Международният съд ще започне процес срещу Югославия за геноцида в БиХ
04/02/2003
 
ХАГА, Холандия -- В понеделник (3 февруари) Международният съд (МС) в Хага реши да започне процес по делото, заведено от Босна и Херцеговина (БиХ) срещу Югославия през март 1993 г. Решението на МС да поеме юрисдикцията над случая беше взето през юли 1996 г. В края на 2000 г. Югославия обжалва решението на съда с аргумента, че с получаването на членство в ООН през ноември 2000 г., Югославия не може да бъде държана за отговорна за дейността на бившия югославски президент Слободан Милошевич, тъй като по това време страната не е участвала в Конвенцията на ООН против геноцида. При обсъждането на случая на сесията в понеделник, десет от 13те члена на съдебната комисия на МС отхвърлиха аргумента на Югославия като "неприемлив". БиХ иска от Югославия компенсация за геноцида, извършен на нейна територия по време на конфликта през 1992-1995 г. Около 200 000 мюсюлмани, хървати и сърби бяха убити или са изчезнали безследно през този период. Не е определена дата за начало на процеса, но според наблюдателите изслушването на свидетели ще започне до края на тази година. (Източници на СВП - 04/02/03; Уебсайт на Международния съд, ПБС БиХ, РТРС, Ройтерс, АП, АФП, СиЕнЕн - 03/02/03)

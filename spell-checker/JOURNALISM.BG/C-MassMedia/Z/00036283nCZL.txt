Фюле и Брамерц обсъдиха кандидатурата на Сърбия за ЕС с холандските депутати 
					07/10/2010
					 
						ХАГА, Холандия -- Еврокомисарят по разширяването Щефан Фюле и главният прокурор на Трибунала на ООН за военни престъпления Серж Брамерц отново подчертаха в сряда (6 октомври), че арестуването на укриващите се военнопрестъпници Ратко Младич и Горан Хаджич трябва да остане приоритет. Двамата направиха това по време на среща с членовете на комисията по европейските въпроси на холандския парламент, на която те ги информираха за сътрудничеството на Белград с Трибунала във връзка с кандидатурата на Сърбия за интеграция в ЕС. Брамерц каза, че ЕС трябва да поддържа своя натиск върху Сърбия за арестуването на Младич. Фюле призова холандските депутати да подкрепят молбата на Сърбия за членство в ЕС и предаването й на Европейската комисия за оценка. В същото време той настоя, че пълното сътрудничество с Трибунала ще остане предварително условие за интеграцията на тази страна в блока. Холандия е единствената страна, членка на ЕС, която заплаши да блокира присъединяването на Сърбия, ако страната не залови Младич и Хаджич и не ги предаде на Трибунала на ООН. (РТС, Бета, Б92 - 06/10/10)

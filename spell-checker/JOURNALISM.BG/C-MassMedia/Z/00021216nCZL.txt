Солана очаква предложението на Ахтисаари за Косово до първите дни на февруари 
					10/01/2007
					 
						НЮ ЙОРК, Съединени щати -- Във вторник (9 януари) гостуващият в страната върховен представител на ЕС за външната политика и сигурността Хавиер Солана каза, че планът за бъдещия статут на Косово ще бъде представен най-късно в първите дни на февруари. Солана направи това изявление след среща с новия генерален секретар на ООН Бан Ки Мун в Ню Йорк. Те обсъдиха различни кризисни региони, като определиха Косово за приоритет за ЕС и ООН. 
						Косово бе в центъра на разговорите във вторник в Мадрид между изпълняващия длъжността председател на ОССЕ, испанския външен министър Мигел Анхел Моратинос, и специалния пратеник на ООН за преговорите за статута, Марти Ахтисаари. Моратинос подчерта решимостта на ОССЕ да остане ангажирана с Косово и след решаването на въпроса за статута. 
						Други новини -- Заместник-ръководителят на ЮНМИК Стивън Шук отхвърли обвиненията, че Косовската полицейска служба (КПС) е злоупотребила с правомощията си по време на неотдавнашна акция в село, населено предимно със сърби, след убийството на служител на КПС. Белград и местни сръбски жители протестираха срещу тактиката на косовската полиция по време на обиските миналата седмица. (Блиц, Данас - 10/01/07; Уеб сайт на ОССЕ, Танюг, РТС, KosovaLive - 09/01/07)

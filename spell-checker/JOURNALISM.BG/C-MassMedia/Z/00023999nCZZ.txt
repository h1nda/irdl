Наука и технологии: Учени твърдят, че еволюционната история е записана в гените
					24/09/2007
					Хърватският учен Томислав Домазет-Лосо ръководи екип, който съобщи за нов пробив в еволюционната наука. Още от седмицата: в България се проведе годишната Седмица на науката. 
					 
						
Екип под ръководството на хърватски учен откри начин за разчитане на еволюционния запис, съхраняван в гените на организмите. [Гети Имиджис]
						Екип от учени под ръководството на хърватина Томислав Домазет-Лосо съобщи за нов метод в еволюционната наука, наречен геномна филостратиграфия. Изхождайки от предположението, че гените на всеки жив организъм съдържат запис на цялата еволюционна история на вида, екипът е разработил техника за разшифроване на този запис. Учените казват, че методът може да се използва за решаване на най-заплетените проблеми в еволюционните изследвания. 
						*** 
						Най-новата операционна система на "Майкрософт", "Уиндоус Виста", скоро ще бъде налична на трите официални езика на Босна и Херцеговина (БиХ) - босненски, хърватски и сръбски - както на латиница, така и на кирлица, каза в петък (21 септември) маркетинговият директор Лейла Хаджиабдич. Експертите правят последна линвистична проверка на местната версия и продуктът ще бъде готов до края на годината. Тя каза, че Сараевският технически факултет сътрудничи в проекта.
						*** 
						Ежегодната Седмица на науката започна в България в четвъртък (20 септември) под мотото "Виж красотата на науката, научи за чудесата на науката, изживей нощта на учените". Различни български организации ще проведат разнообразни прояви по време на деветдневното събитие. Целта е да се покаже, че науката, която традиционно се схваща от младежите като скучно занимание, е всъщност интересна, забавна и занимателна. 
						*** 
						"Комуникации Баня Лука 2007" бе открита в столицата на Република Сръбска миналата седмица. Тази година мултимедийната изложба включва три панаира - "Информационни технологии и комуникации", "Медии" и "Книги". Над 470 компании от Босна и Херцгеговина и региона ще участват в едноседмичния форум. 
						 *** 
						Съвместна израелско-хърватска комисия по наука и технологии се срещна в сряда (19 септември) в Йерусалим, съобщи хърватското министерство на науката. Представители на научните кръгове от двете страни подписаха споразумение за започване на програма за научно и технологично сътрудничество. 
						*** 
						Годишната двудневна македонско-украинска научна конференция завърши със специална церемония в сряда (19 септември) в Битоля, Македония. Тазгодишната проява бе посветена на две специални теми - "Украинско-македонски паралели в историята и съвремието" и "Състояние на енергетиката и проблеми в Македония и Украйна". 
						*** 
						Модерна лаборатория за култивиране ин витро на кожни и хрущялни клетки бе открита в травматологичното отделение на Загребската болница. Очаква се благодарение на лабораторията сериозно да се намали периодът на чакане за животоспасяващо присаждане на кожа на жертвите на изгаряния.
						
 (Различни източници 17/09/07-24/09/07)

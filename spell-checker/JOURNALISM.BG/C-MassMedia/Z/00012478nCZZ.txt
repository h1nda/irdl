Делова хроника
					29/10/2004
					Преглед на деловите и икономическите новини от Балканите след 22 октомври:
					(Различни източници – 22/10/04 - 29/10/04)
 
					 
						
Херберт Щепик, заместник-директор на австрийската "Райфайзен груп" (вляво) и албанският премиер Фатос Нано тържествено откриват табелата на "Райфайзен банк" в Тирана в сряда (27 октомври). "Албанската спестовна банка", която "Райфайзен груп" купи през декември, бе официално преименувана на "Райфайзен банк". [Гент Шкулаку]
						Турските авиолинии подписаха договор за 2,8 милиарда долара с "Еърбъс" за закупуване на 36 пътнически реактивни самолета за обновяване на остарелия парк на Tурция. Сделката бе подписана по време на посещението на турския премиер Реджеп Тайъп Ердоган в Берлин, където той се срещна с германския канцлер Герхард Шрьодер и с френския президент Жак Ширак. 
						*** 
						
Aтина бе домакин на двудневен форум за енергийно сътрудничество в Югоизточна Европа (ЮИЕ) от 26 до 27 октомври. В обръщение към конференцията гръцкият министър на развитието Димитрис Сиуфас обяви, че се подготвя стратегически план за създаване на единен енергиен пазар в ЮИЕ. В началото на декември се очаква предварителното споразумение на министерско ниво. 
						*** 
						На 26 октомври в Скопие приключи първият кръг от преговорите между Mакедонското правителство и МВФ за подписване на ново споразумение. Не бяха съобщени други подробности, освен че целта е растежът на БВП през 2005 г. да достигне 3,8 %. Вероятно споразумението ще бъде подписано следващата пролет. 
						*** 
						Директорът на Световната банка за Tурция, Ендрю Воркинк, каза на 27 октомври, че банката ще предостави до 1,3 милиарда долара на Турция в рамките на една година. Средствата ще бъдат предоставени по силата на новата стратегия на Световната банка за подпомагане на страната, която обхваща периода 2004-2006 г. и е в размер на общо 4,5 милиарда долара. 
						*** 
						Трима чуждестранни кандидати -- "Алфа банк" от Гърция, "Сосиете женерал" от Франция и "ОТП банк" от Унгария -- са подали начални оферти в търга за приватизиране на сръбската "Юбанка", съобщиха правителствени служители. Очаква се кандидатите да подадат окончателните си оферти до края на октомври. През ноември се очаква да стане известно кой е купувачът. 
						*** 
						Агенцията за многостранно гарантиране на инвестициите на Световната банка, в сътрудничество с австрийската Агенция за експортни кредити, даде начало на нова програма за европейските инвеститори в Западните Балкани. Програмата за подпомагане на европейските инвеститори ще свързва потенциални инвеститори и инвестиционни възможности в страните от региона, включително Aлбания, Босна и Херцеговина, Хърватия и Сърбия и Черна гора. 
						*** 
						Промишленото производство на Република Сръбска (РС) е нараснало с 8,4 % в годишно изчисление за периода януари - септември 2004 г., според последни данни от статистическото бюро на РС. Основната причина за растежа е металообработващата промишленост, в която производството се е увеличило почти пет пъти в сравнение със същия период на миналата година. 
						*** 
						Генералният секретар на ЕБВР Джони Акерхолм започна на 27 октомври посещението си в Сърбия и Черна гора, което е част от кампанията на ЕБВР в подкрепа на диалога и сътрудничеството в Западните Балкани. Акерхолм ще води разговори в Белград и Подгорица с представители на съюзната държава и на двете съставни републики.

Надзорът над Косово ще продължи до 2012 г. 
					27/07/2010
					 
						ПРИЩИНА, Косово -- В понеделник (26 юли) представители на международните мисии в Косово припомниха на министър-председателя Хашим Тачи, че ще присъстват в Косово, за да контролират независимостта, още най-малко две години. В неделя Тачи каза, че в светлината на консултативното мнение, дадено от Международния съд, контролираната независимост ще приключи. Говорителят на Международната гражданска служба (МГС) Анди Макгъфи каза, че независимо от напредъка, постигнат от Косово, съществуват редица сфери, където пълното прилагане на плана на Ахтисаари все още не е постигнато. „От Международната направляваща група зависи да бъдат определени по-нататъшните промени в дейността и структурата на МГС”, заяви Макгъфи. 
						Говорителката на ЮЛЕКС Карин Лимдал отбеляза, че институциите в Косово са поканили мисията да работи в страната по силата на мандат, който току-що е бил продължен „до юни 2012 г.”, заяви тя. (Зери, Косова Сот, Коха Диторе, Експрес, Лайм - 27/07/10)

Турция бомбардира цели на ПКК в Северен Ирак
					06/10/2008
					 
						АНКАРА, Турция – Военни самолети бомбардираха в събота (4 октомври) цели на терористичната Кюрдска работническа партия (ПКК) в Северен Ирак, съобщи в неделя(4-ти октомври) в свое изявление генералният щаб на турската армия. Бомбардировките са в отговор на нападение в петък на бунтовници от ПКК срещу военен пост в граничния град Семдинли, провинция Хакари, Югоизточна Турция, при което загинаха 15 военнослужещи. „Операциите имаха за цел само терористичната организация ПКК, като бяха взети необходимите предпазни мерки за избягване на цивилни жертви,” се казва още в изявлението. 
						В неделя заместник-началникът на генералния щаб, генерал Хасан Игсъз обвини лидерите в Северен Ирак, че толерират сепаратистите от ПКК. „Ние не получаваме никаква подкрепа от администрацията в Северен Ирак ... Тя предоставя [на сепаратистите] инфраструктурни обекти, като болници и пътища,” каза на пресконференция Игсъз. Нашето очакване е [ПКК] да бъде призната за терористична организация [от иракските власти] и поддръжката за сепаратистите да бъде спряна." 
						В телефонен разговор с иракския си колега Джалал Талабани в събота вечерта турският президент Абдула Гюл призова за вземане на необходимите мерки за предотвратяване на нападенията срещу Турция, които се организират от територията на Ирак. В неделя генералният секретар на ООН Бан Ки Мун публикува изявление, в което осъжда терористичното нападение в петък. (Заман, Милиет, Радикал - 06/10/08; НТВ, АФП, Си Ен Ен Търк, Анадолска информационна агенция, Хюриет - 05/10/08)

ПСР спечели, но недостатъчно за "супермнозинство"
					13/06/2011
					Както се очакваше, турският премиер Реджеп Тайип Ердоган спечели в неделя нов петгодишен мандат с близо половината от подадените гласове.
					От Алакбар Рауфоглу за Southeast European Times -- 13/06/11
 
					 
						
Привърженици на ПСР празнуват в неделя (12 юни) третата победа на партията си. [Ройтерс]
						Към часа на затварянето на избирателните секции Партията на справедливостта и развитието (ПСР) на премиера Реджеп Тайип Ердоган бе спечелила 49,9 % от гласовете, или 326 от 550-те места в парламента. Независимо че ПСР увеличи процентно подкрепата си с близо 4 % в сравнение с изборите през 2007 г., поради парламентарната аритметика ПСР загуби 15 места и не достигна "супермнозинството" от 330 места, което би дало възможност на партията да гласува конституционните промени и да ги подложи на референдум за окончателно решение. 
						Подобрявайки позициите си, Републиканската народна партия (РНП) завърши втора с 26 % от гласовете и 135 места, или с 23 повече от последния път. Партията на националистическото действие (ПНД) взе 13 %, което се изразява в 54 места, със 17 по-малко, очевидно незасегната от скандалите с видеозаписите със сексуално съдържание, причинили оставката на десет висши партийни членове. 
						Друг голям победител бе прокюрдската Партия на мира и демокрацията (ПМД), която взе десет допълнителни места в парламента. ПМД може да очаква 35 депутати в новия парламент, според прогнозите. 
						В крайна сметка ПСР показа продължаващата си популярност, но в известен смисъл истинските победители бяха РНП и ПМД, като и двете успяха да увеличат значително броя на депутатите си в парламента. 
						От 50 милиона с право на глас около две трети от населението, или 84,5 %, пуснаха своите бюлетини. 
						В реч в Анкара по случай победата си Ердоган обеща "смиреност" и сътрудничество със съперниците. "Развълнувани сме от подкрепата на всеки един от двама избиратели в страната," каза той. "За турския народ, независимо дали сте гласували за ПСР, или не, истинският победител в изборите на 2011 г. е Турция." 
						 Относно плановете за нова конституция той каза: "Ще се обърнем към опозицията. Ще се консултираме с медиите и учените, за да намерим консенсус. Няма да затворим вратите си по отношение на конституцията просто защото не сме достигнали 330 места." 
						Ахмет Едип Угур, заместник на Ердоган, смята, че "турските граждани искат от нас да водим страната към демокрация, модерна конституция, независимо от всички пречки." По важния въпрос за конституцията Угур напомни, че опозиционните партии също са обещали модерна конституция по време на изборите, "така че сега трябва да удържат на думата си." 
						“Посланието [на избирателите] достигна своя получател и ние ще се борим за волята на народа," каза той за SETimes. 
						Опонентите обаче изразиха скептичност относно склонността на Ердоган и ПСР към компромиси. 
						“ПСР трябва да докаже своята искреност," каза за SETimes Фарук Логоглу, съветник на председателя на РНП, добавяйки, че РНП уважава демократичния резултат от изборите. 
						"Желаем успех на ПСР, но те трябва да помнят, че вече има една по-силна опозиционна партия," каза Логоглу, добавяйки: "Ще направим всичко възможно Турция да не се отклонява от демократичния път.” 
						Логоглу казва, че основен приоритет на опозицията в парламента ще бъде опазването на човешките права и свободи и демокрацията. Колкото до новата конституция, той казва, че макар и да е в интерес на всички партии тя да се промени, най-големият въпрос е как ще стане това. 
						Октай Вурал, заместник-председател на ПМД каза, че докато не видят проекта на ПСР за новата конституция, е трудно да се каже дали ще могат да седнат заедно на една и съща маса. 
						“Това [новата конституция] е най-чувствителният въпрос за нашата партия сега," каза той за SETimes, добавяйки: "ПСР не обясни истинските си приоритети нито преди изборите, нито по време на кампанията.” 
						Един от най-значимите резултати от изборите - с последствия за изготвянето на новата конституция и решаването на кюрдския въпрос - е успехът на ПМД в районите с кюрдско население. 
						ПСР и ПМД са основните политически противници в тези райони и успехът на ПМД отправя ясно послание към правителството, според депутата на ПМД Хасип Каплан. 
						“Основното послание на изборите, което нито една партия не желае да признае е, че ПСР вече не е представител на кюрдите," каза той, заявявайки, че "партията [ПСР] се е стопила като захар.” 
						“Ние не сме терористи и ще се борим в парламента, докато докажем това," каза той за SETimes, като добави, че увеличавайки броя на местата на ПМД в парламента, избирателите са изпратили посланието, че ПМД е техният демократичен избор. 
						Колкото до новата конституция, той каза, че "тя няма да се промени против волята на кюрдския народ.”

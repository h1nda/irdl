Черна гора се стреми да извлече максимална полза от членството си в СТО 
					19/05/2012
					След седемгодишни преговори Черна гора стана част от глобалната асоциация, което ще помогне на страната да съживи икономиката. Но това ще изисква усилия.
					От Недялко Рудович за Southeast European Times в Подгорица - 19/05/12
 
					 
						
Виното е ключова износна стока за Черна гора, но според анализаторите членството на страната в СТО ще отвори вратите за много други продукти и сектори. [Ройтерс]
						Малката средиземноморска страна, която е независима от 2006 г. бе официално приета в Световната търговска организация (СТО) в края на миналия месец и стана част от влиятелния клуб. В организацията членуват повече от 150 страни, които осъществяват 97% от търговията в света. 
						Членството в СТО означава, че черногорските компании ще имат достъп до пазарите на всяка страна членка на организацията при същите условия както и всички останали членки. Това също е и мощен позитивен сигнал за чуждестранните инвеститори, които търсят стабилна и предвидима икономическа система. 
						"Членството в глобалната търговска система означава големи потенциални придобивки за всички компании, които могат да участват в международната търговия по отношение на конкурентен пазар", каза за SETimes Лиляна Филипович, заместник-председател на Търговската камара на Черна гора 
						"Това също ще даде силен тласък на присъединителния процес в ЕС и на развитието на регионалната търгавия. Членството в СТО е гаранция за сигурност, предвидимост, нови работни места.. То ще осигури на потребителите по-голям избор и по-ниски цени", добави тя. 
						От друга страна Черна гора ще трябва да намали някои тарифи и да премахне други, което повдига ключовия въпрос: черногорските компании способни ли са да се конкурират с мощните чуждестранни компании, които предлагат по-ниски цени за същите или за подобни продукти? Експертите предупреждават, че черногорската икономика трябва да повиши стандартите за качество, за да оцелее в един свободен, глобален пазар. 
						Драган Лайович, професор по икономика в Университета на Подгорица, смята, че най-голямото преимущество на присъединяването към СТО е намаляването на разходите за износ, като именно така малките страни стават по-конкурентоспособни: "Ние трябва да очакваме увеличаване на износа и икономически растеж за Черна гора", каза той за SETimes. 
						"Страните членки на СТО не могат да защитят местната индустрия от по-евтини стоки, произведени в други страни. Много важно е обаче страните членки да увеличат конкурентоспособността на своите предприятия, да реализират възможностите за трансфер на знания, умения и ноу-хау и да стимурилат постоянното обучение на работната сила, конкурентоспособността и стабилността," добави Лайович. 
						Опитът в региона показва, че присъединяването към СТО не застрашава местното производство. Словения се присъедини първа, последвана от Албания и Хърватия през 2000 г. Македония се присъедини през 2003 г. Сърбия и Босна и Херцеговина (БиХ) се намират в последните фази на преговорите. 
						Според различни анализи, търговия се осъществява преимуществено между страни в региона, които са приблизително на същото ниво на икономическо развитие. В Хърватия, Македония и Албания например съществува страх, че местните пазари ще бъдат наводнени с по-качествени и евтини стоки от ЕС и от най-влиятелните страни членки на СТО. 
						От 2006 г, страните от Югоизточна Европа официално станаха част от единния пазар ЦЕФТА, който работи - но не идеално - по редица пречки, които членовете за използвали за защита на местното производство. С присъединяването си към СТО трябва да бъдат премахнати всички бариери.
						"По-нататъшното либерализиране означава необходимост от увеличаване на конкурентоспособността на местните компании, за да могат да издържат на натиска на конкуренцията, както и необходимост от укрепване на маркетинговите подходи, за да увеличат шанса продуктите им да намерят местни и чуждестранни потребители", каза Филипович. 
						Миналата година Черна гора е изнесла стоки до обща 68 страни, но като цяло износът е концентриран в десет страни. Най-големите търговски партньори са Сърбия, Унгария и Хърватия. Черна гора внася от 176 страни, но преобладаващата част от износа отново идва от десет страни. Сърбия отново е главният партньор. 
						Огромният търговски дефицит на Черна гора произтича от факта, че износът покрива едва около 25% от вноса. Страната изнася главно алуминий и вино, а внася гориво и храни. Важна част от приходите на страната се осигуряват от туризма благодарение на географското положение на страната, което осигурява лесен достъп както до морето, така и до планините. 
						Експертите подчертават, че Черна гора трябва да промени структурата на своята икономика и да увеличи производството, за да може да изнася, което е главното преимущество на присъединяването към СТО. Говорителката на Министерството на икономиката Драженка Бечирович каза, че секторът на услугите може да бъде двигател на икономическото развитие при положение, че сега този сектор осигурява 2/3 от глобалния БВП. 
						"Развитието на сектора на услугите е важно не само от гледна точка на международната търговия, но също и като показател за икономическо развитие. Ефективността на сектора на услугите [илюстрира] ефективността на другите сектори на икономиката", каза Бечирович за SETimes. 
						Тя добави, че членството в СТО показва, че Черна гора не е само дестинация с ясно определени търговски правила, но и атрактивно място за инвеститори, които търсят по-евтин достъп до други пазари в региона. 
						"Очакванията са, че членството ... ще изпрати позитивен сигнал към чуждестранните инвеститори, които могат да дойдат в страна, която спазва международно признати търговски правила. В съотвествие с това Черна гора [вероятно] ще подобри икономическото сътрудничество не само със съседните страни, но също и с други страни членки на СТО", предсказа Бечирович. 
					
				
			
					 
					
 
 

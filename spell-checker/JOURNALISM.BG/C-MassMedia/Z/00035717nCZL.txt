Косовският министър Реджепи разкритикува "декларацията за независимост" на севера
					19/08/2010
					 
						ПРИЩИНА, Косово -- Институциите в Прищина определиха като провокация предполагаемата декларация за независимост на сръбските общини в Северно Косово. Макар че авторите на декларацията са неизвестни, министърът на вътрешните работи Байрам Реджепи обвини за нея бившия сръбски премиер Воислав Кощуница и неговата Демократическа партия на Сърбия. "Това е заплаха и провокация и те очакваха от нас да реагираме по един незрял начин. Но ние внимателно наблюдаваме ситуацията и заедно с международната общност сме готови да реагираме на всяка ситуация," каза Реджепи в сряда (18 август). Междувременно ЮЛЕКС не отдаде особено значение на проблема, като заяви, че мисията продължава да се занимава главно с борбата срещу организираната престъпност и корупцията. "ЮЛЕКС няма никакъв коментар относно някакви предполагаеми или предлагани едностранни декларации за независимост," каза говорителят на ЮЛЕКС Никълъс Хотън. Международната гражданска служба също отказа да коментира. (Зери, Коха Диторе, Експрес, Косова Сот, Лайм - 19/08/10)

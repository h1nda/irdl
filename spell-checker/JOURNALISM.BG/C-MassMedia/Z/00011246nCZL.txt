Според Ферхойген напредъкът в четири области е критично важен за влизането на Румъния в ЕС
23/06/2004
Според комисаря на ЕС по разширяването Гюнтер Ферхойген Румъния трябва да покаже нулева толерантност към корупцията и да интензифицира реформите в съдебната система, публичната администрация и икономиката, за да получи положителна оценка от ЕС през есента.
(Ромпрес - 22/06/04; Ройтърс, Медиафакс, Ромпрес, Новините, РСЕ/РС - 21/06/04; AФП - 18/06/04; EUobserver - 16/06/04)
 
 
Комисарят на ЕС по разширяването Гюнтер Ферхойген (вдясно) и румънският премиер Адриан Настасе разговарят с репортери в Букурещ във вторник (22 юни). [АФП]
Определяйки перспективите на Румъния за присъединяване към ЕС през 2007 г. като реалистични, комисарят на ЕС по разширяването Гюнтер Ферхойген каза, че устойчивият напредък в няколко ключови области ще бъде критично важен за постигане на тази цел.
"Румъния е в решителна фаза, целта е трудна, но постижима," цитира Ройтърс думите на Ферхойген от понеделник (21 юни) по време на пресконференция в Клуж.
В петък ЕС потвърди ангажимента си към приемане на България и Румъния заедно през 2007 г., макар че двете държави са на различни етапи от своята подготовка за присъединяване. България приключи предприсъединителните преговори с Брюксел миналата седмица. Румъния, която тепърва трябва да затвори 7 от 31 преговорни глави, се стреми да приключи преговорите до края на тази година.
За да се получи положителна оценка от Европейската комисия (ЕК) тази есен, каза Ферхойген, румънските власти трябва да демонстрират нулева толерантност към корупцията и да интензифицират реформите в съдебната система, публичната администрация и икономиката.
"Тези четири теми ще играят много важна роля в доклада за страната през октомври и ще предпоставят дали ще е възможно да се приключат преговорите в рамките на 2004 г.," посочи комисарят.
Ферхойген, който пристигна в Клуж за инспектиране на финансирани от ЕС проекти, постави специално ударение върху нуждата от борба срещу корупцията, призовавайки към "видими усилия в разследването на криминални деяния на всички нива."
В същото време той определи политическата и икономическа стабилност и независимостта на съдебната система като ключови критерии за инвеститорите, които искат да са сигурни, че техните инвестиции са в безопасност. В предишни доклади на ЕК се отбелязваше, че "все още има проблеми", изтъкна Ферхойген.
В редовния си доклад от миналата година ЕК все още не констатира, че Румъния е вече функционираща пазарна икономика, ключово изискване за членство в този клуб от 25 държави.
Комисарят изрази оптимизъм, че такова признание може да бъде дадено тази година. "Докладът за страната все още не е готов, но мога да видя положителна тенденция. Отговорът на въпроса дали Румъния ще получи статут на пазарна икономика, е утвърдителен," каза Ферхойген.
Преди приключването на предприсъединителните преговори с Брюксел от Румъния вероятно ще се поиска да приеме, подобно на България миналата седмица, нова "защитна клауза", предвиждаща въвеждане на по-строга система за мониторинг преди присъединяването. Клаузата допуска отлагане на присъединяването на дадена страна към ЕС с една година, ако държавата не изпълни ангажименти, поети в хода на преговорите.
Миналата седмица румънският външен министър Мирча Джоана каза, че защитните механизми ще отстранят някои безпокойства относно подготвеността на страните-кандидати за присъединяване към Съюза. Той освен това допусна ,че клаузата би послужила като "някакъв вид гаранция, че ще можем да приключим преговорите през 2004 г."

Има ли живот извън футбола?
					22/06/2010
					Докато запалянковците на Световното първенство са залепени към телевизионните екрани, някои в Сърбия се чувстват лишени от компания. Все пак има варианти.
					От Игор Йованович за Southeast European Times в Белград -- 22/06/10
 
					 
						
Докато приятелите и съпрузите им са пленени от футболните мачове, някои жени се отправят към киносалоните. [Никола Барбутов/SETimes]
						Запленени от магията на Световното първенство по футбол, много запалянковци са изпаднали в състояние на транс, като всички занимания, несвързани с футбола, биват отлагани или пренебрегвани. 
						За онези, които не са чак толкова омагьосани от спорта, този месец може да бъде мъчителен. 
						Питайте Наташа Йосифович. Тя е родена на 13 юни, но тази година рожденият й ден бе засенчен от оспорваната среща между Сърбия и Гана. Дори и след мача нямаше празненство, тъй като Сърбия загуби с 1:0. 
						Наташа каза за SETimes , че не е сгълчала съпруга си, задето е позволил рожденият й ден да бъде изместен на втори план от мача. 
						"Няма значение, все пак е веднъж на четири години," каза тя. "Освен това отидох на пазар след мача, с парите на мъжа ми, разбира се. Загубата от Гана толкова го депресира, че дори нямаше сили да се ядоса за похарченото." 
						Приятелката й Валентина Булатович не бе толкова жизнерадостна. "Колко тъпо! Поканих свой колега на кино, но той каза, че не можел да дойде, защото имал натоварен график с мачовете," писа тя на страницата си във "Фейсбук". 
						Макар че все повече жени следят спорта, манията около Световното първенство се смята от мнозина за предимно мъжка болест, както потвърждават много съпруги и приятелки. 
						
За много мъже този месец е само футбол. [Никола Барбутов/SETimes]
						Киносалонът в конгресната зала на центъра "Сава" бе домакин на миникинофестивал под надслов "Ако не гледате футбол, елате на кино с приятелките си". Подборът на филми бе ориентиран към женската публика, с участието на актьори като Джордж Клуни, Брад Пит и Хю Грант в главните роли. 
						"И това не е толкова лошо," каза Ясмина за SETimes, след като бе купила билети за един от филмите. "Сега имаме време да се съберем с приятелките си, които не сме виждали от дълго време. Пък и не се налага да готвим много през тези дни, мъжете са доволни и на бира и фъстъци." 
						Драгана обаче се тревожи от въздействието върху бъдещите поколения. "По цял ден по телевизията дават само футболни мачове. Доведох детето на кино, за да не изглупее от целия този футбол." 
						Филмите не са единствената възможност. Търговският мол "Ушче", един от най-големите в Белград, е подготвил специална програма за времетраенето на Световното първенство. Други възможности включват уроци по салса или участие в шампионата по боулинг за жени. 
						От друга страна, може да се следва старата поговорка: "Ако не можеш да ги биеш, присъедини се към тях". Самотните сърца могат да се запътят към което и да било белградско заведение, в което телевизорите излъчват мачове от Световното първенство. Мъжете със сигурност ще бъдат там. 
						Психоложката от Белград Таня Маркович-Шешум каза за SETimes, че Световната купа и потенциалното пренебрегване на жените по време на футболния месец не са приоритетен проблем, когато става дума за отношенията между жени и мъже в Сърбия. 
						"Моите клиентки си имат много по-големи проблеми от футбола -- те се оплакват от много по-сериозни неща," казва тя.

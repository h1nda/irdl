Македония изменя нормативните разпоредби за финансиране на изборни кампании 
					01/09/2005
					Като част от усилията на страната за борба с корупцията, избирателните закони на Македония се изменят, за да се осигури по-добро проследяване на финансирането на кампаниите. 
					От Марина Стояновска за Southeast European Times от Скопие – 09/01/05
 
					 
						
"Не можем да пренебрегнем факта, че само за един месец политическите партии в Македония похарчват няколко десетки милиона евро," каза Зоран Ячев от македонския клон на "Прозрачност без граници". [Архив]
						Македонското правителство е решило да измени избирателните закони съгласно препоръките на ОССЕ/ОДИЧП по отношение на борбата с корупцията. Най-важните промени засягат финансирането на политическите партии по време на изборни кампании. Очаква се парламентът да приеме нормативните актове до края на тази година, преди заплануваните за 2006 г. общи избори. 
						Според поправките партиите ще бъдат задължени да водят публично счетоводство и да публикуват финансовите си отчети, в които да декларират източните си на финансиране, както и общата стойност на набраните и похарчените парични средства. След това тази информация ще се публикува в Интернет-сайта, поддържан от Националната избирателна комисия (НИК). Забранени ще бъдат дарения от анонимни източници, а сроковете за откриване на банкови сметки за изборни кампании ще бъдат съкратени. 
						Според разпоредба, която се счита за особено важна, партиите, които използват ресурси, получени от незаконна дейност, рискуват кандидатските им листи да бъдат анулирани. 
						Предложените засилени ревизии и проверки на входящите и изходящите парични потоци към и от партиите са от голямо значение с оглед възпрепятстването на корупцията, смятат експертите. “Не можем да пренебрегнем факта, че само за един месец политическите партии в Македония похарчват няколко десетки милиона евро," каза Зоран Ячев от македонския клон на "Прозрачност без граници". "Никоя партия не е излязла публично да оповести бюджета на кампанията си, а камо ли да разкрие произхода на парите си." 
						Измененията целят да променят това. До 48 часа след потвърждаване на кандидатската листа (т. е. поне 35 дни преди провеждането на гласуването) партиите ще трябва да открият банковите си сметки и да ги представят пред НИК, която след това ще публикува информацията в Интернет. Неспазването на срока ще означава, че партията трябва да се оттегли от въпросните избори. 
						Освен че ще присъства на Интернет-сайта на НИК, декларираната от партиите финансова информация ще трябва да се представи и в парламента, както и в Националната ревизионна служба, до 30 дни след потвърждаване на спечелените в изборите мандати. 
						Междувременно, според програмата за дейността си за 2005 г., се очаква националният финансов ревизор за първи път да провери сметките на Социалдемократическия съюз на Македония , ВМРО-ДПМНЕ, Демократичния съюз за интеграция и Демократичната партия на албанците. Ревизорът ще проверява цялостната финансова и материална дейност на тези партии за изминалата година. Особено внимание ще бъде отделено на кампанията за президентските избори през 2004 г. Групировките, които финансираха миналогодишния референдум за териториалните организации, също ще бъдат щателно проверени.

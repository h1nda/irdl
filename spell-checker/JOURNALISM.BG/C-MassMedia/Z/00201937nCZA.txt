Сръбското бошняшко и албанското малцинства ще бойкотират преброяването на населението 
					08/10/2011
					Правителството обяви глоби за онези, които откажат да участват в преброяването. 
					От Биляна Пекушич за Southeast European Times в Белград - 08//10/11 
 
					 
						
Сътрудник по събиране на данни по преброяването взема информация от възрастен етнически албанец близо до Буяновац. [Ройтерс]
						В опит да се сложи край на дългогодишните "дискриминация и държаван терор срещу бошняците" националните съвети в Санджак и на бошняците призоваха бошняците да не участват в преброяването в Сърбия, което ще продължи до 15 октомври. 
						Мюфтията на ислямската общност в Сърбия Муамер Зукорлич твърди, че при преброяването броят на мюсюлманите [в Сърбия] ще бъде фалшифициран или че техният брой ще бъде по-малък от действителния. 
						"Така беше и при предишните преброявания, нашата общност бе маргинализирана и ни бяха отнети правата, за които претендираме от десетилетия", каза Зукорлич за SETimes. 
						Председателят на Националния съвет на Санджак Дземаил Сулевич каза, че бойкотът и демократичната съпротива на бошняците са легитимни, тъй като преброяването се провежда незаконно. 
						"Документите по преброяването не включват бошняшкия език и латинското му изписване", каза Сулевич за SETimes. 
						Ръководителят на делегацията на ЕС в Сърбия Винсънт Дегерт обаче каза, че не съществува обективна причина, поради която който и да е гражданин да не участва в преброяването, тъй като то се провежда в съответствие със стандартите на ЕС. 
						"Особено важно е гражданите на слабо развитите райони да участват в преброяването, за да може ЕС да разполага с точни данни за помощта, от която се нуждаят те, и за да може тя да бъде изпратена там, където трябва," каза Дегерт. 
						Преброителите носят формуляри, преведени на деветте езика на националните малцинства на страната и когато влизат в нечий дом за преброяването, те са длъжни да говорят езика на обитателите му. 
						"Формулярите за преброяването са напечатани на сръбска кирилица, което съответства на международните стандарти, като материалът ще се използва за разчитане на компютърните данни", каза за директорът на Държавната статистическа служба Драган Вукмирович. Той добави, че преброяването се провежда по един и същ начин във всички страни в региона. 
						Албанските общности в Южна Сърбия - Буяновац, Медведжа и Прешево също провеждат кампания за бойкотиране на преброяването на населението. 
						Кметът на Буяновац Саип Камбери каза за SETimes, че преброяването на насалението не може да покаже действителния брой на албанците, които живеят в Сърбия. 
						"Много от нашите хора са търсачи на убежище в европейските страни, тъй като тук те са дискриминирани, когато става въпрос за работа; мнозина временно са заминали за Косово", каза Камбери и добави, че те няма да бъдат преброени като албанско национално малцинство в Сърбия. 
						Tова, каза той, дава възможност на държавата да обяви малък брой албанци в областта около Прешево и в региона. 
						Сръбският министър за правата на човека и на малцинствата, на държавната администрация и на местното самоуправление Милан Маркович призова етническите албанци в Южна Сърбия да участват в преброяването. 
						Той каза, че не съществуват технически причини за бойкотиране на преброяването на населението, тъй като всички необходими стандарти са спазени и че преброителите в албанските общности ще бъдат албанци. 
						Според закона за преброяването на населението всеки, който откаже да бъде преброен, може да бъде глобен от 200 до 500 евро. 
						"Не съществуват правни основания за наказване на онези, които откажат техните домакинства да бъдат включени [в преброяването]," продължава да съветва бошняците Националният съвет в Санджак. 
						"Сърбия не иска нищо от нас албанците, държавата би предпочела да ни няма тук, затова няма да позволим да бъдем преброени", каза за SETimes жителят на Буяновац Мидхат Селмани. 
						 Всяко албанско семейство в Южна Сърбия има до 17 членове и никой от тях няма работа. Те твърдят, че са изгубили всякаква надежда да си намерят работа и затова искат да напуснат Сърбия. 
						"Когато държавата попита как Лек храни осем деца, тогава ще участвам в преброяването", каза жителят на областта Буяновац Лек Халити за SETimes. 
						Според преброяването от 2002 г., с изключение на Косово, в Сърбия има 59 952 албанци, но броят им не е точен, тъй като албанците в Южна Сърбия бойкотираха преброяването. Резултатите отчетоха 135 670 бошняци и 15 869 мюсюлмани.

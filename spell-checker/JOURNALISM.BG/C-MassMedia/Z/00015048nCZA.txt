Нужни са инициативи за олимпийска инфраструктура в Гърция 
					27/06/2005
					Сега, когато спортистите и посетителите са си отишли, Гърция е изправена през предизвикателството да излезе с дългосрочен план за оползотворяване на своята скъпоструваща олимпийска инфраструктура. 
					От Димитрис Аграфиотис за Southeast European Times в Атина – 27/06/05
 
					 
						
Олимпийският стадион в Атина се използва понастоящем от футболни отбори. [AФП]
						В периода преди началото на Летните игри през 2004 г. гръцки представители приветстваха тези игри като голяма инвестиция за страната. Сега когато спортистите и посетителите са си отишли отдавна, правителството обаче тепърва трябва да излезе с комплексен план за оползотворяване на скъпата инфраструктура, както и с управленско ноу-хау за персонала, използван по време на Игрите. 
						Както днешното правителство на Нова демокрация, така и техните предшественици социалисти фокусираха енергията си предимно върху осъществяването на Игрите, без да обръщат особено внимание да оползотворяването на съоръженията след Олимпиадата. В резултат на това Атина все още не може да пожъне ползите от това глобално и важно събитие. 
						Олимпийският стадион в Атина, едно от най-прекрасните съоръжения в света, се използва понастоящем от футболни отбори. Другите стадиони се използват импровизирано, без постоянен план за бъдеща експлоатация. Правителството обяви, че ще бъде обмислено всяко предложение за използване на инфраструктурата. 
						Инфраструктурата в сферата на сигурността създава специфичен проблем. За да гарантира безопасността на Игрите, правителството похарчи над 1 млрд. щ.д. за една от най-съвременните системи за охрана в света, използвайки най-висши технологии за командавне, контрол и комуникации. Наред с другите мероприятия, около 300 улични камери бяха разположени на критични места из столицата. Макар че тази система би била изключително полезна в продължаващата борба срещу тероризма и престъпността, нейното използване поражда възражения с оглед личната неприкосновеност и правата на човека. Гръцкият орган за защита на личните данни, който е натоварен с прилагането на правилата за защита на личните данни, блокира по-нататъшното функциониране на системата. 
						Независимо от бавния напредък, правителството потвърди ангажимента си да въведе системна програма за използване на олимпийската инфраструктура, вземайки за модел Барселона. Няколко международни и гръцки компании демонстрираха интерес към инвестиране в олимпийската инфраструктура, въпреки че все още не е постигната договореност. Създадена бе държавната компания Hellenic Olympic Estate с цел да поеме отговорност за стопанисване на имотите. Както бе нужно време за стартиране на строителните работи при съоръженията, така е нужно и сега време за разработване на план за тяхното дългосрочно използване.

Албански бизнесмени се стремят към лоялна конкуренция
10/05/2004
Представители на албанския бизнес се събраха, за да създадат среда на лоялна конкуренция и да проучат пътищата, по които могат да засилят социалната си ангажираност.
От Арди Пулай за Southeast European Times в Тирана - 10/05/04
 
 
Търгът за Tirana International Hotel бе спечелен от консорциум от 24 албански бизнесмени. [www.hoteltirana.net]
Представители на албанските делови кръгове създадоха доброволен форум, целящ разрастване на дейността им чрез лоялна конкуренция. Новата група се нарича Албански бизнес форум за интеграция (АБФИ) и се състои от 19 компании, опериращи в страната. Инициативата се подкрепя от Американската агенция за международно развитие и посолството на САЩ в Тирана в рамките на проект "Насърчаване на етиката в албанските делови среди".
"Целта на тази инициатива е да създаде конкурентна среда за бизнеса, за борба срещу и премахване на нерегламентираните действия и корупцията, за създаване на функциониращо партньорство с държавната администрация и за засилване на неговата отговорност към обществото," се казва в учредителната декларация.
Сред компаниите, подписали документа, са Olim, Infosoft Systems, Harry Lena Group, Coca Cola Bottling, EHW, Bankers Association, Асоциацията на архитектите и Atlantik.
Според новите членове "време е бизнесът да поеме повече социални отговорности и да предприеме действия за защита на околната среда." Създаването на този форум е още една стъпка в опита да се укрепят албанската бизнес среда и нейните представители.
През април консорциум от 24 албански бизнесмени спечели международен търг за приватизацията на едни от най-големите албански хотели Tirana International Hotel. Бизнесмените се наложиха с оферта на стойност 5,2 млн. евро, надделявайки над офертите на италианска и турска компании.
Това бе възприето като знак, че албанският бизнес се опитва да бъде по-активен при инвестирането чрез участие във важни търгове.
ЕБВР, която отпусна 10 млн. евро на управляващата хотела компания DV-Alba изрази задоволство от търга.
По-рано тази година ЕБВР, Корпорацията за международно финансиране и гръцката Алфа Банк отпуснаха 85 млн. евро на мобилния оператор Vodafone Albania. Заемът ще позволи на Vodafone да разшири обхвата на мрежата си и да осигури качествени услуги из цяла Албания, засилвайки конкуренцията.
Това бе разчетено като силно положително послание към компаниите от частния сектор от страна на ключови финансови институции, които насърчават Албания да укрепи позициите си върху принципите на пазарната икономика.

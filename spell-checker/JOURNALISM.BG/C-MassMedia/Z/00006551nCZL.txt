Съдът на ООН отказва да назначи адвокат за Милошевич
10/04/2003
 
ХАГА, Холандия -- В сряда (9 април) Трибуналът на ООН за военни престъпления отхвърли молбата на обвинението за назначаване на адвокат, който да помогне при защитата на Слободан Милошевич. Главният прокурор на трибунала Карла дел Понте внесе предложението през ноември с аргумента, че натоварването, вследствие на самозащитата, се е отразило на здравето на бившия югославски президент и е забавило процеса.
В други новини от сряда, сръбският вътрешен министър Душан Михайлович заяви, че са арестувани няколко души във връзка с избиването на повече от 200 души по време на обсадата на Вуковар през 1991 г. Той не предостави други подробности, но заяви че арестите са направени по време на въведеното извънредно положение след убийството на сръбския премиер Зоран Джинджич. Трибуналът в Хага е обвинил трима мъже във връзка с масовото убийство. (АФП - 09/04/03)

ЮНМИК заяви, че присъствието на сръбската полиция в Косово е незаконно
					03/04/2008
					Властите в Прищина и ЮНМИК обвиниха Сърбия, че нейни полицейски части се намират незаконно в Косово, но президентът и премиерът на Сърбия решително отхвърлиха обвиненията.
					От Игор Йованович за Southeast European Times от Белград -- 03/04/08
 
					 
						
Сръбският министър за Косово Слободан Самарджич отрече да е призовавал за разделяне. [Гети Имиджис]
						Говорителят на ЮНМИК Александър Иванко каза на пресконференция миналата седмица, че когато сръбските съдебни служители окупираха сградата на съда в Митровица с искането да бъдат възстановени на старите си работни места, там е имало сръбски полицаи.
						След като полицията на ЮНМИК арестува демонстрантите и подготви тяхното прехвърляне в затвора в Прищина, избухнаха сблъсъци между косовските сърби и членове на международните мисии. При безредиците бе убит един украински полицай и около 200 души бяха ранени.
						"Както казах миналата седмица, разполагаме с неоспорими доказателства, че в сградата на съда е имало служители на МУП [сръбското министерство на вътрешните работи]," каза Иванко.
						От своя страна вътрешният министър на Косово Зенун Паязити заяви, че Косовската полицейска служба (КПС) го е информирала, че в Косово съществуват "сръбски паралелни структури на службите за сигурност", както предаде в понеделник прищинският всекидневник “Коха Диторе”.
						В продължение на пет последователни дни от 26 март вестникът цитираше документи от неназовани източници от ЮНМИК, според които в Косово съществуват най-малко десет служби на сръбското министерство на вътрешните работи и на сръбската тайна полиция и паралелни съдилища.
						Противно на изявлението на Иванко и на съобщенията във вестника обаче заместник-комисарят на полицията на ЮНМИК Джим Лайъс заяви, че международните полицейски сили нямат доказателства за подразделения на МУП в Косово.
						"Тук (в Косово) има само подразделения на Косовската полицейска служба. Ако разполагате с доказателство, предайте го в полицията и тя ще проведе разследване," каза той след петъчните коментари в сръбския анклав Чаглавица.
						Представителят на КПС Решат Маличи също отхвърли подобни твърдения, разпространявани от излизащите на албански език вестници в Прищина.
						“Не знаем за бази, които да се използват от паралелни структури. До момента не разполагаме с подобна информация и знаем единствено за базите, които се използват от полицията на ЮНМИК и КПС," каза Маличи.
						В събота сръбският президент Борис Тадич ожесточено отхвърли твърденията, че служители на МУП са били в Косово. 
						"Някой хора, работили за МУП преди 1999 г., живееха в Косово и те имат всички права да живеят там, тъй като са живеели там и преди. Никой не може да ги изгони от собствените им домове," каза той по време на откриването на кампанията "За европейска Сърбия" преди общите избори следващия месец.
						 Той каза, че присъствието на сръбски полицаи в Косово би било сериозно нарушение на Резолюция 1244, която Сърбия иска да изпълнява.
						Косово е в центъра и на кампанията, която противопоставя партиите на Тадич и на премиера Воислав Кощуница. На 16 март дясната ръка на Кощуница, министърът за Косово Слободан Самарджич, представи пред ЮНМИК предложение за функционално разделяне на сърбите и албанците в Косово. Тадич обвини Самарджич, че тайно предлага на ЮНМИК "Косово фактически да бъде разделено".
						Самарджич обаче каза, че никога не е поддържал разделянето на Косово и че отправените от президента обвинения са несправедливи. "Фактът, че Борис Тадич не прави разлика между функционално разделяне на сърбите и албанците, от една страна, и разделянето на Косово, от друга, е негов проблем," каза той.
						ООН разглежда документа, но все още не е дала становище по него.

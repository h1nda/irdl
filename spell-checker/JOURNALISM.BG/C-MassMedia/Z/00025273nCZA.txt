Македония работи за членство в НАТО
					28/01/2008
					Представители на Македония и на НАТО се срещнаха, за да обсъдят вероятността Македония да получи покана за присъединяване към Алианса през април. Македонските представители се опасяват, че Гърция ще наложи вето на тяхната кандидатура поради продължаващия спор за името на страната.
					От Зоран Николовски за Southeast European Times от Скопие -- 28/01/08
 
					 
						
Македонският премиер Никола Груевски (вляво) и генералният секретар на НАТО Яп де Хоп Схефер дадоха пресконференция след срещата си миналата седмица. [НАТО]
						Премиерът Никола Груевски взе участие в среща на Северноатлантическия съвет в Брюксел и в сряда (23 януари) докладва за напредъка на реформите в Македония. След срещата той потвърди, че генералният секретар на НАТО Яп де Хоп Схефер е посрещнал добре новините. 
						"Посланиците на НАТО похвалиха Македония за реформите в нейната съдебна система, изпълнението на Охридското споразумение, икономическия напредък, борбата срещу престъпността и корупцията, както и за политическия диалог в страната," каза Груевски. 
						"Не е взето решение и реформите трябва да продължат. Много е важно скоростта да не се забавя, да се натисне педалът на газта, за да станат реформите необратими," каза Де Хоп Схефер . "Важно е, че е изградена правилна политическа култура по отношение на начина, по който политическите партии, правителството и опозицията да се отнасят едни към други. Билетите все още не са перфорирани," добави той. 
						В края на миналата година Груевски каза в интервю за всекидневника “Вечер”, че е уверен, че Македония ще получи покана за членство в НАТО на срещата на високо равнище през април в Букурещ, тъй като тя е изпълнила десет от 12-те предварителни условия, поставени от вископоставени представители на НАТО. 
						Оценката на НАТО потвърждава, че Македония е изпълнила почти всички условия от плана за действие. Например решени са вътрешните конфликти, което е довело до такива резултати, като избора на последния член на Съдебния съвет на републиката, като с това висшият съдебен орган стана напълно действащ. 
						Осъществен е напредък и в създаването на апелативен съд, приемането на закони и мерки за защита на класифицирани материали и данни и избирането на нови началници на местната полиция в почти всички общини. Освен това властите продължават да се борят срещу организираната престъпност и корупцията. Държавата се е придвижила с 21 позиции нагоре в класацията за оценка на нивото на корупция на “Трансперънси Интърнешънъл”. 
						На срещата на Северноатлантическия съвет бе разгледан и спорът с Гърция за името на Македония. Според македонската осведомителна агенция МИА официалните представители са заключили, че процесът на преговори с посредничеството на ООН, водени от пратеника Матю Нимиц, трябва да бъде засилен. 
						Македонските лидери са загрижени, че въпросът може да се окаже спънка за влизането в НАТО. Макар и Алиансът да не е заявявал, че неговото решаване е предварително условие за членство, Гърция може да използва своето право на вето, за да блокира кандидатурата на своята северна съседка. 
						"Бих желал да подчертая, че проблемът не е лесен. Определено ще увеличим усилията за решаване на този продължаващ 17 години проблем," каза Груевски. "Ако проблемът бе лесен, досега той би бил решен." 
						Макар и да остава оптимист по отношение на вероятността да бъде получена покана, Груевски обмисля и друг сценарий. "Ако не получим покана, страната ще остане стабилна, но ще бъдем изправени пред повече икономически предизвикателства. Някои екстремистки групировки може да се окуражат и да започнат да създават проблеми, но ние бързо ще отстраняваме такива проблеми." 
						"Най-добре за Македония ще бъде, ако получим покана," добави той.

ЮЛЕКС разследва нападение над автобус в Подуево
					07/06/2009
					 
						ПРИЩИНА, Косово -- Главният прокурор на ЮЛЕКС Тео Якобс заяви в петък (5 юни), че мисията на ЕС е започнала ново разследване на нападението над автобус близо до Подуево през февруари 2001 г., при което бяха убити 10 сърби и ранени 11 други. Якобс заяви, че случаят ще бъде предаден на специалната прокуратура за военни престъпления. През март Върховният съд на Косово, чийто съвет също включва съдии на ЮЛЕКС, реши да освободи единствения обвиняем по делото Флорим Еджупи, поради липса на доказателства. Еджупи по-рано получи максималната присъда от 40 години затвор във връзка с нападението над автобуса. (Контакт Плюс, Taнюг, Б92 - 05/06/09)

НАТО финансира възстановяването на мостове по магистралата Скопие-Велес
					13/11/2006
					Шестдесет моста и четири надлеза, повредени от преминаването на тежкотоварни камиони, се ремонтират с финансиране от НАТО. 
					От Зоран Николовски за Southeast European Times от Скопие – 13/11/06
 
					 
						
Планира се възстановяването на четири надлеза в Блаце - граничния пункт с Косово - и Скопие. [АФП]
						Повредени мостове и надлези по магистралата между Скопие и Велес се ремонтират в рамките на проект, финансиран от НАТО. Общо около 35 млн. евро ще бъдат похарчени, за да се подпомогне ремонтирането на мостовете, повредени от тежкотоварни превозни средства, преминаващи по магистралата между Косово и гръцкото пристанище Солун. 
						Общо 60 моста и четири надлеза ше бъдат възстановени по този проект. Изпълнителят, избран за възстановяването и укрепването на мостовете, е турската фирма CESAS. Първата фаза, която включва 30 моста, започна на 23 октомври. Според проучвания на Факултета по строително инженерство в Скопие мостовете в тази отсечка са най-засегнати, затова те се ползват с приоритет. 
						Други тридесет моста ще бъдат реконструирани през втората фаза. Освен това се планира и възстановяването на четири надлеза в Блаце - граничния пункт с Косово - и Скопие. 
						Заради проекта са затворени две ленти от магистралата и те няма да се използват най-малко една година. Затварянето на тази отсечка първоначално предизвика редица трудности: хората не бяха подготвени и липсваше адекватна сигнализационна система. Сега на отсечката е поставена нова сигнализация. 
						Максималната скорост в отсечката е 80 км/ч, като на места ограничението е 60 км/ч, а пътната полиция препоръчва шофьорите да бъдат внимателни. Полицията обеща също да въведе редовни патрули, за да се предотвратят катастрофи. 
						Имаше спорове относно въвеждането на такса за преминаване по магистралата. След затварянето на едната лента държавното предприятие, което отговаря за събирането на пътните такси, заяви, че шофьорите трябва да плащат такса за преминаване. Правителството обаче реши да не се плаща такса.

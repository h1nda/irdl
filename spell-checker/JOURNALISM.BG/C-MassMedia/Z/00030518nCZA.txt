Предизвикваща спорове църква бе преместена 
					08/06/2009
					Ислямската общност в БиХ плати за преместването на православна църква, изградена след разрушаването на джамия през 1992 г.
					От Ема Ковач за Southeast European Times от Сараево - 08/06/09
 
					 
						
Мюсюлманската общност в БиХ със задоволство отбеляза преместването на православната църква и възстановяването на джамията. [Гети Имиджис]
						Разривът между мюсюлмани и православни в Босна и Херцеговина (БиХ) имаше мирен, макар и спорен завършек, след като ислямската общност плати за преместването на православна църква от мястото, където се е намирала джамия, разрушена по време на конфликта в БиХ. 
						От години живописната община Дивич в Република Сръбска (РС), на 100 км от Сараево, е населена предимно с мюсюлмани. По данни от преброяване през 1991 г. в общината, която е с население от 1 388 души, живеят около 1 360 мюсюлмани. По време на конфликтите от 90-те години на ХХ век обаче сърбите преименуват града на Св. Стефан. Неговото население сега е намаляло до 350-400 души, всички които са избягали по време на конфликта бошнаци. 
						От години завърналите се хора изразяват своето разочарование от изграждането през 1996 г. на православна църква върху основите на разрушената четири години по-рано джамия в Дивич. Ислямската общност настоява църквата да бъде преместена и отхвърля други предложения, като например да бъде предоставена земя за изграждането на нова джамия наблизо или просто съществуващата сграда да бъде преустроена, като към нея се пристрои минаре. 
						Намирането на решение отне години. Управите на различно равнище и международната общност помогнаха през март тази година да бъде постигнат компромис. Ислямската общност заплати около 194 000 евро за преместването на православната църква "Св. Стефан” в Младевац, селище на по-малко от километър. 
						"Никога не съм мислил, че ще видя църква, построена върху основите на джамия, но това стана, а сега, че ... джамията отново ще бъде тук. Вече мога да отида в отвъдния свят", казва Адем Хаджиавдич, бошнак и най-възрастен жител на Дивич. 
						За транспортирането на църквата с камион бяха необходими седем дни. Мюсюлманите от Дивич сега събират средства за възстановяването на джамията, която според някои сведения е от 16-и век. Старата джамия със своето голямо минаре е пример за класическа босненска архитектура. 
						"Това е добър знак за завърналите се бошнаци, но и послание към всички, че много проблеми могат да бъдат решени с търпеливи преговори", казва Мустафа Ефендия Мухаремович. 
						Въпреки постигнатия мир сред мюсюлманите все още има критици, които смятат, че не е трябвало да плащат за преместването на църквата, казвайки, че това означава "да се възнагради два пъти едно и също престъпление". 
						Сърбите от своя страна твърдят, че тяхната готовност да преместят църковен храм е знак за готовността им за подобряване на междурелигиозните отношения. Те посочват също примери за джамии, построени на мястото на църкви в Османската империя, най-известната от които безспорно е “Света София” в Истанбул. 
						Онези, които гледат отвъд спора за джамията в Дивич, се надяват, че областта ще получи известност не заради ужасите на войната, а заради своята природна красота.

Сръбските пенсионери най-вероятно няма да получат увеличение през 2009 г.
					04/03/2009
					Трудните времена в световен и национален план може да оставят тази година 1,6 млн. пенсионери в Сърбия без повишение на пенсиите.
					От Бояна Милованович за Southeast European Times от Белград -- 04/03/09
 
					 
						
Сръбските 1,6 млн. пенсионери най-вероятно няма да получат увеличение тази година, а пенсиите им дори може да бъдат намалени. [Никола Барбутов]
						Докато Сърбия понася негативните последствия от глобалната икономическа криза и е принудена да приеме по-малък бюджет, 1,6 милиона пенсионери в страната най-вероятно няма да получат увеличение тази година, а пенсиите им може дори да бъдат намалени. Ако месечните пенсии останат на сегашните си нива и през 2009 г., най-ниската ще възлиза на около 117,6 евро, а средната ще е около 235,2 евро. 
						Пенсионерите са свикнали с редовни повишения през април и октомври, тъй като правителството е обвързало пенсиите с инфлацията. Но както изглежда, това няма да се случи през 2009 г. 
						Лошата новина идва в момент, когато сръбските пенсионери се опитват да забравят лишенията от 90-те години на миналия век. По време на режима на Слободан Милошевич пенсионерите не получаваха възнагражденията си редовно, а държавата им дължеше големи суми. Едва миналата година държавата успя да изплати този свой дълг напълно. 
						Много възрастни граждани се страхуват, че глобалната икономическа криза ще им донесе нови страдания. Сдружения на пенсионери призоваха правителството да индексира пенсиите с прогнозната инфлация от 8 % за 2009 г. 
						Вицепремиерът Йован Къркобабич каза, че правителството ще проверява своите сметки всяко тримесечие, за да види дали има пари за повишение. 
						Директорът на Фонда за пенсионно и инвалидно осигуряване Горан Лончар също се опита да успокои пенсионерите. „Пенсионерите наистина нямат основание за тревога, тъй като средствата за редовното плащане на пенсиите през 2009 г. са в голямата си част осигурени,” каза той за Southeast European Times. 
						Управителят на Националната банка на Сърбия Радован Йелашич не е съгласен с Лончар, заявявайки, че пестеливият бюджет за 2009 г. прави редовните плащания при настоящите нива невъзможни. Йелашич твърди, че ограниченията на бюджета ще доведат до принудително намаляване на пенсиите с 5 %. 
						Държавата увеличи пенсиите за последен път през октомври с 14,3 %, в които беше включено специално 10-процентно увеличение над инфлационния процент. 
						Това извънредно увеличение от 10 %, въведено в изпълнение на предизборно обещание, не се ползваше с подкрепата на МВФ. Сърбия и Фондът договориха ново споразумение през октомври, като МВФ настоя Белград да съкрати бюджета си.
						Съобразявайки се с волята на Фонда, Белград се съгласи да замрази пенсиите през 2009 г., освен ако не намери достатъчно пари, за да ги увеличи. Заради режима на строги икономии, наложен на правителството, още едно предизборно обещание от 2008 г. няма да бъде изпълнено. Политиците бяха обещавали, че пенсиите ще достигнат 70 % от средната заплата, докато сегашното им ниво е 60 %. Сега Белград заявява, че отлага, но не изоставя тази идея.

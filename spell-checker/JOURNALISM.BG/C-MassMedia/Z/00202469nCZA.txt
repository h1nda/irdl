Убийството на сръбския премиер Джинджич все още предизвиква полемика
					26/03/2012
					Бившите сръбски "червени барети" са отново под обстрел заради убийството на Джинджич. 
					От Бояна Милованович за Southeast European Times от Белград -- 26/03/12
 
					 
						
Сръбският президент Борис Тадич и Ружица Джинджич, вдовицата на премиера Зоран Джинджич, присъстват на възпоменателна служба в Белград по повод на деветата годишнина от неговото убийство. [Ройтерс]
						Девет години след убийството на премиера Зоран Джинджич семейството му и неговият адвокат питат дали всички виновници за убийството са били предадени на правосъдието. 
						Джинджич бе убит от член на елитна полицейска част - създадена от Слободан Милошевич - пред главната правителствена сграда в Сърбия на 12 март 2003 г. Бившият полковник от държавна сигурност Милорад Улемек с прозвище Легионера и бившият подполковник от държавна сигурност Звездан Йованович бяха осъдени на 40 години затвор за убийството. 
						Йованович бе член на отряда за специални операции "Червени барети" (ЮСО), създаден от Милошевич през 90-те години на ХХ в. Членове на т.нар. "Земунски клан" също бяха осъдени за участие в убийството. 
						Адвокатът на семейство Джинджич, Сърджа Попович, каза за SETimes, че политическият подбудител за убийството е участвал в бунта на "червените барети" през 2001 г. 
						Според Попович някои свидетели са говорили за участието на бившия югославски президент Воислав Кощуница в бунта на ЮСО. "Има показания, дадени по време на следствието, които хвърлят съмнения за участие на Кощуница, и прокуратурата го знае," каза Попович. 
						Бунтът на членовете на ЮСО започна на 8 ноември 2001 г. и продължи девет дни, до 17 ноември. 
						През 2010 г. Попович е завел жалби за извършени престъпления във връзка с бунта на ЮСО. Освен срещу членовете и командирите на специалния отряд, включително основните обвиняеми за убийството, Легионера и Йованович, жалби са били подадени и срещу Кощуница, лидера на опозиционната Демократическа партия на Сърбия (ДПС). 
						Жалбата срещу Кощуница е била подадена, защото, "противно на конституцията, като командир на държавните въоръжени сили той не сложи край на бунта на отряда за специални операции." 
						Прокуратурата за организирана престъпност повдигна обвинения срещу осем от бившите "червени барети" за организирането на въоръжен бунт на 9 март. Срещу Кощуница не бяха повдигнати обвинения, тъй като участието му не бе доказано, каза прокурорът. 
						"Показанията хвърлят подозрения върху Кощуница; има свидетелски показания по делото за убийството на Джинджич. Нека само си припомним, че Кощуница искрено подкрепяше ЮСО по време на бунта. Имаше голям конфликт за предаването на Милошевич на Хагския трибунал, на което Кощуница се противопоставяше, както и на сътрудничеството с Трибунала. Кощуница се опитваше да пречи на Джинджич на всяка крачка," каза Попович. 
						Представители на Кощуница, сега в опозиция на правителството, отхвърлят всякаква връзка между техния лидер, бунта на ЮСО и убийството на Джинджич. 
						"Случаят бе закрит с отхвърлянето на жалбата. Безполезно е да се отправят по-нататъшни обвинения," каза говорителят на опозиционната партия ДПС Петър Петкович за SETimes. 
						Попович също каза, че с идването си на власт и поемането на поста премиер след смъртта на Джинджич Кощуница е спрял всички реформи, включително новата концепция на Джинджич за Сърбия в Европа. 
						"На хората бе дадена някаква надежда, те виждаха цел, посока. Само идеята за евроинтеграция остана от неговото наследство," каза Попович. 
						Джинджич все още се помни. На 10 март 20 000 белградчани участваха в "Похода за Зоран", шествие в негова памет, организирано от Либералдемократическата партия (ЛДП). Шествието бе предвождано от бившия помощник на Джинджич и настоящ председател на ЛДП Чедомир Йованович, който каза, че Сърбия трябва да приеме истината за политическите предпоставки за убийството. 
						"Задължение на държавата е да свърши тази работа и да хвърли пълна светлина върху тогавашната политическа обстановка, защото никой не може да избяга от истината," каза Йованович. 
						"Минаха години, но това не намалява значението на идеите, популяризирани от Зоран Джинджич. Това шествие е израз на уважението към Зоран, както и на готовността да свършим работата, за която той даде живота си," добави той. 
						Един от участниците, Драган Борисавлевич, на 41 г., лекар от Белград, каза за 
						
						SETimes, че Сърбия би се превърнала в коренно различна страна, ако Джинджич бе жив. 
						"Със сигурност щяхме да бъдем там, където сега е Хърватия; нямаше да има повече нерешени проблеми и щяхме да се движим напред, както останалата част от нормалния свят," каза Борисавлевич. 
					
				
			
					 
					
 
 

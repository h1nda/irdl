Хърватия забранява тютюнопушенето на обществени места и променя нулевата толерантност към алкохола
					22/01/2008
					Преговорите между хърватските партии преди сформирането на новото коалиционно правителство доведоха до присъединяването на страната към повечето страни от ЕС чрез налагането на забрана на тютюнопушенето на обществени места и промяна на политиката за шофиране след употреба на алкохол за по-възрастните водачи.
					От Наташа Радич за Southeast European Times от Загреб -- 22/01/08
 
					 
						
На хърватите ще бъде забранено да пушат в кафенета и барове, докато ограничението за съдържание на алкохол в кръвта ще бъде повишено за по-възрастните водачи. [Архив]
						Един от първите актове на новото хърватско коалиционно правителство по-рано този месец бе да наложи забрана на тютюнопушенето на обществени места и да промени нулевата толерантност към алкохола в закона за водачите на възраст над 24 години. 
						Преговорите между Хърватския демократичен съюз, Хърватската селска партия (ХСП) и Хърватската социаллиберална партия доведоха до приемането на забрана на тютюнопушенето, която ще влезе в сила за всички обществени места, ресторанти, клубове и барове до края на 2008 г., както и изменение, което ще доведе до връщането на закон, позволяващ на по-възрастните и по-опитни шофьори максимален лимит от 0,5 промила съдържание на алкохол в кръвта. 
						Съгласно новите мерки тютюнопушенето ще бъде забранено на обществени места, тъй като цигареният дим е рисков за здравето на обществото. Тъй като всеки четвърти пълнолетен в Хърватия е пушач, съобщението предизвика протести. 
						Настоящият закон за тютюнопушенето в Хърватия, който влезе в сила през 2006 г., забранява тютюнопушенето само на работните места. Нарушителите могат да бъдат глобявани с 14 евро, а отговорниците за съответното работно помещение трябва да заплащат по 69 евро. Освен това на всеки работодател, който не обозначи работните зони с табелки "Пушенето забранено", може да бъде наложена глоба от 138 до 413 евро. Законът обаче не бе прилаган навсякъде. 
						Пушачите ревностно се противопоставят на новия закон, а непушачите твърдо държат на прилагането му. Ситуацията е усложнена от факта, че страната извлича голяма печалба от тютюневата индустрия. Въпреки това, ако Хърватия иска да бъде в крак с останалите, по-развити страни -- особено членките на ЕС - правителството трябва в крайна сметка да забрани тютюнопушенето на всички обществени места. 
						Строгата забрана в Хърватия за употребата на алкохол преди шофиране обаче ще бъде изменена. През 2003 г., когато правителството реши да наложи новия строг закон за безопасност по пътищата, една от най-спорните мерки бе нулевата толерантност към алкохола. Преди забраната водачите имаха право на една малка бира или чаша вино, максимум до 0,5 промила съдържание на алкохол в кръвта, докато новата мярка наложи 0,0 промила алкохол за водачите на МПС. 
						Срещу забраната на алкохола възразиха бивши служители на полицията, експерти и дори лекари, които протестираха, че санкциите са не само твърде сурови, но и вредят на туристическата индустрия. Клиентите в ресторанти пиеха с рибата газирани напитки вместо вино и сок или минерална вода вместо бира с месото и колбасите. Производителите на вино и бира в Хърватия настояваха, че мярката вреди на бизнеса им, но законът остана в сила до този месец. 
						ХСП обвърза подкрепата си за новото правителство с условието за премахване на закона, изискващ 0,0 промила алкохолно съдържание в кръвта на шофьорите.

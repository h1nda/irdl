Кощуница заяви, че Сърбия ще постигне пълно сътрудничество с МНСБЮ
					22/09/2005
					 
						БЕЛГРАД, Сърбия и Черна гора -- Сърбия ще продължи да сътрудничи на Трибунала на ООН за военни престъпления в Хага, докато изпълни всичките си задължения, каза сръбският премиер Воислав Кощуница в сряда (21 септември). Той обаче отбеляза, че арестуването и екстрадирането на обвиняемия Ратко Младич не е предварително условие за започване на преговори по Споразумението за стабилизация и асоцииране (ССА) с ЕС. Все пак това ще повлияе върху евентуалното подписване на ССА, каза той.
						Сръбският президент Борис Тадич също подчерта, че сътрудничеството с трибунала за военни престъпления е много важно, като каза в интервю за "Си Ен Ен", че Младич е голям прoблем за Сърбия и арестуването му е от национален интерес. Той подчерта, че сръбският кабинет не знае къде се намира Младич, но прави всичко възможно да установи местонахождението му. Тадич изрази същото мнение и в Ню Йорк по време на среща с върховния представител на ЕС по въпросите на сигурността Хавиер Солана. (Политика - 22/09/05; Б92, РТС, Танюг, Бета - 21/09/05)

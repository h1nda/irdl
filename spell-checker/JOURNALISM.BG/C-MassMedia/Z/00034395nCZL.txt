АНО пое отговорност за престрелка на македонско-косовската граница
					03/05/2010
					 
						СКОПИЕ, Македония -- "Армията за национално освобождение" (АНО) пое отговорността за въоръжен инцидент миналата седмица близо до границата с Косово. В неделя (2 май) в писмо до телевизия „Алсат-М” групата заявява, че бойци на АНО са попаднали на засада, организирана от македонската полиция, при което един полицай е бил убит, а един боец на АНО е бил леко ранен. В писмото, подписано от Арбен Селими, АНО твърди, че все още действа във всички региони на Македония, населени с албанци. Полицията обаче заяви, че при откриването на голямо скривалище на оръжие близо до границата с Косово е избухнала престрелка с неидентифицирана група въоръжени мъже. В петък вътрешният министър Гордана Янкуловска каза, че скритото оръжие е принадлежало на екстремистка група с потенциал да застраши както Македония, така и целия регион.
						В отговор на писмото етническата албанска партия Демократичен съюз за интеграция, която е част от управляващата коалиция, призова обществеността да не обръща внимание на провокациите, отбелязвайки, че съгласно Охридското рамково споразумение насилието не е приемливо средство за постигане на политически цели. (Алсат, A1, Бета, Данас - 02/05/10)

Бизнес: Регистрацията на нови автомобили в Турция бележи скок
					25/02/2011
					Лесният кредит и положителните икономически прогнози карат турците да си купуват нови коли и камиони. Още в деловите новини: Албанската централна банка остави лихвите без промяна.
					 
						
В Турция новите автомобили са навсякъде. [Ройтерс]
						Броят на регистрираните нови автомобили в Турция скочи през декември с 91 % в годишно изражение до 91 744, предаде в четвъртък (24 февруари) "Тюркстат". Годишният ръст на повечето пазарни сегменти възлезе на трицифрени числа, достигайки 112,4 % в сегмента на леките автомобили и 181,6 % в сегмента на камионите. Данните съвпадат с по-ранни сведения от асоциацията на дистрибуторите и говорят за рязък скок в търсенето на нови автомобили, вероятно свързан с лесния достъп до кредит и положителните икономически прогнози. 
						*** 
						Рейтинговата агенция "Муудис" понижи в четвъртък (24 февруари) кредитния рейтинг на Кипър с два пункта от Aa3 на A2 със стабилна прогноза. Агенцията обясни решението си с високата експозиция на кипърските банки към Гърция, която страда от тежка финансова криза. Други причини включват слабата икономическа конкурентоспособност и повишените дългове.
						*** 
						Преките чужди инвестиции (ПЧИ) в Косово са намалели, съобщи на 19 февруари Агенцията за насърчаване на чуждите инвестиции. Около 125 млн. евро са инвестирани в Косово през първите девет месеца на 2010 г., сравнено с 281 млн. евро за същия период на 2009 г. Страните, донесли най-големи инвестиции в Косово, са Словения, Германия, Австрия, Швейцария, Великобритания и Турция.
						*** 
						Управителят на Албанската централна банка заяви в сряда (23 февруари), че икономическият ръст на страната е стабилен, и остави лихвения процент без промяна на 5 %. Последната промяна на лихвения процент бе през юли миналата година, когато той бе свален от 5,25 %. 
						*** 
						
						Българският министър на земеделието Мирослав Найденов обяви в сряда (23 февруари), че правителството възнамерява да поиска от ЕС да признае българската гроздова ракия за традиционна напитка в страната. Той каза, че одобрението на заявлението ще доведе до по-ниски акцизи върху напитката, което на свой ред ще намали цената й на пазара. 
						*** 
						
						Хърватските авиолинии възобновяват линията Дубровник-Белград след прекъсване от близо 20 години. Компанията ще осъществява полетите два пъти седмично, започвайки от 20 юни. 
						*** 
						
						Хърватският премиер Ядранка Косор потвърди в понеделник (21 февруари), че изграждането на резервоари за съхранение на нефт на терминала в Омишал ще започне до средата на май. Тя присъства на подготовката за проекта, който ще струва приблизително 162 млн. евро. Това включва изграждането на осем резервоара, всеки от които с капацитет 80 000 куб. м, и на един допълнителен резервоар за петролни продукти с капацитет 100 000 куб. м. 
						(Различни източници -- 18/02/11-25/02/11)

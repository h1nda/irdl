Скопие отваря обновено летище
					07/09/2011
					Обновеното летище очаква 4 милиона пътници годишно. Други бизнес новини: Гърция няма да постигне целта си за бюджетен дефицит тази година.
					 
						
Летище "Александър Велики", Скопие. [Томислав Георгиев/SETimes]
						Реконструираното летище "Александър Велики" в Скопие официално отвори врати за пътници във вторник (6 септември). Обновеното съоръжение е десет пъти по-голямо отпреди и има капацитета да обслужва четири милиона пътници годишно. Инвестицията на стойност 100 милиона евро беше направена от турската компания ТАВ, която ще бъде оператор на летището до март 2030 година. 
						*** 
						Увеличение на ДДС с 10% за гръцките ресторанти, барове и хотели влезе в сила в четвъртък (1 септември). Вследствие на мярката, която е част от поетите от Гърция ангажименти по спасителния пакет, данъкът се повишава от 13% на 23%. Ходът беше посрещната със силно недоволство от собствениците на ресторанти и кафенета, които заплашиха да не плащат данъка. 
						*** 
						
						Гръцкото правителство и международните кредитори съобщиха в четвъртък (1 септември), че страната няма да постигне целта си за бюджетен дефицит тази година. Финансовото министерство в Атина отказа да оповести нови прогнози за дефицита за 2011 г., но информации от местни медии посочват, че цифрата ще надхвърли 8%. Междувременно тройката ЕЦБ/ЕС/МВФ смята, че техническата корекция заради по-голямата рецесия ще повиши целта само до около 7,7% спрямо сегашните 7,5%. 
						*** 
						Световната банка отмени търг за 3,6 милиона щатски долара за доставка на оборудване на албански болници поради проблеми и нарушения. Ходът бе предприет, след като комисия от здравното министерство дисквалифицира кандидата с най-ниската оферта, като вместо това препоръча друг, чието предложение е с 600 000 щатски долара по-високо. 
						*** 
						
						Турция е на челните места в списъка на 125-те най-големи износители на иновативни продукти в света, съставен от френската школа по мениджмънт ИНСЕАД. В тазгодишния списък Турция е на 11-та позиция, като за сравнение САЩ са на 27-м, а Германия на 35-а, каза за вестник "Хюриет" Байбарс Алтънташ, председател на Асоциация "Бизнес ангели" Турция. 
						*** 
						
						Румънската икономика е забавила темпото си през второто тримесечие на годината, като е регистрирала растеж от едва 0,2% спрямо предходния отчетен период, показа официалната статистика във вторник (6 септември). През първото тримесечие БВП се е повишил с 0,7%. Експерти коментираха, че забавянето се дължи основно на значителното повишение на вноса спрямо износа. 
						*** 
						В четвъртък (1 септември) Световната банка одобри заем на стойност 59,1 милиона евро за Черна гора, чиято цел е да подкрепи "напредъка в прилагането на реформите в банковия и финансовия сектор" на страната. Заемът е за период от 20 години, а изплащането му се очаква да започне в началото на 2012 година. 
						*** 
						
						Гръцкият министър на енергетиката Георге Папаконстантину представи в понеделник (5 септември) амбициозен план, целящ да повиши капацитета за слънчева енергия на страната десет пъти до 2020 г., като я превърне в най-големия производител и износител в Европа. Така нареченият проект "Хелиос" може да привлече инвестиции от 20 милиарда евро през следващите десетилетия. 
						
						(Различни източници -- 08/31/11-07/09/11)

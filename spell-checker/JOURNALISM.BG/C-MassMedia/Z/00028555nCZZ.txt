Наука и технологии: Сръбски студенти участват в научна конференция
					01/12/2008
					На конференция в Сърбия бяха представени научни постижения. Още новини от областта на науката и технологиите: в Румъния бе открита нова сеизмологична обсерватория; закрито бе изложението “Гроутех Евразия 2008” в Анкара.
					 
						
Сръбски студенти представиха свои проекти по време на проявата “Навлизане в науката”. [Архив]
						Конференцията “Навлизане в науката” се състоя в Петница, Сърбия, от четвъртък (27 ноември) до неделя. Събитието, което има за цел да популяризира научните постижения на талантливи ученици и студенти, събра 95 участници с 65 оригинални научни проекта. 
						*** 
						
						Румънските власти откриха на 22 ноември нова сеизмологична обсерватория в югоизточния град Ефорие. Обсерваторията е най-модерната по рода си в Югоизточна Европа и е оборудвана с най-съвременна апаратура, внесена от САЩ. Проектът получи 1 млн. евро финансиране от министерството на научните изследвания. Съоръжението е уникално за региона, тъй като може да следи сеизмичната активност по цял свят, заяви Георге Мармуряну, директор на Националния институт по земни науки и физика в Румъния. 
						*** 
						
						Турският професор Керим Алахверди е бил избран за член на Европейската академия на науките (ЕАН), съобщи Анадолската информационна агенция на 21 ноември. Той е първият турски член на организацията. Алахверди е старши изследовател в Научноизследователския център в Мармара към Съвета за научни и технологични изследвания на Турция. ЕАН провежда най-съвременни научни изследвания и стимулира развитието на авангардни технологии. 
						*** 
						Осмият Международен панаир по градинарство, земеделие, цветарство и технологии (“Гроутех Евразия 2008”) бе закрит в неделя (30 ноември) в южната турска провинция Анталия. По време на тридневния панаир общо 390 фирми от 20 страни, в това число от страната домакин и Гърция, представиха най-новите постижения в областта на селскостопанските технологии. 
						*** 
						
						Албанският Национален цифров регистър започна работа в четвъртък (27 ноември) в Тирана. Очаква се до 10 декември регистърът да заработи в цялата страна. ОССЕ, ЕС и правителството дадоха висока оценка на инициативата. 
						*** 
						
						Българският археолог Веселин Игнатов и екипът му са открили много добре запазена бронзова колесница, за която се смята, че е на възраст 1800 години. Според Игнатов екипът е открил колесницата в гроба на богат тракийски аристократ по време на разкопки край с. Караново в югоизточната част на страната. 
						*** 
						Второто издание на фестивала "В кожата на учения” ще се проведе между 5 и 7 декември в музея “25-и май” в Белград. Събитието, което има за цел да популяризира науката и да подкрепя научния прогрес, ще събере 140 млади учени, които ще представят своите постижения в областта на физиката, химията, биологията, астрономията и математиката. 
						*** 
						“Тюрксел”, най-големият мобилен оператор в Турция, спечели в петък (28 ноември) лиценз за трето поколение мобилни телефони. “Тюрксел” беше предпочетен пред “Водафон” и “Авеа”, след като предложи 358 млн. евро за лиценз тип А. Компанията съобщи, че системата ще започне да работи от средата на следващата година. 
						
						(Различни източници - 24/11/08 - 01/12/08)

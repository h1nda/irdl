Румъния преструктурира минната си промишленост
					24/05/2005
					Румънската минна промишленост навлиза в окончателната фаза на процеса на престуктуриране, при който вече бяха закрити стотици губещи мини, като хиляди хора останаха без работа. Правителството се надява да смекчи социалното въздействие чрез заем от Световната банка. 
					От Разван Амариеи за Southeast European Times от Букурещ – 24/05/05
 
					 
						
Около 7600 румънски миньори ще загубят работата си тази година след закриване на 30 губещи мини. [AФП]
						През 1997 г. в Румъния е имало повече от 175000 миньори. Осем години по-късно броят им е намалял до 57000, като тази тенденция продължава. До края на 2006 г. още около 50 губещи мини ще се присъединят към 400-те, които вече бяха закрити, като нови 16000 миньори ще останат без работа. Затварянето на мините и съкращаването на работниците са пряк резултат от правителствената политика за премахване на държавните субсидии -- реформа, наложена от присъединяването на страната към ЕС и споразумение с МВФ. 
						"[До] 2007 г. ще останат да работят само тези мини, които могат да покриват производствените си разходи. Дотогава ще отпаднат изцяло субсидиите за лигнитни въглища, черни и цветни руди, а тези за каменни въглища постепенно ще бъдат премахнати до 2010 г.," е казал Йонел Мантог, секретар в министерството на икономиката и търговията, цитиран от седмичното издание за бизнес Капитал. 
						Като се противопостави на затварянето на мините, ръководителят на Националната конфедерация на миньорските профсъюзи Марин Кондеску предупреди, че правителствената политика е равносилна на "унищожаване на добивната индустрия на Румъния" и че преминаването към газ и петрол е твърде скъпо. "Европейските енергийни мощности напоследък започнаха да се връщат към производството на електричество от въглища след рязкото увеличаване на цените на газа и петрола," каза Кондеску. 
						Въпреки тези прогнози стратегията за преструктуриране ще продължи. Около 30 мини -- разположени главно в Централна и Северна Румъния -- са определени за закриване през тази година, като в резултат на това 7600 миньори ще загубят работата си. Междувременно правителството се надява да облекчи социалното въздействие чрез заем в размер на 120 млн. долара от Световната банка. Заемът ще се използва за изплащане на обезщетения през следващите две години, за създаване на нови работни места в засегнатите региони и за защита на околната среда около закритите мини. 
						Заемът обаче е нищо в сравнение с 5,7-те млрд. долара, които държавата е похарчила, за да субсидира минната промишленост от 1989 г. досега -- пари, които можеха да се похарчат за нещо по-добро, смятат някои. "Сега можехме да имаме модерни и напълно оборудвани болници," казва Александра Сава, 58-годишна жена от Букурещ. Габриел Турку, 38-годишен търговски представител от Брашов, споменава лошата транспортна инфраструктура. "Сега Румъния има само 200 км магистрали. Тези пари щяха да стигнат за построяване на още 1000 км," казва той.

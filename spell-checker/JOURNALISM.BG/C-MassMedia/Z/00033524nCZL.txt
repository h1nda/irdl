Делегацията на ПАСЕ продължава разговорите в Тирана
					23/02/2010
					 
						ТИРАНА, Албания -- В понеделник (22 февруари) делегацията на Парламентарната асамблея на Съвета на Европа (ПАСЕ), която е в Тирана в опит да бъде сложен край на политическата криза, се срещна с министър-председателя Сали Бериша и с лидера на опозиционната Социалистическа партия Еди Рама в канцеларията на президента Бамир Топи. Топи посредничи в преговорите между правителството и опозицията, чиито депутати обещаха да продължат бойкота, докато не започне разследване на общите избори от юни 2009 г. В понеделник делегацията на ПАСЕ се срещна и с председателя на парламента Йозефина Топали. Канцеларията на Топи съобщи, че преговорите ще продължат и във вторник, след което ще бъде дадена пресконференция.
						Бериша приветства приноса на ПАСЕ и каза, че правителството е готово да приложи препоръките на делегацията, добавяйки, че е готов да създаде комисия, която да проучи прозрачността на процеса на изборите от юни 2009 г. (Лаймифундит, Шекули, Би Би Си, НОА - 23/02/10)

Дипломатически дневник: Ансип е първият естонски премиер, който посещава Турция
					18/03/2008
					Естония и Турция достигнаха до исторически момент в своите отношения тази седмица. Още в дипломатическите новини: председателят на българския парламент е на посещение в Гърция.
					 
						
Естонският премиер Андрус Ансип. [Гети Имиджис]
						Естонският премиер Андрус Ансип пристигна на историческо посещение в Турция в неделя (16 март). Предмет на разговорите с колегата му Реджеп Тайип Ердоган бяха политиката, отбраната, търговията и културата, както и текущите регионални и международни събития. Ансип е първият естонски премиер, който посещава Турция, в историята на двете държави. 
						 *** 
						Председателят на българския парламент Георги Пирински започна двудневно посещение в Гърция в понеделник (17 март) по покана на своя колега Димитрис Сиуфас. В програмата му са включени разговори с премиера Костас Караманлис и лидери на представените в парламента партии. 
						*** 
						Председателят на хърватския парламент Лука Бебич започна двудневно посещение в Македония в понеделник (17 март). Това е неговото първо посещение в чужда държава, след като пое поста през януари. 
						*** 
						
Турският премиер Реджеп Тайип Ердоган е поздравил в събота (15 март) по телефона руския президент Владимир Путин за резултатите от неотдавнашните президентски избори в Русия. Двамата изразиха задоволство от равнището на двустранните отношения. 
						*** 
						Председателят на парламента на Черна гора Ранко Кривокапич пристигна в четвъртък (13 март) на официално посещение във Великобритания. Той проведе разговори с британския министър по европейските въпроси и с председателя на лейбъристката партия Джеф Хун. 
						 *** 
						Председателят на албанския парламент Жозефина Топали получи в сряда (12 март) гаранции от латвийското правителство, че то ще подкрепи кандидатурата на Албания за интеграция в евро-атлантическите структури. По време на двудневно официално посещение в Рига Топали се срещна с президента Валдис Затлерс. 
						*** 
						По време на разговори във вторник (11 март) в Баку президентът на Азербайджан Илхам Алиев и неговият български колега Георги Първанов обсъдиха начините за задълбочаване на политическото, икономическото и културното сътрудничество. Алиев каза, че Азербайджан се утвърждава като важен доставчик на енергийни ресурси за европейския пазар и вече извършва доставки на енергия по четири тръбопровода за износ. Първанов призова Азербайджан да се присъедини към проекта за тръбопровода “Набуко". 
						 *** 
						Президентът на Словакия Иван Гаспарович каза във вторник (11 март), че подкрепя кандидатурите на Хърватия и Македония за членство в НАТО. "Правилно би било тези държави да бъдат поканени да се присъединят към организацията на предстоящата среща на високо равнище," каза Гаспарович по време на среща със своя македонски колега Бранко Цървенковски в Братислава. Той призова Македония и Гърция бързо да достигнат до компромис по техния спор за името. 
						
Различни източници
 – 11/03/08-18/03/08

Процесът срещу Готовина завършва
					14/09/2010
					Анте Готовина и други двама хърватски генерали очакват решението на Трибунала на ООН.
					От Наташа Радич за Southeast European Times от Загреб -- 14/09/10
 
					 
						
Съдебният процес срещу Анте Готовина в Трибунала за военни престъпления в Хага продължи 303 дни. [Гети Имиджис]
						След близо двегодишен съдебен процес идва краят на делото срещу генералите Анте Готовина, Иван Чермак и Младен Маркач, а прокурорите и обвиняемите очакват присъдите на Международния трибунал за бивша Югославия. 
						Срещу тримата бяха повдигнати обвинения във военни престъпления, свързани с операция "Буря" от 1995 г., като те бяха обвинени в участие в съвместно криминално начинание за етническо прочистване на сърбите от областта Краина. Готовина, който избяга от страната след огласяването на обвиненията, бе заловен от испанската полиция през 2005 г., докато все още се укриваше от правосъдието. 
						В продължилия 303 дни процес прокурорите и адвокатите на защитата изслушаха показанията на близо 140 свидетели. Много високопоставени настоящи и бивши длъжностни лица се явиха като свидетели, като между тях бяха бившият посланик на САЩ Питър Галбрейт и близки сътрудници на покойния президент Франьо Туджман. 
						Бивши сръбски бунтовници и офицери от Югославската народна армия, като Коста Новакович и Миле Мръкшич, също дадоха показания. 
						 Както се очакваше, защитата използва заключителните пледоарии, за да призове за оправдателни присъди, а прокурорите поискаха дългосрочни присъди затвор -- 27 години за Готовина, 23 години за Чермак и 17 години за Маркач. 
						Прокурорът Алейн Тийджър каза, че доказателствата са "доказали извън всякакво съмнение, че тримата генерали носят отговорност пред закона за престъпленията". 
						Председателят на съдебния състав Алфонс Ори обяви, че съдът ще огласи решението си в "близко бъдеще", но не посочи конкретен краен срок. 
						Адвокатът на Маркач, Горан Микуличич, заяви, че очаква присъда до Коледа. 
						Генералите са единствените високопоставени хърватски офицери, срещу които са повдигнати обвинения за военни престъпления в Хага. 
						Адвокатът на Готовина, Лука Мишетич, каза за SETimes, че е "уверен, че Трибуналът ще види нещата така, както ги виждаме ние". 
						Готовина, добави той, "се държа достойно и в съответствие с всички закони за водене на война". 
						 Друг член на екипа на защитата на генерала, Грег Кихоу, описа Готовина като патриот, който е работил "при трудни условия, опитвайки се да установи демокрация в своята страна". 
						Кихоу също е сигурен в оправдателната присъда. 
						Адвокатите на Чермак и Маркач също призоваха съдиите да оправдаят техните клиенти, определяйки ги като достойни мъже и патриоти, които са искали да защитят страната си, без да извършват престъпления. 
						Социологически проучвания сочат, че мнозинството от хърватите очакват тримата да бъдат оправдани и пуснати да се завърнат у дома. Родният град на Готовина, Пакостане, на адриатическото крайбрежие, вече организира тържество за завръщането на генерала.

Турция и Венесуела обсъждат сделка за петрол срещу финансиране
					09/02/2011
					Договорът ще осигури на Турция достъп до големите запаси на южноамериканската държава.
					От Алакбар Рауфоглу за Southeast European Times – 09/02/11
 
					 
						
Венесуела е петият по големина износител на петрол в света. [Ройтерс]
						Турция се стреми да сключи сделка за петрол с Венесуела в замяна на финансиране за жилищни и други инфраструктурни проекти в южноамериканската държава, която е петият по големина износител на петрол в света. 
						Предложението беше подготвено по време на визитата миналата седмица на турския министър на природните ресурси Танер Йълдъз във Венесуела, което е първото турско посещение на министерско равнище в страната през последното десетилетие. 
						Втора турска делегация заминава за Венесуела тази седмица, за да оформи споразумението. 
						Освен обмен на сондажна технология, споразумението включва и покана към турски фирми да се включат в експлоатацията на големите запаси на суров петрол в пояса на Ориноко във Венесуела. 
						От своя страна, Каракас очаква Турция да изгради жилища за 140 000 души, останали без дом след наводненията, които сполетяха страната през декември миналата година. 
						Ветеранът анализатор в областта на енергетиката Неджет Памир от анкарския университет „Билкент” твърди, че Турция трябва да бъде по-внимателна. 
						„Точно по този начин Венесуела започва сътрудничество с други държави. Същият тип договори бяха сключени с други държави, като Иран, Русия и Китай”, каза той за SETimes. 
						Той обаче добави, че при сегашните обстоятелства двете страни се нуждаят една от друга. „Едната осигурява това, което липсва на другата”, заяви той. 
						Мете Гьокнел, бивш директор на турската държавна компания за пренос на нефт и газ "БОТАШ", смята, че Анкара ще извлече по-големи ползи от сделката въпреки наличието на някои малки „потенциални рискове”. 
						 „Ние отдавна имаме присъствие в Колумбия; познаваме спецификата на региона”, заяви той за SETimes, като отбеляза, че Китай и САЩ вече извличат печалби от Венесуела. 
						„Турция и Венесуела имат свои интереси, които трябва да преследват”, посочи той. 
						Някои експерти обаче поставят въпроси. „Има ли смисъл [от тази сделка] предвид на разстоянието между двете страни, след като съществуват много по-близки алтернативи?”, пита Марсел Фиетор, енергиен анализатор от Германския съвет по външни отношения. 
						 „По-голямата част от световните запаси на природен газ са разположени в непосредствена близост до Турция – същото важи и за петрола", каза той за SETimes. „Ако няма такива алтернативи, разполага ли или готова ли е Турция да изгради инсталации за рафиниране, които могат да обработват добиваните от Венесуела тежки фракции петрол?” 
						 Марсел е загрижен също, че зад договора може да стоят политически съображения. „Възможно е и двете страни да искат да покажат на своите традиционни партньори, че разполагат с алтернативен доставчик/клиент, за да заздравят своята позиция на масата за преговори”, заяви той. 
						Според Фридман Мюлер, председател на изследователската група по глобални въпроси към Института по международни въпроси и сигурност, централно място в отношенията с Венесуела ще заема не доставката на нефт или природен газ за Турция, а по-скоро начините за договаряне и изграждане на транснационални тръбопроводи. 
						„Турция има безценен опит в преговорите по тези въпроси и засега се представя изключително успешно”, заяви той за SETimes.

Комисията по външни работи на ЕП одобри докладите за напредъка на Хърватия и Македония
					28/02/2008
					 
						БРЮКСЕЛ, Белгия -- Комисията по външни работи на Европейския парламент одобри в сряда (27 февруари) докладите за напредъка на ЕС за Хърватия и Македония. Предстои документите да бъдат гласувани от Европейския парламент в пълен състав през април в Страсбург. Докладът за Хърватия на докладчика на ЕП Ханес Свобода от Австрия подчертава необходимостта от бързо решаване на оставащите проблеми с границите и екологичната зона, които конфронтираха Хърватия с членките на ЕС Словения и Италия. Освен това Хърватия е призована да ускори развиването на административния си капацитет и да укрепи съдебната си система.
						Докладът за Македония, подготвен от холандския депутат в Европейския парламент и докладчик на ЕП Ерик Мейер, дава добра оценка на страната за усилията, които тя полага за подобряване на отношенията между различните етнически групи, но отбелязва "продължаващата дискриминация на ромската общност". (ХРТ, Вечер - 28/02/08; БTA, A1, Синхуа - 27/02/08)

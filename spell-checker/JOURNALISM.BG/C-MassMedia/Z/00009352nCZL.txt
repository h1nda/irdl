Бившият върховен главнокомандващ на НАТО в Европа дава показания на процеса срещу Слободан Милошевич
16/12/2003
Бившият върховен главнокомандващ на НАТО в Европа Уесли Кларк започна да дава показания в Хага на процеса за предполагаемите военни престъпления, извършени от Милошевич. Очаква се той да хвърли светлина върху ролята на бившия югославски диктатор в конфликтите на Балканите през 90-те години на миналия век.
(Ню Йорк Таймз, Вашингтон Пост - 16/12/03; АП, Ройтърс, АФП, Би Би Си, Си Ен Ен, Гласът на Америка, РСЕ/РС - 15/12/03)
 
 
Бившият върховен главнокомандващ на НАТО в Европа Уесли Кларк даде показания при закрити врати в понеделник (15 декември) в Хага на процеса за военни престъпления срещу Слободан Милошевич. Той е най-висшият официален американски представител, който дава показания срещу бившия югославски президент. Съгласно споразумението между администрацията на САЩ и Международния наказателен трибунал за бивша Югославия (МНТБЮ) обаче конкретното съдържание на показанията, дадени от Кларк, няма да бъде публикувано преди петък.
Четиризвездният генерал от резерва Кларк е 281-ят свидетел и един от най-важните свидетели сред тях, призовавани досега от обвинението в процеса срещу Милошевич. Прокурорите се надяват, че показанията ще подкрепят техните аргументи, че Милошевич е знаел за военните престъпения, извършени от сръбските сили по време на балканските конфликти през 90-те години на 20-и век и нито ги е предотвратил, нито е наказал виновните. Очаква се освен това, че той ще хвърли светлина върху командно-управленските функции на Милошевич спрямо сръбските войски в Косово. Показанията на Кларк ще продължат и във вторник и ще бъдат последвани от двудневен преглед на съдържанието им.
Според собствените думи на генерала, той е имал повече от 100 часа разговори с Милошевич за период от почти четири години през 90-те години на миналия век.
Кларк командваше силите на НАТО по време на 78-дневната операция на Алианса през 1999 г., сложила край на кампанията за етническо прочистване в Косово, провеждана от режима на Милошевич. Тяхната последна лична среща е била през януари 1999 г., когато Кларк се е опитал да убеди Белград да спре репресиите срещу албанското население на Косово. Кларк бе и член на делегацията на САЩ, ръководена от посланик Ричард Холбрук, по време на преговорите през 1995 г. за подготовка на мирните договорености от Дейтън, довели до края на войната в Босна и Херцеговина.
В книгата си "Съвременната война: Босна, Косово и бъдещето на бойните действия" Кларк казва, че не само Милошевич е ръководел полицията, но че когато други сръбски лидери са изразявали несъгласие с неговите указания, " той ги е заобикалял, прескачайки цели звена в командната верига, за да слезе на по-ниското ниво и отдаде конкретни заповеди."
По силата на споразумение между Вашингтон и Трибунала американски представители ще имат възможност да направят преглед на своите показания и да поискат пасажи, които биха застрашили националните интереси на САЩ, да бъдат премахнати от официалните протоколи. Съдът обаче има право да удовлетвори или отхвърли такива искания.
"Генерал Кларк ще даде показания на процеса срещу Милошевич .. съгласно Правило 70 от процесуалните правила, регламентиращи процедурите и даването на показания, " каза в понеделник говорителят на МНТБЮ Джим Ландейл. "Това позволява на субекти, предоставящи информация - в този случай американското правителство - да поискат някои защитни мерки, ако считат, че националните им интереси могат да бъдат застрашени от публикуването на определени части от показанията."
Според Ландейл и други държави са искали и получавали правото да се приложи правило 70.
След 5-часовия разпит в понеделник генералът каза, че Милошевич е виновен за годините на смърт и разрушения на Балканите.
"Това е последната глава от отношенията с човек, причинил смъртта или за когото се твърди, че е причинил смъртта или прогонил от домовете им стотици хиляди хора, създавайки бежански проблем за цяла Европа," цитира Ройтърс думите на Кларк.

Румънският външен министър е на посещение в Сирия 
					02/05/2005
					 
						БУКУРЕЩ, Румъния -- Външният министър Михай-Разван Унгуряну се завърна в петък (29 април) от работно посещение в Сирия, където се срещна със сирийския си колега Фарук Ал-Шара. Двамата са обсъдили стимулирането на двустранните отношения, особено на икономическите връзки. Те са дискутирали и съдбата на тримата румънски журналисти, отвлечени в Ирак миналия месец. 
						Други новини: най-силните наводнения през последните 50 години принудиха 3 700 души да напуснат домовете си в западна Румъния в петък. Съобщава се обаче, че много от жителите са отказали да се евакуират и са останали да защитават имуществото си от крадци. Войници и спасителни екипи работеха денонощно, за да транспортират онези, които искаха да бъдат изведени на по-високо място. Според Министерството на околната среда наводненията се дължат отчасти на пропукването на 300-годишните диги на река Тимиш. (Ромпрес, Ройтърс, AП - 29/04/05)

Около 20 000 профсъюзни членове се готвят да обявят стачка във вторник в Букурещ
					06/10/2008
					 
						БУКУРЕЩ, Румъния – Около 20 000 души се готвят са организират протест в Букурещ във вторник (7 октомври). Участват четири профсъюза с искания за по-високи заплати и зачитане на правата на служителите. Протестът, който е последният от серията подобни прояви, съвпада със Световния ден за достоен труд.
						Други новини – Профсъюзът на лекарите в Румъния обяви, че ще настоява за повишение на заплатите за своите членове, ако правителството увеличи заплатите на учителите и държавните служители. Делегатите одобриха решението на общо събрание на профсъюза в края на седмицата. Миналата седмица долната камара на парламента единодушно одобри 50 % повишение на заплатите на учителите. Това предизвика серия от искания на профсъюзи, представляващи други работници, включително всички държавни служители. Според финансовото министерство едно 50-процентно увеличение за всички държавни служители би довело до бюджетен дефицит в размер на 7 % от БВП догодина и би застрашило както икономическата стабилност, така и членството в ЕС. Правителството ще обсъди въпроса с представители на държавните служители, за да избегне обща стачка, каза министъра на труда Мариана Къмпяну. Тя предупреди, че ако правителството задоволи всички искания на профсъюзите, страната ще се изправи пред финансов колапс. (Евениментул Зилеи, Адевърул - 06/10/08; Медиафакс, Зиаре - 05/10/08)

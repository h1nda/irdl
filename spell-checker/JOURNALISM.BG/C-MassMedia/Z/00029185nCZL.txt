Терористична левичарска групировка атакува полицейски участък близо до Атина
					03/02/2009
					 
						АТИНА, Гърция -- Въоръжени мъже нападнаха полицейски участък в предградието на Атина Коридалос рано сутринта във вторник (3 февруари), като причиниха материални щети, но пострадали няма. Тримата нападатели са открили огън с автоматични оръжия и са хвърлили граната, която не е експлодирала. Левичарската терористична група "Революционна борба" е поела отговорност за нападението в телефонно обаждане до всекидневника "Нафтемборики". На 15 януари групата заплаши с нови нападения срещу полицията, след като пое отговорността за три подобни инцидента - стрелбата срещу полицай на 5 януари, нападението срещу полицейски микробус на 23 декември и провалилия се бомбен атентат срещу седалището на нефтената компания "Шел" в Атина през октомври.
						Други новини от понеделник -- Полицията съобщи, че е разбила голяма мрежа за секстрафик в общонационална операция, която е започнала в четвъртък и е завършила в неделя. Групата трафиканти са действали в централните райони Атика, Кардица и Флорина чрез агенция за наемане на работа, базирана в Атина. Полицията е арестувала шестима заподозрени членове на мрежата и 16 жертви от Румъния, Молдова, Русия, Нигерия и Литва. (СКАИ, Нафтемборики, ЕФЕ, АФП, АП, ДПА - 03/02/09; АНА-МПА, In.news - 02/02/09)

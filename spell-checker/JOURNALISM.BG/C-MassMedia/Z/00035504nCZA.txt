Успокояване на страховете, породени от предоставянето на румънско гражданство
					02/08/2010
					Букурещ не се страхува от последиците от предоставянето на гражданство на стотици хиляди молдовци.
					 От Паул Чокою за Southeast European Times от Букурещ – 02/08/10
 
					 
						
Молдовци чакат за визи пред сградата на румънското консулство в Кишинеу. [Гети Имиджис]
						След като влиятелни западни медии алармираха за стремежа на Букурещ да предоставя румънско гражданство на молдовци, президентът на Румъния направи изявление, за да разсее загрижеността за евентуално “заливане” на пазарите на труда на ЕС. 
						"Не трябва да има притеснения, защото повечето молдовци, които получават наше гражданство, остават в Румъния", заяви президентът Траян Бъсеску. Признавайки, че в момента около един милион молдовци работят в ЕС, той посочи, че заради "кръвната си връзка" румънците са длъжни да им помогнат да легализират своя статут. 
						Според съобщения в медиите около 120 000 молдовци са получили румънско гражданство, а други 800 000 очакват да получат такова. 
						Изхождайки от тези статистически данни, германското издание ”Шпигел” заключи, че ЕС "тайно се разширява на Изток – без референдум или съгласието на Брюксел, Берлин или Париж". 
						Италианският “Джорнале” междувременно обвини Бъсеску, че "мами" ЕС, а британският “Дейли Експрес” предупреди, че "спечелилите от лотарията" румънци могат да се втурнат към Великобритания, за да се възползват от нейната привлекателна социална система. 
						За да се справи с огромния брой кандидати, Букурещ неотдавна откри две консулски служби в молдовските общини Кахул и Балти. Активизирана беше и дейността на първоначално създадената през 2009 г. Агенция по гражданството, която започна да обработва документи в пет териториални клона. 
						Някои кандидати молдовци твърдят, че икономическите облаги не са основната им цел. "За мен преди всичко става въпрос за възстановяване на право, докато други сънародници се стремят да получат право на свободно придвижване", каза 24-годишната Лариса Коджокару за SETimes. 
						Коджокару, която скоро се е дипломирала в колеж, посочва, че иска да продължи да учи в чужбина. "Румънското гражданство ми дава възможност да кандидатствам за магистърска програма в чужбина, където като гражданин на ЕС ще заплащам само половината от таксата за обучение", обяснява тя. 
						Според молдовския политически анализатор Денис Ченуша медиите преекспонират проблема. "По несръчен и понякога неубедителен начин европейските медии се стремят да привлекат вниманието върху някаква безотговорност на румънските власти по отношение на предоставянето на гражданство", каза той за SETimes. 
						"Като се имат предвид темпът и мащабите на този процес, те създават впечатлението за заплаха за Европа", посочва той. По данни на Евростат, допълва той, Румъния всъщност изостава доста от останалите държави от ЕС по отношение на предоставянето на гражданство. 
						Според Ченуша това не е дългосрочен проблем. "Премахването на визите за молдовските граждани… в крайна сметка ще доведе до уреждането на въпроса за румънското гражданство, което поради тази причина ще стане ненужно", посочва той. 
						Румъния е принудена да спазва шенгенските изисквания и Букурещ ще трябва да гарантира справедлив процес на предоставяне на гражданство, за да не предизвика гнева на по-старите държави, членки на ЕС, отбелязва той. 
						Въпреки това съществуват рискове. "В Европа има прецеденти, като например Унгария и България, които облекчиха процеса на предоставяне на гражданство, но най-опростените условия засега се предлагат от Румъния. Това може да превърне страната в привлекателна дестинация за организираната престъпност в търсенето на нови начини за нарушаване на източната граница на ЕС", заяви Ченуша.

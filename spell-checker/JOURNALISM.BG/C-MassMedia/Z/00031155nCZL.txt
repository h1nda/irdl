Генералният секретар на НАТО Расмусен прогнозира пълно изтегляне на КФОР от Косово
					04/08/2009
					 
						БРЮКСЕЛ, Белгия -- Новият генерален секретар на НАТО Андерс Фог Расмусен заяви в понеделник (3 август), че КФОР ще бъде значително съкратена до размера на малка сила за реагиране или дори напълно изтеглена до края на неговия четиригодишен мандат. Подчертавайки, че няма нужда да се бърза, той прогнозира, че обстоятелствата ще бъдат достатъчно подходящи КФОР да напусне региона в обозримо бъдеще. През юни министрите на отбраната от НАТО одобриха план за поетапно намаляване на мироопазващите сили на Алианса с численост 14 000 души, като се позоваха на подобряващата се ситуация със сигурността в Косово. Числеността на КФОР може да бъде намалена до 10 000 души до януари 2010 г. и накрая до около 2 500 души в течение на следващите две години. (Танюг, РТС, ДПА, АП - 03/08/09)

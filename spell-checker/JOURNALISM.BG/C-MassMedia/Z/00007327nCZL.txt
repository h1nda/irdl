Турският външен министър: Отношенията ни с ЕС сега се фокусират върху сътрудничеството
17/06/2003
 
ИСТАНБУЛ, Турция -- Отношенията между Турция и ЕС не се концентрират вече върху проблемни пунктове, а върху областите на сътрудничество, заяви турският външен министър Абдулах Гюл в реч от понеделник (16 юни) по време на 50-то заседание на Съвместната парламентарна комисия Турция-ЕС. Гюл каза, че заседанието съвпада с важен етап от подготовката на Турция за членство в ЕС, тъй като понастоящем парламентът обсъжда пакет за хармонизиране на законодателството. Той добави, че правителството е решено да изпълни политическите критерии от Копенхаген до края на годината.
Други новини: Подсекретарят в турското външно министерство Угур Зиял, който е тази седмица на посещение във Вашингтон, заяви, че скоро ще започнат разговори за отпускане на американска помощ на стойност 1 млрд. щ.д. Помощта ще бъде свързана с възстановителните работи в Ирак. (Анадолска агенция, НТВ, ТРТ 2, Търкиш Дейли Нюз -16/06/03)

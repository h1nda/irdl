Балкански държави няма да изтеглят контингентите си от Ирак
21/04/2004
България, Македония и Румъния дадоха да се разбере, че не планират изтегляне на своите военни от Ирак. Албания заяви, че дори обмисля възможно увеличение на контингента.
(AП, Дау Джоунс, Би Ен Ен, Новините, Медиапул, Дневник, Ромпрес , Медиафакс, MИА - 20/04/04; AП, Си Би Си, Медиафакс - 19/04/04)
 
 
Румънски войници охраняват пътна блокада на южната входна артерия към Насирия, Ирак, по-рано този месец. Румъния, България, Албания и Македония заявиха, че няма да изтеглят войските си от Ирак. [АФП]
Препотвърждавайки ангажимента си към международните усилия в Ирак, България и Румъния увериха държавния секретар на САЩ Колин Пауъл, че техните военни ще останат там. Албания и Македония също така заявиха, че няма да изтеглят совите контингенти.
"Българските военни ще останат в Ирак, след като Испания и Хондурас наредиха на своите войници да се завърнат," е заявил българският външен министър Соломон Паси на Пауъл по време на телефонен разговор от вторник (20 април). "България ще продължи участието си в процеса на поддържане на реда в Ирак, подкрепяйки изграждането на иракски управленски структури," се казва в съобщение на МВнР, което цитира думи на Паси.
Българският батальон от 485 души е базиран в Кербала под полско командване. Неговият мироопазващ мандат предстои да се поднови през юли.
В коментар пред репортери във вторник премиерът Симеон Сакскобурготски подчерта, че е важно да се изпълняват международните задължения. Призовавайки за приемане на резолюция на ООН за подкрепа на българското миротворческо присъствие, той каза, че страната му няма да изпраща още военнослужещи, за да попълни празнините, предизвикани от изтеглянето на испанските военни.
"Изтеглянето на Испания от Ирак по никакъв начин не означава, че България ще трябва да изпраща още военни там," посочи Сакскобурготски.
Опозиционни лидери в България също така заявиха, че страната трябва да се придържа към своите ангажименти и че евентуално решение за изтегляне на контингента би било ненавременно и безотговорно.
Петима български военнослужещи бяха убити и над десетина ранени по време на бомбено нападение срещу базата им през декември. Други петима войници бяха ранени по време на боеве с шиитски милиции в Кербала по-рано този месец.
Румъния, чийто принос възлиза на 700 военнослужещи плюс 149 специалисти-сапьори, военни полицаи и специални части под американско командване също така увери Вашингтон относно продължаването на ангажимента си към операцията в Ирак.
"Румъния няма да изтегли контингента си, тъй като преждевременното изтегляне би предизвикало хаос в Ирак," цитира АП Корина Крету, говорител на румънския президент Йон Илиеску. Външният министър Мирча Джоана проведе отделни телефонни разговори в понеделник с Пауъл и съветничката на американския президент по националната сигурност Кондолиза Райс.
Други две държави в региона - Албания и Македония - също заявиха, че не планират изтегляне на своите контингенти от Ирак. Албания дори изрази готовност да увеличи числеността на своята небойна единица, възлизаща на 71 души, базирани в Мосул под американско командване. Съобщава се, че външният министър Кастриот Ислами е направил предложение в този смисъл в писмо до Пауъл в петък.
В изявление на правителството от понеделник не се конкретизира допълнителният брой военнослужещи, които страната е готова да изпрати, но в предходни съобщения се посочваше, че военното министерство обсъжда възможно разширение до общо 200 военни.
Говорител на македонското МО междувременно посочи, че от страната не е поискано да изпрати допълнителни части към международните сили и че Скопие ще поддържа сегашното ниво на присъствие в Ирак от 35 души.

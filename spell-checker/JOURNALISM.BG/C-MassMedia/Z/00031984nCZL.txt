Процесът срещу Караджич в Хага беше отложен
					14/10/2009
					 
						ХАГА, Холандия -- Апелативната камара на Трибунала на ООН за военни престъпления съобщи във вторник (13 октомври), че началото на процеса срещу бившия босненски сръбски лидер Радован Караджич, насрочено за 21 октомври, е било отложено. Все още обаче не е ясно за какъв срок е отлагането. Караджич, на 64 г., внесе искането си за отлагане миналия месец, твърдейки, че се нуждае от повече време за подготовка на своята защита. Въпреки че Камарата прие този довод, тя отхвърли жалбата му за отпадане на обвиненията във военни престъпления срещу него. Вместо това съдиите потвърдиха решение от юли, че процесът трябва да продължи въпреки претенциите на Караджич за имунитет. Той е обвинен по 11 точки във военни престъпления и престъпления срещу човечеството във връзка с предполагаемата му роля в клането в Сребреница през 1995 г., при което бяха убити 8000 мъже и момчета. След повече от десет години укриване от закона той беше заловен миналата година. (Би Би Си, Ройтерс, АФП - 13/10/09)

Наука и технологии: Загреб бе домакин на олимпиада по физика
					02/08/2010
					Повече от 370 ученици от 82 държави участваха в състезание по физика в столицата на Хърватия. Още новини от областта на науката: открита беше първата банка за майчино мляко на Балканите. 
					 
						
Загреб бе домакин на 41-вата Международна олимпиада по физика. [Гети Имиджис]
						
						Загреб бе домакин на 41-вата Международна олимпиада по физика, която се състоя от 17 до 25 юли. Тазгодишното състезание доведе в Хърватия повече от 370 ученици от среднообразователните училища от 82 държави. Крайният победител беше ученик от Китай, който се представи най-добре в няколко категории, включително теория и решаване на задачи. Награди спечелиха и трима участници от Хърватия - два бронзови медала и едно почетна грамота. 
						*** 
						В Института по неонатология в Белград, Сърбия, започна да функционира първата банка за майчино мляко на Балканите. Ръководителят на отделението Славица Симич каза за АФП в понеделник (26 юли), че центърът предоставя мляко за недоносени деца, родени в института. 
						*** 
						В Босна и Херцеговина беше публикуван персийско-босненски речник, подготвен от Изследователския институт “Ибн Сина” в Сараево. Заместник-директорът на института Аболфазъл Кахех каза за иранската осведомителна агенция ИРНА в четвъртък (29 юли), че речникът от 1 300 страници съдържа 50 000 думи и кратка персийска граматика. Той заяви, че изданието ще помогне на босненските учени в тяхната научноизследователска дейност. 
						*** 
						
						Български археолози откриха селище, за което се смята, чее на 7 000 години. Находката се намира между две реки, близо до село Иваново в източната част на страната. Според експерти селището е обхващало площ от 900 кв.м и е било заобиколено от защитна стена с "необичайна" осмоъгълна форма. 
						*** 
						Министерството на образованието на Македония съобщи във вторник (27 юли), че ще финансира 40 научни проекта в областта на науката и математиката, медицината, техниката, социалните и хуманитарните науки. В организирания от министерството конкурс миналата година за финансиране са кандидатствали повече от 350 преподаватели и учени. Министерството ще отпусне по 20 000 евро за всеки от проектите. 
						*** 
						
						Румънски ученици спечелиха един сребърен и три бронзови медала на Международната олимпиада по химия, която се проведе в Токио, Япония, от 17 юли до вторник (27 юли). 42-рото издание на олимпиадата събра 267 състезатели от 68 държави. 
						
						(Различни източници – 26/07/10-30/07/10)

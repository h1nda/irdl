Войски на НАТО обискираха дома на Лиляна Караджич
					03/12/2008
					 
						САРАЕВО, Босна и Херцеговина (БиХ) -- Във вторник (2 декември) войски на НАТО извършиха внезапна проверка в дома на съпругата на бившия босненски сръбски лидер Радован Караджич и разпитаха членове на семейството му като част от опитите за откриване на укриващия се военнопрестъпник Ратко Младич. Акцията в дома на Лиляна Караджич в Пале, на около 20 км източно от Сараево, продължи няколко часа, каза говорителят на НАТО Дерек Чапъл. "Имаме основание да вярваме, че мрежите за подкрепа на Караджич и на Младич се припокриват", обясни Чапъл и добави, че "операцията си е заслужавала усилието".
						Междувременно във вторник бившият председател на Трибунала в Хага за военни престъпления Фаусто Покар каза, че се надява Сърбия скоро да открие и арестува Младич. В слово на конференция за процесите за военни престъпления в Белград Покар каза, че дори и след 2011 г., когато се очаква Трибуналът да бъде закрит, Младич може да бъде изправен пред съда в Хага. (АФП, Синхуа, МИА, АП - 02/12/08)

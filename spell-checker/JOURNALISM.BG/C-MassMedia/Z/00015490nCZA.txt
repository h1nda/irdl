Молбата на съпругата на Караджич получава широка подкрепа
					05/08/2005
					Радован Караджич би трябвало да се вслуша в думите на съпругата си и да се предаде на трибунала на ООН за военни престъпления, заявиха местни ръководители и представители на международната общност. В драматично изявление Лиляна Зелен-Караджич призова миналата седмица съпруга си да се предаде.
					От Антонио Пърленда за Southeast European Times от Сараево – 05/08/05
 
					 
						
Радован Караджич и съпругата му Лиляна през 1994 г. Ръководители на Босна и Херцеговина приветстваха апела на Лиляна Зелен-Караджич към съпруга й да се предаде. [AФП]
						Надеждите, че един от най-издирваните обвиняеми от трибунала на ООН за военни престъпления, Радован Караджич, може скоро да бъде арестуван или да се предаде бяха подхранени миналата седмица от неочакваното изявление на съпругата му. В интервю, излъчено по телевизията в целия регион, Лиляна Зелен-Караджич отправи към него молба да се предаде, като каза, че оказваният върху семейството натиск е прекалено голям.
						Посланието й бе приветствано от ръководители на Босна и Херцеговина, както и от представители на международната общност.
						"Няма алтернатива на арестуването на най-издирваните бегълци," каза президентът на Република Сръбска Драган Чавич. "Ако Караджич не се предаде сам, той ще бъде арестуван. Това е болезнена мярка, но без нея политическият проблем ще продължи да съществува и ще ескалира." 
						Бъдещето на босненската сръбска автономна област, подчерта Чавич, зависи до голяма степен от сътрудничеството с трибунала на ООН. Премиерът на БиХ Аднан Терзич междувременно призова Караджич да "се подчини на желанието на съпругата си и да облекчи живота на всички".
						БиХ иска да се присъедини към програмата на НАТО "Партньорство за мир", но не може да го направи, докато не изпълни основното политическо условие -- да предаде Караджич и останалите обвиняеми. 
						 Върховният представител на международната общност Пади Ашдаун казва, че всички обвинени във военни престъпления трябва да бъдат изправени пред правосъдието.
						"Молбата на Лиляна Караджич представлява един ясен факт, който е в интерес както на съпруга й, така и на сръбския народ и на стабилността в целия регион," добави той.
						Мироподдържащата мисия ЕУФОР и Постоянният щаб на НАТО в Сараево (ПЩНСа) също приветстваха инициативата на г-жа Караджич, като подчертаха, че ще продължат да преследват всички бегълци, издирвани от трибунала на ООН.
						"Ние ще продължим активното му издирване и ще направи всички възможно да усложним живота на всички бегълци и на лицата, които ги поддържат," каза говорителят на ЕУФОР Том Рейл. 
						"Надяваме се г-н Караджич да е чул призива и очакваме да му се отзове," каза говорителят на ПЩНСа Дерек Чапъл. "Мисля, че това е ясно доказателство колко изолиран е сега Караджич. Очевидно не са останали много хора, които да го подкрепят. Крайно време е той сам да се предаде." 
						Трибуналът на ООН в Хага издаде обвинителен акт срещу Караджич преди 10 години, подвеждайки го под отговорност за многобройни военни престъпления заради ролята му в конфликта в БиХ от 1992-1995 г. Освен това той ще трябва да отговаря по две обвинения в геноцид, свързани с 43-месечната обсада на Сараево и клането в Сребреница през 1995 г.

Митровица: временно уреждане на дългосрочен проблем
					05/08/2011
					НАТО предотврати ескалация на граничната криза, но основните проблеми ще бъдат трудни за решаване.
					От Мухамет Брайшори за Southeast European Times от Прищина – 05/08/11
 
					 
						
Военнослужещи от КФОР охраняват път близо до сръбско-косовския граничен пункт в Бърняк. [Ройтерс]
						След като мироопазващите части на НАТО поеха контрола върху оспорваните гранични контролни пунктове, кризата в Северно Косово временно стихна. Дългосрочните проблеми обаче остават, казват експерти, със слаби изгледи Белград и Прищина да постигнат споразумение. 
						Липсата на върховенство на закона е основният определящ фактор за кризата в Северно Косово, каза командващият на КФОР в неотдавнашно интервю за германските медии. Мултиетнически престъпни банди, съставени както от етнически албанци, така и от сърби, са оставени да действат на воля. 
						"За тези структури, радикални и престъпни, въпросът е в запазването на тяхната мощ. Става въпрос за пари и те са реално хората с влияние на север днес," каза генерал Ерхард Бюлер за германския вестник "Тагесшпигел". Те са хората, които контролират въоръжените сили, които контролират пътните барикади и плащат на хората, които охраняват тези барикади. И по същество те са взели за заложник миролюбивото население на север." 
						Макар че представителите, изпратени от Белград, постигнаха споразумение с КФОР, което разчиства пътя за премахване на барикадите и възстановяване на свободното движение, анализаторите казват, че договорката е само временна мярка, която не решава дългосрочните проблеми. 
						"Тя може да внесе успокоение на място, но не предлага решение на политическия проблем на север," каза политическият коментатор Фатлум Садику за SETimes. 
						Трайно решение може да се постигне само чрез диалог между Белград и Прищина, казват анализаторите - диалог, който е започнал решаването на проблемите. 
						"Диалогът е необходим и никой няма възможност да избяга от този процес," каза Рамадан Илази, изпълнителен директор на Движението ФОЛ в Прищина. "Но диалогът [досега] никога не е бил между Косово и Сърбия, а по-скоро е бил диалог на Белград и Прищина с Европейския съюз." 
						Възпрепятстващ усилията обаче е фактът, че Белград и Прищина имат коренно различни представи за бъдещето на Северно Косово, където преобладава сръбското население. Докато правителството на Косово възнамерява да поеме властта в района, местните сръбски общности продължават да се противопоставят на този план, а Белград, който се е зарекъл никога да не признае Косово като независима държава, продължава да ги подкрепя. 
						Според Илази Планът на Ахтисаари предлага най-добрата дългосрочна надежда за Северно Косово. Той е доказано устойчиво решение, каза той, защото сърбите в южните части на Косово съумяват да живеят с него. 
						"Този план бе успешен за интеграцията и развитието на сръбската общност, която обитаваше едно гето на юг, и примерите със Щръбце, Грачаница и други общности, които са възприели плана, ясно демонстрират подобряването на качеството на живота там," каза той. 
						Междувременно Садику е убеден, че интеграцията на северната част ще се случи, когато "там съществува върховенство на закона и се води борба срещу престъпните и радикални банди". 
						Докато Сърбия и Косово гледат към евентуалното си членство в ЕС, Брюксел се опитва да насочва вниманието към дългосрочната картина, призовавайки и двете страни да се завърнат на масата на преговорите. 
						"ЕС подчертава нуждата от незабавно завръщане към диалога и решаване на основните проблеми. ЕС очаква да види бърз и траен напредък в тази област," каза Михаел Ман, говорител на върховния представител за външната политика на блока Катрин Аштън. 
						"Надяваме се, че възможно най-скоро ще може да се намери прагматично и предотвратяващо ескалацията временно решение, което да е приемливо за всички страни," добави Ман.

В Македония започна кампанията за референдума
					14/10/2004
					На 8 октомври официално бе даден старт на кампанията за референдума за новите закони за децентрализация в Македония. Премиерът Хари Костов каза, че ще се оттегли, ако гласоподавателите отхвърлят законодателството по време на вота на 7 ноември.
					От Мария Лазарова за Southeast European Times от Скопие -- 14/10/04
 
					 
						
Организаторите на референдума за новите закони за децентрализация в Македония официално започнаха кампанията си на 8 октомври. [Томислав Георгиев]
						Организаторите на референдума за новите закони за децентрализация в Македония официално започнаха кампанията си на 8 октомври. Хиляди плакати, билбордове и брошури са отпечатани и се разпространяват из страната. Междувременно ръководителите на Македония предупреждават, че ако законодателството за децентрализация бъде отхвърлено, това ще забави европейската интеграция. Гласуването трябва да се проведе на 7 ноември. 
						"Като имаме предвид всички послания, които ЕС и други институции ни изпращат", каза в началото на кампанията премиерът Хари Костов, "ако референдумът има успех, според мен това ще отклони Македония от някои процеси, които тя вече е започнала." Костов заяви, че ще си подаде оставката, ако референдумът успее. 
						Президентът Бранко Цървенковски призова обществеността да подкрепи децентрализацията. "Не ни трябват отстъпления и нови охридски преговори. Ако предстоящият референдум се провали, ние ще знаем какво ни очаква и накъде отиваме. Но ако има успех, знам, че Македония ще бъде изправена пред несигурност и ще загуби ценно време", каза Цървенковски. 
						Според говорителката на мисията на ЕС Шийна Томпсън усилията на Македония за интеграция са се сблъскали с пречка поради референдума. Дори и гражданите й да гласуват с "не", страната ще изгуби ценно време, каза Томпсън. 
						"Децентрализацията е много важна част от реформите в държавната администрация, а правителството е достигнало до фазата, когато може да улесни осъществяването й. Специалният представител на ЕС Михаил Салин смята, че сега е моментът човек да се замисли и да прецени дали този референдум е нещо положително по отношение на евроатлантическите процеси", каза тя. 
						По време на неотдавнашното си посещение в Скопие помощник-държавният секретар на САЩ по политическите въпроси Марк Гросман каза, че Вашингтон е убеден, че гражданите на Македония ще изберат бързия път към членство в ЕС и НАТО. 
						Организаторите на кампанията отричат твърдението, че референдумът ще подкопае Охридското споразумение. "Референдумът не е срещу рамковото споразумение, защото той не отхвърля правата и свободите, дадени по силата на конституцията и законодателството", каза председателят на Световния македонски конгрес Тодор Петров, който е ръководител на централния щаб на референдума. "Референдумът не е срещу децентрализацията, а по-скоро е насочен срещу концепцията на правителството за териториално устройство." 
						Албанските политически партии призоваха своите избиратели да не участват в реферндума. Демократичният съюз за инеграция съобщи, че организира срещи с македонците, за да ги информира по рисковите въпроси. 
						ОССЕ ще изпрати дългосрочна мисия от 20 наблюдатели и препоръчва разполагането на 200 краткосрочни наблюдатели.

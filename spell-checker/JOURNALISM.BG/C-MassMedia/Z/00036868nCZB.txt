За преброяването на населението в две страни
		13/12/2010
		Преброяването на населението, което ще се проведе след няколко месеца през следващата година в Албания и Македония вече е предмет на дебат по отношение на неговата честност и валидност.
		От Клаудия Лутовска за Southeast European Times в Тирана и Скопие - 13/12/10
 
		 
			
В Aлбания ще се проведе преброяване на населението следващата година. [Ройтерс]
			Провеждането на валидно преброяване на което и да е население може да бъде трудно и скъпо начинание. Залозите могат да бъдат изключително високи: крайно количество ресурси се разделят сред различните общности до голяма степен на основата на техния брой според преброяването. 
			 "Значението на статистиката за политиката и за осъществяване на целите на политиката е очевидно", каза Хелмут Лоън по време на семинар за преброяването на населението през юни, който от четири години е ръководител на Делегацията на ЕС в Тирана. 
			При толкова големи надежди за резултатите малцинствата в Македония и Албания се борят за всяко възможно преимущество през месеците, оставащи до преброяването на населението в техните страни през 2011 г. 
			В Македония проблемът е в насрочването на преброяването. Албанските политически партии твърдят, че периодът 1-15 април ще доведе до изкуствено намаляване на броя на населението, тъй като много етнически албанци работят в чужбина през това време. Те искат преброяването да се проведе през юли, когато техните сънародници ще бъдат в страната за ваканция и ще могат да участват. 
			 В Албания малцинствата очакват преброяването на населението да определи точния брой на населението по националност, религия и език. Те настояват във формулярите да бъдат включени тези въпроси. 
			От ЕС твърдят, че форматът на въпросника за преброяването е вътрешен въпрос за всяка страна. 
			 "Препоръките са много ясни, когато става въпрос за задължителни и незадължителни въпроси особено за етническа, лингвистична и религиозна принадлежност," каза директорът на Евростат Питър Еверерс. 
			 Загрижени за това, че броят им може значително да бъде занижен, представители на влашкото, македонското, сръбското, черногорското и ромското малцинства в Албания подписаха съвместна декларация и я изпратиха до правителството. 
			Те твърдят, че сегашният вариант на формуляра за преброяването включва само "албанци" и "други" като възможни отговори на въпроса за етническата принадлежност. 
			
Ромското малцинство е много загрижено, че бъдещото преброяване няма да регистрира реалния им брой. [Ройтерс]
			"Гръцкото, македонското, сръбското, черногорското, ромското и влашкото малцинства - признати от албанската държава във всички международни организации - са отстранени от формуляра", се казва в декларацията. 
			Групата също обвинява Албания, че нарушава закона срещу дискриминацията и Рамковата конвенция на Съвета на Европа за защита на националните малцинства. 
			Гръцкото малцинство още не е реагирало на декларацията. Организацията "Омония" обаче поставя този въпрос от началото на 1990-те години, за да бъде определен точния брой на гърците в Албания, за който тя твърди, че е около 300 000. 
			Вицепремиерът на Албания Генц Поло казва, че правителството е подобрило съществуващия формуляр за преброяването през 2011 г. От гражданите не се изисква да обявяват своята идентичност, но за тази цел е определена графа по избор, казва той. 
			Новото преброяване също избягва въпроси за религията. Oтговарящите имат три възможности - "да", "не" и "не искам да отговоря" - за отговор на единствения въпрос за религиозна принадлежност. 
			Някои малцинства се оплакват, че медиите не отразяват достатъчно промените във формуляра. 
			"Албанските медии не [съобщават] информация за реакциите на малцинствата макар че ние редовно им изпращаме информация. Медиите не отговарят на нашите покани и обществото не е достатъчно информирано за проблема", заяви за SETimes Никола Гургай, председател на НПО "Елинден" в Тирана. . 
			Директорът на Статистическия институт в Албания Инес Нуря заяви, че оригиналният формуляр, в който са изредени всички малцинства, ще бъде върнат. 
			Някои обаче проявяват скептицизъм. 
			"Ако албанското правителство не изпълни обещанията си за формуляра за преброяването през 2011 г... ние, малцинствата в Албания, ще бойкотираме преброяването, каза председателят на македонската асоциация "Преспа" Едмонд Темелко. 
			Що се отнася до Македония албанските политически партии са загрижени, че резултатите от преброяването през 2011 г. няма да отразят тези от преброяването през 2002 г., когато бе отчетено, че албанците съставляват 25,17% от населението. Според Охридското рамково споразумение този процент изисква от македонското правителство да изпълни задълженията си към гражданите с албанска националност. 
			"Официалните представители на правителството не искат да коментират слуховете, че преброяването ще сведе броя на албанците под 25%, за да ги лишат от правата, които им дава Охридското рамково споразумение", заяви македонският вицепремиер Адам Абдулаким, който е албанец. 
			
Едмонд Темелко твърди, че малцинствата могат да бойкотират преброяването в Албания. [Клаудия Лутовска/SETimes]
			Представителите на управляващата коалиция - премиерът Никола Груевски, който представлява ВМРО-ДПМНЕ и Али Ахмети от Демократическия съюз за интеграция (ДСИ) - постигнаха споразумение за компромисно решение, според което екип на Евростат ще наблюдава преброяването. Но албанската опозиция в Македония, както и ДСИ на Ахмети твърдят, че това не е достатъчно. Те призовават за участие на ОССЕ и САЩ. 
			Тези тревоги подклаждат и широкоразпространения дебат след преброяването през 2002 г. дали албанците в Македония действително представляват една четвърт от населението. Председателят на комисията по преброяването по онова време Зоран Кръстевски подаде оставка заради тези резултати, докато директорът на Статистическия институт (СИ) Благица Новковска бе отстранена. 
			Според Кръстевски преброяването бе проведено след въоръжения конфликт през 2001 г. и е имало много нередности в кризисните райони - например в Гостивар, където живеят голям брой албанци. 
			"Подадох оставка, защото [тогавашното] правителство замрази дейността на комисията по преброяването три месеца преди преброяването и ние не можахме да се срещнем. По време на преброяването [през 2002 г.] директорът на Статистическия институт (СИ) Благица Новковска бе отстранена и тогава СИ публикува резултатите независимо от нас, което е неприемливо", каза той. 
			Кръстевски каза, че комисията е трябвало да определи окончателния резултат, но не са й позволили да функционира. "Когато бяха установени нередностите, трябваше да има ново преброяване, но комисията не можа да го направи", каза той. 
			"Нито научните, нито практическите параметри и изчисления не показват такъв голям процент на албанците. През 2002 г., те бяха под 19%, а през 2011 г. те няма да надминат 21%", заяви за SETimes професорът от института по география Никола Паунов. 
			Както се очакваше, етническите албанци не са съгласни. 
			"СИ, неговият директор и сегашното правителство ще носят историческа отговорност, ако не се създаде истинско взаимно доверие през идните месеци", заяви Хафиз Алити от ДСИ. 
			 Поправките в закона бяха гласувани на 6 декември. Говорителят на правителството Мохамед Ходжа, също албанец, заяви, че законът осигурява прозрачност и честно преброяване. 
			Според закона постоянните жители на Македония и македонските граждани, които са били в чужбина до 12 месеца, трябва да бъдат включени в преброяването. Преброяването ще се проведе на македонски език или на езиците на етническите общности, там където те представляват 20% от населението. 
			Комисията по преброяването ще бъде мултиетническа. Четиринайсет македонци и 11 членове на етнически общности ще участват в нея, включително шест или седем албанци. 
			Разходите по преброяването в Албания се очаква да възлязат на 15 милиона евро, а в Македония - 14 милиона евро.

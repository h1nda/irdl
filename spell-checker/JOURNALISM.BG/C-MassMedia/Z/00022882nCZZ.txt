Дипломатически дневник: Румънският премиер проведе разговори с официални представители на ЕС
					12/06/2007
					Румънският премиер Търичану бе на официално посещение в Брюксел преди публикуването на поредния доклад на ЕК за страната. Още в дипломатическите новини от тази седмица: външният министър на Албания посети Черна гора.
					 
						
Румънският премиер Калин Попеску Търичану пристигна в Брюксел във вторник (12 юни). [Гети Имдижис]
						
Румънският премиер Калин Попеску Търичану бе в Брюксел във вторник (12 юни) за срещи с председателя на Европейската комисия Жозе Мануел Барозу и председателя на Европейския парламент Ханс-Герт Пьотеринг. Основни теми на дискусиите бяха политическата обстановка в Румъния и следприсъединителните задължения на страната към ЕС. Очаква се ЕК да публикува поредния си мониторингов доклад за страната през следващите седмици. 
						*** 
						
Словенският външен министър Димитрий Рупел се срещна с македонския си колега Антонио Милошоски в Любляна в сряда (6 юни). Той отново потвърди подкрепата на страната си за стремежите на Македония за евроатлантическа интеграция, както и перспективите за присъединяване към ЕС на Западните Балкани като цяло. Същевременно той призова властите в Скопие да ускорят прилагането на необходимите реформи. 
						*** 
						Председателят на хърватския парламент Владимир Шекс, който бе във Варшава във вторник (5 юни), заяви, че полските ръководители са го уверили в твърдата подкрепа на своята страна за кандидатурата на Хърватия. Той заяви, че неговият полски колега Лудвик Дорн е изразил позицията, че присъединяването на Хърватия не трябва да бъде застрашено от проблемите, свързани с новата конституция на ЕС. 
						*** 
						Албанският външен министър Лулзим Баша бе в Подгорица във вторник (5 юни). Той се срещна с черногорския си колега Милан Рочен за обсъждане на регионалното сътрудничество, пътя към членство в евроатлантическите институции и въпроса за статута на Косово. Баша се срещна и с черногорския президент Филип Вуянович, премиера Желко Щуранович и министъра за човешките права и правата на малцинствата Фуад Нимани. 
						
(Различни източници 5/06/07-12/06/07)

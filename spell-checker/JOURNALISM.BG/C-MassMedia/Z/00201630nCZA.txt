Корупцията остава проблем за Косово
					12/07/2011
					Липсата на политическа воля и законодателство правят борбата срещу корупцията неефикасна.
					От Бухамет Брайшори за Southeast European Times от Прищина -- 12/07/11
 
					 
						
Движението "Ветевендосе" организира протест "Срещу крадеца", насочен против липсата на политическа воля за борба с корупцията. [Мухамет Брайшори/SETimes] 
						Реакциите не стихнаха след публикуването на доклада на "Трансперънси Интернешънъл", публикуван в края на юни, където се казва, че Косово няма политическа воля за борба с корупцията. 
						Докладът - Инициатива за мониторинг по сравнителни показатели на напредъка на борбата с корупцията (СИМАП) - е основан на указанията и изискванията на ЕС към борбата с корупцията в кандидатките за членство Албания, Македония, Турция и Косово. 
						"Гаранцията, че реформите за борба с корупцията се прилагат и са необратими, е от съществено значение за осигуряване на надежден процес на присъединяване и единен подход към корупцията в цяла Европа," каза ръководителят на европейската координационна служба на "Трансперънси Интернешънъл" Яна Митермайер. 
						Докладът не предлага точни данни за равнището на корупцията в Косово поради трудности при събирането на данни за корупцията. Основните използвани показатели включват възприемането на корупционните практики и честотата на съдебните дела за корупция. 
						"В Косово има силно възприемане, че корупцията е широко разпространена," каза изпълнителният директор на Института за балканска политика Себ Бютючи за SETimes. 
						Бютючи обясни, че в косовските съдилища има много малко дела за корупция. "Това е много тревожно, особено като се има предвид наличието на силно възприемане на корупцията," каза той. 
						Председателят на Косовския върховен съд Фейзула Хасани е обезпокоен от вялите усилия за борба с организираната престъпност, резултатите от която не са задоволителни. 
						"Страните от региона са една крачка напред, защото са приели специални закони за борба с организираната престъпност и корупцията," каза Хасани. Той смята, че е от съществено значение за Косово да приеме подходящо законодателство, за да може да се движи напред. 
						ЮЛЕКС може също да играе важна роля в борбата срещу корупцията, но заявява, че отговорността пада върху местните институции в Косово, които трябва да играят по-активна роля, а също и върху гражданското общество и медиите. 
						ЮЛЕКС и местните съдии са издали досега 27 присъди по дела за корупция. 
						Мисията, съвместно с косовските власти, продължава да разследва случаи и да разглежда дела в съдилищата, когато има достатъчно доказателства за това, каза говорителят на ЮЛЕКС Блерим Красничи за SETimes. 
						"Имайте предвид, че ЮЛЕКС не е единствената институция в Косово, която се занимава с дела за корупция. Мисията работи със знакови дела, докато местните институции работят с останалите дела," каза Красничи. 
						Косовското гражданско общество обаче е критично към приноса на ЮЛЕКС, особено по дела, свързани с по-високите нива, където местната полиция и съдии нямат възможност да си вършат работата независимо. 
						"ЮЛЕКС има ясен мандат да се бори с корупцията в Косово. За съжаление за период от три години ЮЛЕКС не е свършила много. Броят на делата за корупция, по които работи ЮЛЕКС, е много малък. Мисията не изпълни и обещанията, че ще преследва делата срещу "големите риби"," каза Бютючи за SETimes. 
						Докато косовското правителство е критикувано за бездействието си въпреки приетите неотдавна законодателни мерки, съдебната система остава прекалено слаба и недостатъчно независима, за да направи повече. 
						"Освен някои законодателни реформи срещу корупцията, в съдебната система няма никакви значими конкретни действия. Законовите реформи са недостатъчни, защото още не е приет законът срещу мафията, а реформите в съдебната система не са показали успехи," каза Бютючи.

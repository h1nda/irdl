Комитет на ЕС одобрява отварянето на оставащите глави с Хърватия
					27/06/2010
					 
						БРЮКСЕЛ, Белгия – Комитетът на постоянните представители на ЕС (КОРЕПЕР) даде зелена светлина за отварянето на трите оставащи преговорни глави в преговорите за присъединяване с Хърватия в петък (25 юни). Главите – “Правосъдие”, “Конкуренция” и “Външна политика, политика на сигурност и отбрана”– ще бъдат на масата на междуправителствената конференция за присъединяването тази седмица. До края на юни Хърватия ще е отворила всички 33 преговорни глави. ЕС се съгласи да отвори главата за правосъдие след последния доклад на главния прокурор на Хагския трибунал за военни престъпления Серж Брамерц за сътрудничеството на Хърватия с трибунала. По-рано този месец той заключи, че макар че Загреб е постигнал само ограничен успех в откриването на липсващите “артилерийски дневници” от операция “Буря” той смята, че издирването ще продължи. Затварянето на глава “Правосъдие” ще зависи от пълното сътрудничество на Загреб с трибунала. (ХРТ, Кроейшън Таймс, Пословни дневник - 25/06/10)

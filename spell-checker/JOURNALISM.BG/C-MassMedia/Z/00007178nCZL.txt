Хърватия решава нови задачи в стремежа си за членство в НАТО
04/06/2003
След приключването на първия от три кръга на Плана за действие за членство в НАТО Хърватия пристъпва към следващата фаза. Страната очаква да получи покана за членство през 2006 година.
От Наташа Радич за Southeast European Times в Загреб - 04/06/03
 
 
След успешното приключване на първия цикъл от Плана за действие за членство в НАТО (ПДЧ) Хърватия се готви за нов набор от задачи, които следва да осигурят изпълнението на критериите на НАТО.
Първият цикъл приключи официално през май, когато хърватският министър на отбраната Желика Антунович и външният министър Тонино Пицула отговориха на въпроси, зададени от представители на НАТО в Брюксел. Съгласно установената процедура Хърватия трябва да разработи програма и нов набор от задачи до края на това лято. След приемането на документа в Хърватия и одобрението му в Брюксел следващата фаза от трансформацията на въоръжените сили може да започне през есента.
НАТО стартира програмата ПДЧ в края на 90-те години на миналия век, за да подпомогне кандидатите за членство при усвояване на военните стандарти на Алианса. Официални представители в Загреб се надяват, че Хърватия ще бъде готова за членство след третия цикъл на ПДЧ. Ако това е така, страната може да получи покана за пълноправно членство през 2006 година. Проведени наскоро проучвания на общественото мнение показват, че обществеността като цяло приема двете стратегически цели на правителството - пълноправно членство в НАТО и ЕС. Повече от 75% от хърватите желаят членство в ЕС, докато броят на тези, които подкрепят НАТО, е около 65%.
Освен военни стандарти, трябва да бъдат удовлетворени и политически предварителни условия. НАТО очаква Хърватия да оказва пълно съдействие на Международния наказателен съд за военни престъпления в бивша Югославия (МТБЮ), да утвърждава върховенството на закона и демократичните ценности, както и да зачита правата на малцинствата. Трябва да се ускори процесът на завръщане на бежанците и на хората, които искат да се завърнат, трябва да се даде възможност да си възстановят собствеността.
По време на неотдавнашно официално хърватско посещение в Брюксел членовете на Постоянния съвет на НАТО поздравиха правителството за свършената досега работа. Те характеризираха Хърватия като кандидат за членство в НАТО, който може да се надява да получи покана веднага щом приключи необходимите реформи.
Хърватия получи висока оценка не само от Постоянния съвет на НАТО, но и от САЩ. През май бе подписана Американо-Адриатическа Харта от външните министри на Албания, Хърватия и Македония, както и от американския държавен секретар Колин Пауъл. Утвърждавайки политиката на НАТО на "отворени врати", САЩ решиха да отправят силно политическо послание към трите държави от региона,които се надяват да бъдат основните кандидати при бъдещото разширяване на НАТО. Хартата подчертава индивидуалния подход при оценката на всяка страна и засилва американската подкрепа за този процес.

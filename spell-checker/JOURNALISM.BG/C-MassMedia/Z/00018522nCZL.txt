Протестиращи в Белград поискаха оставката на Кощуница заради Младич
					10/05/2006
					 
						БЕЛГРАД, Сърбия и Черна гора -- Хиляди хора се събраха в Белград във вторник (9 май), за да поискат оставката на правителството на Воислав Кощуница заради неуспеха му да арестува Ратко Младич. Те обвиниха премиера, че не е успял да отдалечи страната от режима на Слободан Милошевич. Чедомир Йованович от опозиционната Либералдемократическа партия призова за предсрочни избори, за да се смени сегашният кабинет. ЕС спря преговорите по Споразумението за стабилизация и асоцииране със Сърбия и Черна гора миналата седмица, след като Младич не бе заловен до определения срок -- края на април. 
						Също във вторник президентът на Сърбия и Черна гора Светозар Марович каза, че отговорността за проблема с Младич трябва да се подели между властите от федералния съюз и международната общност. Той заяви, че правителството има желание да предаде беглеца. (Данас - 10/05/06; Бета, AП, Танюг, РТС - 09/05/06)

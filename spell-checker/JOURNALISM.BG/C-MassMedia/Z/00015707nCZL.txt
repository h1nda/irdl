Експерти на ООН разкопават гробове в Прищина, търсейки останките на изчезнали сърби
					25/08/2005
					 
						ПРИЩИНА, Косово, Сърбия и Черна гора -- Съдебни следователи от ООН разкопават гробове в изоставено сръбско източноправославно гробище близо до Прищина с цел да открият останките на около 50 сърби, изчезнали в района през лятото на 1999 г. Хосе-Пабло Барайбар, представител на ООН, който ръководи операцията, каза пред репортери, че повечето от жертвите най-вероятно са били убити по време на нападения с цел отмъщение по улиците на столицата на Косово. Вероятно телата им първо са били откарани в морга, а след това в гробището. Около 500 сърби и 2400 етнически албанци все още се водят за безследно изчезнали след конфликта от 1999 г. (Ройтерс, Танюг - 24/08/05)

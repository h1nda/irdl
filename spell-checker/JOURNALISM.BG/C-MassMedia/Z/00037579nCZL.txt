Вътрешните министри от ЕС обсъдиха безвизовия режим със Западните Балкани 
					25/02/2011
					 
						БРЮКСЕЛ, Белгия -- В четвъртък (24 февруари) Съветът по правосъдие и вътрешни работи на ЕС обсъди така наречения механизъм след либерализирането на визите за страните от Западните Балкани и взе решение да не се правят промени в сегашното положение. Въпреки това те отбелязаха, че създаденият от Европейската комисия механизъм може да бъде задействан като система за ранно предупреждение „в случай на масов наплив на желаещи да получат убежище”. Подробен доклад за положението ще бъде представен през юни. Междувременно в четвъртък Сърбия създаде комисия за наблюдение на безвизовия режим с ЕС, която да се занимава с въпросите, свързани с фалшивите искания за предоставяне на убежище. 
						По време на същото заседание министрите от ЕС одобриха споразумение за реадмисия с Турция, което означава, че незаконните имигранти, които са влезли в блока през Турция, ще бъдат връщани в страната, от която са влезли. Споразумението няма да се прилага за търсещите убежище по политически причини. Одобрението е от голямо значение, защото дава сигнал, че ЕС може да започне диалог за визите с Турция. Споразумението трябва да бъде официално одобрено от Анкара. (EM Портал, Б92, Уърлд Булетин, Анадолска информационна агенция - 24/02/11)

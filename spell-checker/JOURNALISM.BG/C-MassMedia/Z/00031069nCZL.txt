Хърватия обяви ден на национален траур
					27/07/2009
					 
						ЗАГРЕБ, Хърватия – Понеделник (27 юли) бе обявен за ден на национален траур в памет на жертвите от влаковата катастрофа в петък близо до гр. Сплит. Дерайлиралият влак причини смъртта на шест души, а най-малко 50 бяха ранени. Всички насрочени за понеделник спортни и културни прояви са отменени. Профсъюзът на хърватските влакови машинисти поиска в неделя оставката на директора на държавните железници Зоран Поповац, твърдейки, че той се опитва да повлияе на вътрешното разследване на злополуката. Вътрешният министър Томислав Карамарко каза, че полицията се опитва да установи дали химическо вещество в противопожарен препарат, с който са били напръскани релсите, е станало причина за дерайлирането. Министърът на морето, туризма, транспорта и развитието Божидар Калмета предложи оставката си заради злополуката, но премиерът Ядранка Косор не я прие. 
						Други новини – Хърватската партия на пенсионерите (ХПП) реши в петък да оттегли подкрепата си за кабинета заради въвеждането на данък върху цялата сума на пенсиите и други приходи, надвишаващи 400 евро на месец. ХПП искаше налогът да се отнася само за горницата над тази сума. Партията настоява да бъде уволнен финансовият министър Иван Шукер, твърдейки, че той не е предоставил точна информация за състоянието на държавните финанси. ХПП има само едно място в парламента, така че напускането на коалицията няма да дестабилизира правителството. (Ютарни Лист, Дневник, ХИНА, Б92, АП - 26/07/09; Business.hr, Пословни Дневник, Национал - 24/07/09)

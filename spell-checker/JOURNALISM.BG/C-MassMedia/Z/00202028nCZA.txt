Срещата на върха на Г20 приключи с незначителен напредък
					05/11/2011
					Според анализаторите срещата на върха на Г20 в Кан е провал за европейските лидери.
					От Светла Димитрова за Southeast European Times в София - 05/11/11
 
					 
						
Двугодишната дългова криза в еврозоната може да тласне глобалната икономика в рецесия. [Архив] 
						Двудневната среща на върха на Г20 приключи в Кан на френската Ривиера в петък (4 ноември) с големи обещания за продължаващо сътрудничество при решаването на икономическите проблеми в света днес. 
						"Днес ние потвърждаваме нашата решимост да работим заедно и взехмe решения да съживим икономическия растеж, да създадем нови работни места, да гарантираме финансова стабилност, да прокламираме социалното включване и да накараме глобализацията да служи на потребностите на хората", заявиха лидерите на Г20 в заключително комюнике. 
						В началото на срещата в четвъртък американският президент Барак Обама каза, че най-важният аспект на разговорите е справянето с двугодишната дългова криза в еврозоната, която заплашва да тласне глобалната икономика в рецесия. 
						По този ключов проблем обаче лидерите на 20-те големи иконoмики, които заедно осигуряват повече от четири пети от световното производство, не успяха да постигнат голям напредък. 
						Според съобщения в медиите те са обсъждали различни възможности за увеличаване на ресурсите на МВФ, за да може той бързо да осигурява помощ на засегнатите от кризата страни членки. 
						Една от задачите, свързани с тази мярка, е да се осигури достатъчно финансиране, за да се предотврати разпространението на дълговата криза в еврозоната в Италия и Испания, които са съответно третата и четвъртата най-големи икономики в клуба на 17-те страни, използващи еврото като валута. 
						След като не успяха да постигнат споразумение по специфична схема за увеличаване на ресурсите на Фонда, лидерите на Г20 само обещаха, че ще "гарантират, че МВФ ще продължи да разполага с ресурси, за да може да играе ролята си в полза на всички свои членки". 
						Сега надеждите са, че финансовите министри ще могат да постигнат споразумение по този въпрос на следващата си среща през февруари. 
						Директорът на МВФ Кристин Лагард не бе обаче твърде оптимистично настроена и отбеляза, че много от членките на институцията все още предстои да платят допълнителните вноски, за които се споразумяха още през 2010 г. 
						"Все още предстои да бъде изминат дълъг път. Бих искала да видя парите си", каза бившият френски министър на финансите. 
						На среща на върха миналата седмица ЕС реши да увеличи Европейския инструмент за финансова стабилност (ЕИФС), спасителния фонд на еврозоната, до най-малко 1 трилион евро, за да се предотврати разпространението на кризата в клуба на 17-те. Надеждите на европейските лидери, че други членки на Г20 ще предложат допълнителна финансова подкрепа на ЕИФС по време на срещата в Кан, не се реализираха. 
						Срещата бе засенчена от събитията в Гърция, след като премиерът Георгиос Папандреу изненадващо съобщи миналата седмица, че ще се свика референдум за последното споразумение за спасителен заем за страната, само дни след като то бе одобрено от лидерите на страните от еврозоната. 
						Новината шокира европейските лидери и хвърли пазарите в паника. Папандреу и гръцкият финансов министър Евангелос Венизелос бяха повикани в Кан в сряда. Макар че Атина официално отхвърли идеята за референдум на следващия ден, преди вота на доверие за премиера късно вечерта в петък, политическата криза в страната доминираше в задкулисните преговори в Кан. 
						Срещата на върха на Г20 също не успя да облекчи безпокойството, че сега Италия може да стане следващата "Гърция" на еврозоната. 
						Под натиска на други страни членки на ЕС и на финансовите пазари италианският премиер Силвио Берлускони "покани" МВФ да провери заедно с Европейската комисия напредъка на страната му в осъществяване на дълго отлаганите социални и икономически реформи. 
						"Ние подкрепяме мерките, представени от Италия на срещата на върха и постигнатото съгласие за подробна оценка и контрол от страна на Европейската комисия", заявиха лидерите на Г20 в своето комюнике. " В този контекст ние приветстваме решението на Италия да покани МВФ да извърши публично оценяване на осъществената от страната политика на тримесечна основа." 
						Тази мярка, според Даниел Грос, директор на Центъра за европейски политически изследвания, е била "плесница за Комисията, която "би трябвало обикновено сама да се занимава с този вид работа". 
						Преговорите в Кан бяха "пълен провал" за европейците, заяви в петък за SETimes ръководителят на мозъчния тръст със седалище в Брюксел. 
						"Европейците обещаха, че ще дойдат на срещата на върха с пакет за решаване на [кризата] в еврозоната, а пристигнаха на срещата на фона на още по-дълбока криза в еврозоната. 
						Бившият финансов министър на България Пламен Орешарски не бе толкова критичен в забележките си по отношение на срещата на върха на Г20. Нищо "драматично" не се случи там, каза той за SETimes в събота, смятайки споразуменията, постигнати на срещата на върха на ЕС миналата седмица, за "много по-важни". 
						"Срещата на върха в Кан само потвърди вече създадените инструменти", добави той и подчерта, че не съществуват "вълшебни" механизми за справяне със сегашните проблеми в еврозоната.

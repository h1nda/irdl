Убийството на редактор бе осъдено като атака срещу свободата и стабилността
		14/06/2004
		Министерството на вътрешните работи на Черна гора предлага награда от 1 млн. евро за информация за разкриване на убийството на главния редактор на в. Дан Душко Йованович
		От Антонела Кристович за Southeast European Times от Подгорица - 14/06/04
 
		 
			
Редакторът на Дан Душко Йованович. [AФП]
			Душко Йованович, директор и главен редактор на всекидневника в. Дан почина на 28 май в клиничния център в Подгорица от рани, нанесени му, след като бе стреляно по него пред офиса на вестника. Неидентифициран нападател откри огън с автоматично оръжие няколко секунди, след като Йованович влезе в колата си.
			В своя уводна статия Дан определи убийството като атака срещу свободата на речта, демокрацията и "свободата на цялата нация". Според вестника Йованович е получавал заплашителни писма. Преди няколко години, когато бе депутат в парламента, той бе нападнат пред неговия апартамент.
			Полицията предполага, че куршумите, убили Йованович, са изстреляни от тъмносин Фолксваген Голф III със затъмнени стъкла, който бе открит в центъра на Подгорица няколко дни по-късно. Два автомата Калашников - един отзад и друг на седалката - бяха намерени в колата, заедно с изстреляните гилзи. На около 30 м от колата полицията откри чифт хирургически ръкавици.
			Фолксвагенът бе паркиран близо до улица Светозар Маркович. Полицията, която провери над 200 коли с тъмен цвят и затъмнени стъкла, установи, че автомобилът е с крадени номера.
			Министерството на вътрешните работи предлага 1 млн. евро за информация за разкриване на убийството. Вътрешният министър Драган Джурович е помолил полициите на Франция, Великобритания, Германия и САЩ да изпратят експерти, които да помогнат на колегите си в Черна гора да разрешат случая. Той обяви, че ще си подаде оставката, ако убийците не бъдат разкрити.
			Черногорските институции, политическите партии, граждани и неправителствени организации осъдиха убийството на Йованович.
			
Епископ Амфилохие (вдясно) провежда панихида на 30 май за Душко Йованович. [АФП]
			"Това е атака срещу мира и стабилността на Черна гора и заплаха за сигурността на нейните граждани. Ето защо е много важно да бъде анализирано, кой би имал мотив да изпрати такова послание чрез това престъпление", каза премиерът Мило Джуканович.
			Президентът на Сърбия-Черна гора Светозар Марович заяви, че е потресен от убийството и добави, че Сърбия-Черна гора има сили "да се пребори със злото".
			Убийството на Йованович е атака срещу журналистиката в Черна гора като цяло, каза вицепрезидентът на Асоциацията на професионалните журналисти на Черна гора Димо Рамович. "Това не е начинът за разчистване на сметките с журналистите. Те отговарят за това, което вършат и има съд, към който може да се обръща всеки, който не харесва тяхната работа. Застрелването на някого не е решение", заяви Рамович пред осведомителната агенция МИНА.
			Асоциацията остро осъди убийството и призова полицията да разкрие убийците колкото се може по-скоро.
			Директорът на отдел "Информация" в министерския съвет на Черна гора Слободан Орлич каза, че убийството е продължение на насилията, започнали през 90-те години. Той заяви, че то е показало спешната необходимост от промени в медийната среда.
			
Полицейски служители проверяват местопроизшествието и колата на Душко Йованович, след като той бе застрелян пред неговия офис. [AFP]
			Говорителката на комисариата по външната политика към Европейската комисия Ема Удуин каза, че е потресена от убийството и изрази надежда, че престъпниците ще бъдат предадени на правосъдието.
			Йованович бе съсобственик на частната фирма Ю Медия Монт, включваща Дан, Радио Д и списание Ревия Д. Неговият вестник бе дълго време привърженик на политическите възгледи на Слободан Милошевич и веднъж бе даден под съд от трибунала на ООН заради разкриване самоличността на защитен свидетел. След публично извинение и промяна на редакционната политика по отношение на Хагския трибунал, съдебния иск бе оттеглен.
			През 90-те години Йованович бе член на обединената Демократическа партия на социалистите. След разцеплението й през 1997 г. той се присъедини към Социалистическата народна партия, ръководена от Момир Булатович. По времето, когато бе депутат, той бе нападнат веднъж и куфарчето му, което по неговите думи е съдържало важни документи, откраднато. Преди основаването на Дан той е работил като служител във финансовата полиция в министерството на вътрешните работи, а по-късно - като началник на финансовата полиция в Никшич и Подгорица. Той също така е бил директор на данъчната администрация.
			Мили Перович, който пое поста на Йованович като редактор на Дан, каза, всекидневникът ще продължи да излиза и ще се занимава със същите проблеми както преди.

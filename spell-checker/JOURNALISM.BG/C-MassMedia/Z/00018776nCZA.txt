Американската помощ за Сърбия и Черна гора бе спряна заради Младич
					01/06/2006
					Позовавайки се на липсата на сътрудничество от страна на Сърбия и Черна гора с Трибунала на ООН за военни престъпления в Хага, Съединените щати обявиха в сряда, че ще задържат финансова помощ от 7 млн. щатски долара.
					(Айриш Икзаминър, ДТТ-НЕТ, Фокус - 01/06/06; AП, Американски държавен департамент - 31/05/06)
 
					 
						
Бившият босненски сръбски военен командир Ратко Младич е все още на свобода. [Гети Имиджис]
						Съединените щати взеха решение в сряда (31 май) да задържат финансовата си помощ за правителството на Сърбия и Черна гора заради неизпълнението на задълженията му към Трибунала на ООН за военни престъпления в Хага. 
						"Държавният секретар Кондолиза Райс реши, че не може да потвърди наличието на сътрудничество от страна на правителството на Сърбия и Черна гора с Международния наказателен съд за бивша Югославия (МНСБЮ), заяви в изявление говорителят на Държавния департамент Шон Маккормък. "В резултат на това решение ще бъдат задържани 7 млн. щатски долара помощи за централното правителство на Сърбия за фискалната 2006 година, съгласно изискванията на Закона за външните операции, външното финансиране и програмите, свързани с отпускането на финансови средства." 
						Вашингтон даде обаче да се разбере, че решението от сряда не означава спиране на близо 62 млн. щатски долара хуманитарна помощ за сръбския народ и за подпомагането на инициативи за укрепване на демокрацията в страната. 
						Екстрадицията на редица обвиняеми от МНСБЮ в началото на 2005 г. даде основание на Вашингтон да удостовери през юни миналата година, че Сърбия и Черна гора сътрудничи на Хагския трибунал, и САЩ продължиха да предоставят финансова помощ на белградските власти. В сряда американското правителство увери Сърбия, че иска да й "помогне да стане напълно успяваща, сигурна и демократична държава, интегрирана в евроатлантическите структури". Същевременно обаче Вашингтон отбеляза, че през последните месеци "почти не може да се говори за сътрудничество" с Трибунала на ООН и че Сърбия трябва да изпълни своите международни задължения, за да изгради по-тесни връзки със Съединените щати. 
						"Призоваваме властите в Белград да сътрудничат изцяло на Трибунала, което включва арестуването и прехвърлянето на укриващите се бегълци и особено на Ратко Младич, за да бъдат изправени пред съда в Хага," заяви Държавният департамент, отбелязвайки, че сръбският премиер Воислав Кощуница сам е признал, че сръбските държавни и национални интереси са били накърнени. 
						Решението на американското правителство бе взето по-малко от месец след прекратяването от ЕС на преговорите с Белград по Споразумението за стабилизация и асоцииране (ССА) заради провала му в сътрудничеството с МНСБЮ и в частност с предаването на Младич. Кощуница обеща, че белгецът ще бъде арестуван и предаден на Хага до края на април. 
						Наред с бившия босненски сръбски политически лидер Радован Караджич, Младич оглавява списъка на МНСБЮ на най-издирваните обвиняеми. И двамата са обвинени в геноцид във връзка с клането в Сребреница през 1995 г. на близо 8000 босненски мюсюлмани -- мъже и момчета -- както и с 43-месечната обсада на Сараево, в която загинаха близо 10000 души. 
						Мнозина смятат, че Младич, който е на свобода вече от повече от десет години, се укрива в Сърбия. 
						По време на посещение в Белград във вторник еврокомисарят по разширяването Оли Рен увери сръбските власти, че преговорите по ССА ще бъдат подновени веднага щом Младич бъде предаден в Хага. 
						В подобно изявление Съединените щати посочиха в сряда, че ще бъдат готови да преразгледат решението си за преустановяване на финансовата помощ за правителството на Сърбия и Черна гора, ако то предприеме стъпки, демонстриращи сътрудничество с МНСБЮ.

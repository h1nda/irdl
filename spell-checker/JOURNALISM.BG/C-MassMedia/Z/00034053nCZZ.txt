Наука и технологии: Турция онлайн
					05/04/2010
					Почти 25% от турските бизнеси поддържат уебсайтове. Още новини от областта на науката и технологиите: Кипър ще получи цунами-предупредителна система; Сърбия и Македония си сътрудничат в областта на медицинската наука.
					 
						
						
						Турските потребители на интернет прекарват средно по осем часа седмично в сърфиране в световната мрежа, твърди Мустафа Ичъл, главен директор на "Гугъл Маркетинг" за Турция, Близкия изток и Африка. Ичъл направи този коментар на 29 март на семинар под надслов "Откриване на интернет с Гугъл" в Истанбул. Той заяви, че 400 000 от 2 милиона малки и средни компании в Турция имат уебсайтове, а 10 000 от тях продават продуктите си по интернет. 
						*** 
						"Харис Маритайм Къмюникейшънс Сървисиз" и офшорната компания за комуникационни мрежи "CSnet International" разработиха цунами-предупредителна система за ранно реагиране, която ще се използва от Центъра по океанография в Кипър. 
						*** 
						
						Истанбул ще бъде домакин на националните финали на 18-тата Международна олимпиада за екологични проекти в Tурция през май. Събитието, подкрепено от ЮНЕСКО, цели да повиши екологичното съзнание на младите хора и да събере заедно стотици млади изобретатели от целия свят. 
						*** 
						
						Сръбският министър на здравеопазването Томица Милосавлевич и неговият македонски колега Буяр Османи подписаха споразумение за сътрудничество в сектора на здравеопазването и медицинската наука във вторник (30 март). Милосавлевич посочи, че сътрудничеството ще включва обмен на експерти и сътрудничество между здравните институции на двете страни. 
						*** 
						Осъществяването на проект за трансформиране на рудодобивния град Сенски Рудник в екомузей и център на индустриалното наследство ще започне тази година, съобщи на 28 март сръбският министър на културата Небойша Брадич. Проектът е подкрепен с финансиране от Европейската комисия. Експерти от Сърбия, Франция, Гърция, Швеция и Обединеното кралство ще работят по него. 
						 *** 
						Ученици от белградска гимназия спечелиха два сребърни и два бронзови медала на математическата олимпиада, проведена миналата седмица в Санкт Петербург, Русия. Сръбски деца от 7-ми и 8-ми глас бяха единствените чуждестранни ученици, поканени за състезанието. 
						*** 
						
						Maкедонски археолози откриха 20 монети с образа на Филип II Македонски и на други владетели от древността по време на разкопки близо до крепост по пътя между Охрид и Струга, според македонския телевизионен канал "Алсат", който съобщи новината във вторник (30 март). Директорът на службата за защита на културното наследство Паско Кузман заяви, че учените също са открили и 1 000 върха на стрели. 
						*** 
						
						Сръбско издание на Енциклодията за социални науки в два тома бе представено в четвъртък (1 април) в Белград. Екип от сръбски експерти работи в продължение на три години върху изданието. Енциклопедията, редактирана от Адам Купър и Джесика Купър, за пръв път бе издадена през 1985 г.. 
						
						(Различни източници -- 29/03/10-05/04/10)

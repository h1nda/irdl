Еврокомисарят Аштън призова властите в БиХ да изготвят стратегия за развитие 
					28/10/2010
					 
						БРЮКСЕЛ, Белгия -- Ръководителят на външната политика на ЕС Катрин Аштън призова политиците от Босна и Херцеговина (БиХ) да изготвят нова стратегия за развитие на страната. В обръщение към Комисията по външни отношения на Европейския парламент (ЕП) Аштън подчерта, че нивото на безработицата в БиХ е 39 % и цяло ново поколение млади хора има нужда от помощ, работни места и перспективи. Тя подчерта, че ЕС и Съединените щати са се договорили да подкрепят всяка жизнеспособна стратегия, която би ускорила интеграцията на БиХ в ЕС и реформите. По-рано Аштън бе призовала политиците в БиХ бързо да сформират новите институции след общите и президентските избори от 3 октомври и да се ангажират с ключовите реформи. (РТРС, СРНА, sarajevo-x.com - 27/10/10)

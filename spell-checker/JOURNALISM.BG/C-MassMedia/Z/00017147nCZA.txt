Още един автобус на ООН бе нападнат в Косово
					06/01/2006
					В сряда автобус на ООН с 55 пътници бе нападнат по маршрута Драгаш-Белград. Това бе последният от поредицата от инциденти, хвърлящи сянка върху сигурността в Косово.
					От Блерта Фоничи за Southeast European Times от Прищина – 06/01/06
 
					 
						
"Опитите на изолирани лица или групи да подриват напредъка на Косово не трябва да бъдат толерирани," каза ръководителят на ЮНМИК Сьорен Йесен-Петерсен. [Лаура Хасани]
						В сряда (4 януари) вечерта бомба бе хвърлена по автобус на ООН, причинявайки щети, но не и наранявания сред 55-те пътника в него. Това бе второто нападение за последния месец срещу редовната автобусна линия между Драгаш и Белград и второто за тази седмица срещу автобус на ООН. 
						"Пострадали нямаше и пътниците продължиха пътуването си с друг автобус с полицейски ескорт," каза говорителят на ООН Нирай Сингх. Според него пътниците в автобуса са били косовски албанци и членове на етническите босненска и турска общност, както и един китайски гражданин. 
						Етническите малцинства в Косово често използват маршрута, макар че и представители на 90-процентното албанско мнозинство също пътуват доста. 
						Бомбеното нападение стана след замерването с камъни в четвъртък на автобус на ООН, превозващ сърби от Раховеци за Митровица. Косовската полицейска служба арестува четирима души във връзка с нападението. 
						На фона на поредицата от неотдавнашни инциденти ръководителят на ЮНМИК Сьорен Йесен-Петерсен осъди "престъпното насилие" и предупреди, че подобни деяния не са в интерес на Косово. 
						"Опитите на изолирани лица или групи да подриват напредъка на Косово не трябва да бъдат толерирани," каза през декември Йесен-Петерсен. 
						Полицията на ЮНМИК и Косовската полицейска служба междувременно засилиха мерките за сигурност с цел да гарантират запазването на безопасна и сигурна обстановка по време на протичащия процес на определяне на бъдещия статут на Косово. 
						В рамките на операция "Строга сигурност" по цялата територия на Косово бяха увеличени полицейските патрули и бяха установени контролно-пропускателни пунктове за автомобили, като в потенциално уязвимите райони мерките бяха най-засилени. Близо 352 души са задържани за различни провинения и са иззети 84 единици оръжие. 
						На 28 декември полицейските акции бяха допълнително засилени на север от разделения град Митровица след случаите на насилие в областта. 
						Полицейският комисар Кай Витруп отново подчерта в сряда, че полицията ще остане в повишена готовност по време на процеса на преговори за статута. 
						"В хода на операция "Строга сигурност" полицията ще продължи да степенува по приоритет мерките в различните части на Косово в светлината на развитието на обстановката на сигурност," каза Витруп. 
						От косовската полиция твърдят, че като цяло престъпността намалява. Новата 2006 г. обаче започна със серия от случаи на насилие, като освен нападенията срещу автобусни, през последните няколко дни двама души бяха убити с огнестрелно оръжие.

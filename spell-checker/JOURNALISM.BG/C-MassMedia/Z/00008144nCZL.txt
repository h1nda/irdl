Албания иска да се свърже с европейската ж.п. мрежа
28/08/2003
150-километрова връзка между черногорските и албански железници се реконструира със средства от проект на Световната Банка. Това е една от инициативите, насочени към модернизиране на албанските железници с цел превръщането им в част от европейската мрежа.
От Арди Пулай за Southeast European Times в Тирана - 28/08/03
 
 
Албания ще възстанови ж.п. връзките си с Черна Гора и се очаква скоро да започне работата и по изграждане на ж.п. връзка с Македония, споделиха източници от Министерството на транспорта и телекомуникациите.
150-километровата релсова отсечка, свързваща железниците на Черна Гора и Албания, се реконструира със средства по проект на Световната банка с цел превръщането на албанската ж.п. система в част от европейската мрежа.
Между другото, връзката с Македония е дълга 2.8 км и построяването й ще струва почти 4.7 млн. евро по мнение на компанията, която отговаря за проекта.
Според експерти географското положение на Албания предлага много възможности за ж.п. връзки със съседите - Черна Гора, Македония и Гърция. Източници от транспортното министерство посочват, че Албания и Черна Гора работят по подписването на ново споразумение за ж.п. транспорт. Първоначално споразумение за транспортиране на стоки бе подписано през 1985 година, но сега за пръв път двете страни се опитват да постигнат споразумение за пътнически превзи.
Повторното свързване на мрежите изисква значителни инвестиции, както и подобрения в технологиите и инфраструктурата, а и самият процес ще бъде дълъг. Според анализатори обаче и ползите ще бъдат съществени. Освен очакваните печалби, възстановяването на ж.п връзките между държавите може пряко да допринесе за разкриване на работни места за 1,700 души. Освен това развитието на ж.п транспорта е свързано с повторното отваряне на заводи, разположени по трасетата. Транспортът ще играе решаваща роля за привличане на чуждестранни компании към тези заводи.
Характеризирайки състоянието на албанските железници като "хаотично", министърът на транспорта и телекомуникациите Спартак Почи призова преди няколко месеца към значителни промени.
Ж.п. системата трябва да се реконструира, пътническият превоз да се подобри, а трябва да се въведе и контролна система, за да се предотвратяват щетите върху инфраструктурата, каза Почи. Той подчерта значението на свързването на албанската ж.п. мрежа с инициативите за регионално развитие, в които се поставя специален акцент върху проектите по паневропейския коридор № 8.
Наскоро подписаният договор между албанското правителство и "Дженерал електрик" се разглежда като крайъгълен камък за развитието и модернизацията на албанските железници. Съгласно споразумението компанията ще осигури 43 млн. евро за реконструкция на ж.п. линията между Тирана и пристанището Дуръс, включваща и връзка към международното летище "Майка Тереза". Две банки, американската Ексимбанк и италианската САЧЕ, също подкрепят проекта заедно с правителствата на САЩ и Италия.
"Този проект ще свърже основните елементи на инфраструктурата: въздушен транспорт, сухопътни, морски и телекомуникации, " посочи американският посланик в Тирана Джеймз Джефри. " Заедно с изключително важния проект за коридор № 8, този проект ще даде тласък на връзките на Албания с нейните съседи и като цяло с европейската общност."

ЮЛЕКС и Сърбия подписаха протокол за полицейско сътрудничество
					13/09/2009
					 
						БЕЛГРАД, Сърбия -- ЮЛЕКС подписа протокол за сътрудничество с Министерството на вътрешните работи на Сърбия в петък (11 септември), съобщи говорителят на ЮЛЕКС Кристоф Ламфалуси. Документът ще влезе в сила на 19 септември. Сръбският вицепремиер и министър на вътрешните работи Ивица Дачич заяви, че документът е за сътрудничество между полицейски служби и не съдържа "нито една дума, която има нещо общо с политиката". Той обясни, че документът регулира сътрудничеството между двете страни в борбата срещу организираната престъпност, незаконната търговия с наркотици и всички други форми на трансгранична престъпност.
						Междувременно няколко НПО в Косово съобщиха, че планират да проведат митинг в Прищина на 16 септември срещу протокола. "Заедно ще кажем "не" на нарушаването на суверенитета на Косово. Това е "не" на ЮЛЕКС, а не на ЕС", се казва в изявление на организациите. (Б92, Taнюг, Бета, Синхуа, AП - 11/09/09)

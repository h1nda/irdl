Балканските държави се стремят да решат проблема с бежанците
					18/11/2011
					Цели 16 години след края на войната в бивша Югославия все още има хора, които живеят в бежански лагери и други колективни центрове из Балканите.
					от Катица Джурович за Southeast European Times от Белград -- 18/11/11
 
					 
						
Близо 4100 души все още живеят в 42 колективни центрове за бежанци. [Катица Джурович/SETimes] 
						Група държави от Югоизточна Европа се надява да събере над 500 млн. евро, за да решат проблемите на хората, преместени принудително по време на конфликтите от 90-те години na 20 в.
						Първата стъпка към регионално сътудничество бе направена през 2005 г. с подписването на Декларацията от Сараево. С нея Сърбия, Черна гора, Босна и Херцеговина и Хърватия се споразумяха да изготвят съвместен план за справяне с проблемите на бежанците. 
						До 2010 г. обаче не бе направено кой знае какво. Тогава се проведе първата министерска конференция в Белград, на която бяха съгласувани принципите, заложени в Декларацията от Сараево. 
						"Предупредихме международната общност, че за някои групи от населението все още не е решен дори проблемът с жилищата; животът става все по-труден и ни е нужна помощ, ако искаме да приключим с този проблем", заяви пред SETimes Владимир Цуцич, комисар по бежанците на Република Сърбия.
						На последната министерска конференция, която се проведе в Белград в началото на ноември, външните министри на четирите държави, наред с представители на Върховния комисариат за бежанците на ООН (ВКБООН), Организацията за сътрудничество и сигурност в Европа (ОССЕ) и ЕС, се споразумяха да организират донорска конференция в началото на 2012 година.
						Надеждите са на срещата да се съберат 500-те милиона евро, необходими за осъществяването на петгодишния план, целящ да закрие всички центрове за бежанци и да осигури жилища за тези хора. 
						"Решението на проблема с бежанците зависи от местната и регионална политическа стабилност, както и от икономическите, законодателни и социални реформи, а и от политическата воля на всички страни", заяви пред SETimes говорителят на ВКБООН Андрей Михачич.
						Сред най-крайно нуждаещите се са близо 4100 души, които все още живеят в 42 колективни центъра. Повечето бежанци се намират в Сърбия.
						Служителят на ОССЕ за правата на човека Амела Тандара е на мнение, че това е един шанс най-накрая да се решат проблемите на хората, живеещи в бежански лагери, особено на уязвимите групи като възрастните и болните. 
						"ОССЕ и други международни организации в региона са решени да продължат да подкрепят активно този процес, особено като се ангажират с необходимото съфинансиране от донорите", каза Тандара пред SETimes. 
						Мнозина бежанци обаче мислят, че донорската конференция няма да реши основния проблем, пред който редица от тях са изправени -- загубените права на наем в Хърватия. 
						"Не искаме да ни преместят в социални жилища, които са просто едни по-добре изглеждащи бежански центрове. Искаме си имотите и правата, които ни бяха отнети от държавата Хърватия", заяви пред SETimes Милойко Будимир, председател на Асоциацията на бежанците в Сърбия.
						Правото на наем продължава да е сред основните проблеми, които още повече затрудняват опитите да се намери решение на жилищния проблем на бежанците. В бивша Югославия имаше много общински жилища, построени от държавни фирми и отдадени под наем на работниците. Хората имаха право да ги ползват до живот и да прехвърлят тези права на наследниците си, но нямаха право да ги продават.
						Когато избухна войната и хората бяха принудени да бягат в други държави, законът за имуществото в Хърватия се промени, което остави близо 30 000 семейства без дом. Тази група днес е най-голямата категория бежанци и вътрешно изселени хора, нуждаещи се от постоянно жилище. Властите се споразумяха тези средства да бъдат похарчени за изграждането на нови жилища и прекупуването на стари апартаменти. 
						След събирането на парите обаче настъпва най-трудната част. Четирите държави ще трябва да определят къде да инвестират средствата: в държавите, от които произхождат бежанците, или в страните, където те са живели през последните 16 години.

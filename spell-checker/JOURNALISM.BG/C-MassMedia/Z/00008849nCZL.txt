Жените продължават да бъдат жертви на трафика в ЮИЕ
28/10/2003
Независимо от мерките на правителствата трафикът на хора продължава да бъде сериозен проблем в балканските страни.
От Димитрис Аграфиотис за Southeast European Times в Атина - 28/10/03
 
 
Трафикът на хора и проституцията продължават да бъдат най-трудните за решаване проблеми, пред които е изправена ЮИЕ. Балканските страни са източник, транзитна зона и дестинация, и макар че правителствата предприемат някои стъпки, напредъкът е незадоволителен.
Албания, България, Румъния и в по-малка степен Сърбия-Черна Гора "изнасят" млади жени за по-развитите държави. Гърция е дестинация за проститутки и зона за прехвърляне към други европейски страни. Обикновено процедурата предвижда първо да се влезе в Гърция и след това се отплава за Италия. Изглежда, България е най-сериозният източник на загриженост за западните представители. Българските жертви на организираната престъпност се "изнасят" в най-малко 15 държави, особено в ЕС.
Сандански е един от градовете в България, където съществува широка мрежа за трафик на жени. Гръцките трафиканти посещават града и "купуват" жени за по-малко от 2 000 евро, напомняйки трансатлантическото робство от миналите векове.
Според организации за защита на човешките права България не е успяла да ограничи ролята си на източник или транзитна страна за трафик на хора. Франция, Холандия и Белгия предупредиха, че неспособността да се преодолее този проблем ще повлияе негативно върху процедурата по присъединяване на България към ЕС.
Междувременно българското правителство е създало два органа за борба срещу трафика: Програма за връзка с училищата към Националната полиция и Междуведомствена работна група по трафика.
Секс търговията на Балканите е част от световен проблем. Американският президент Джордж Буш напоследък обърна внимание върху опасностите, пораждани от международния трафик на хора. "Почти два века след премахване на трансатлантическата търговия с роби и повече от век след като робството бе официално отменено там, където бе практикувано, търговията с хора с каквато и да е цел не бива да се оставя да процъфтява в наше време", каза той.

Руски конвой предизвика напрежение на границата между Сърбия и Косово
					15/12/2011
					След два дни чакане беше постигнато споразумение, което позволява на руския конвой да влезе в Косово.
					От Линда Карадаку и Ивана Йованович за Southeast European Times от Прищина и Белград – 15/12/11
 
					 
						
Руските камиони превозват хуманитарна помощ за сърбите в Косово. [ЕС]
						На руския конвой, попаднал в центъра на възобновеното напрежение след спирането му на граничен пункт "Ярине" в Северно Косово, ще бъде позволено да премине границата с Косово след постигнатото в сряда (14 декември) споразумение между ЮЛЕКС и Русия. 
						„Договорихме се с Русия да гарантираме транзитното преминаване на конвоя до неговото крайно местоназначение в Косово. Поддържаме контакти с всички засегнати страни, за да приложим споразумението. Надяваме се, че всички ще сътрудничат, за да може това да стане бързо“, заяви в сряда вечерта за SETimes говорителката на ЕС Мая Кочиянчич. 
						Конвоят от 20 камиона, превозващи хуманитарна помощ за косовските сърби, беше спрян на граничния пункт във вторник. ЮЛЕКС заяви, че ще ескортира групата от Ярине или ще пренасочи групата да влезе през граничен пункт "Мердаре", който се контролира от косовското правителство. 
						Руският посланик в Белград Александър Конузин, който придружаваше конвоя, отхвърли и двете предложения, като заяви, че няма да приеме „изнудване от ЮЛЕКС“. 
						Конвоят остава блокиран на граничен пункт "Ярине". 
						„Всички се стремят към намирането на прагматично решение“, заяви в сряда следобед за SETimes говорителят на ЮЛЕКС Никълъс Хотън. 
						В основата на спора е предназначението на помощта. 
						Губейки търпение след отказа на Белград да използва сила, за да им помогне, косовските сърби започнаха да се обръщат към Москва. 
						Малцинството сърби, които отхвърлят държавното управление на Косово, блокират пътища и гранични пунктове от лятото. 
						ЮЛЕКС заяви, че изглежда, че превозваният от конвоя товар е предназначен за хората, които стоят на барикадите, а не за цялото косовско сръбско население. 
						Иван Гарбунов, старши съветник по политическите въпроси в руското посолство в Белград, заяви за SETimes, че „ЮЛЕКС отказва да изпълнява своите задължения по предоставения му мандат от Съвета за сигурност.“ 
						„Няма нужда от ескорт от ЮЛЕКС, защото не сме застрашени и такъв ескорт за осигуряване на сигурността не е необходим“, заяви той, като обвини мироопазващите сили, че се „опитват да използват въпроса за политически цели и да злоупотребяват с него“. 
						Гарбунов заяви, че въпросът ще бъде обсъден в четвъртък в Брюксел от руския президент Дмитрий Медведев и лидерите на ЕС. 
						Местните сърби продължават да стоят на барикадите и отказаха да пуснат ЮЛЕКС да премине, за да достигне руския конвой. 
						„Посланикът отхвърли всякаква възможност конвоят да премине през административния граничен пункт "Мердаре", защото там има представители на косовската митница. Русия... не ги признава като законни органи“, заяви кметът на Митровица Кръстимир Пантич за SETimes. „След този неуспешен опит ЮЛЕКС забрани влизането на други камиони с хуманитарна помощ." 
						Косовският премиер Хашим Тачи заяви в сряда, че „след консултации с органите на ЮЛЕКС и КФОР“ неговото правителство е твърдо решено да не позволи влизането на конвоя, „без той да премине редовните митнически и полицейски процедури на Република Косово“. 
						Руската помощ дойде по-малко от две седмици след като Москва отказа да предостави гражданство на повече от 20 000 сърби, подписали петиция с молба за руско гражданство. 
						„Исканията в петицията не могат да бъдат удовлетворени съгласно разпоредбите на руския закон за гражданството“, заяви говорителят на руското външно министерство Александър Лукашевич. 
						Той обаче заяви, че Русия „ще продължи да оказва помощ за гарантирането чрез политически и дипломатически средства на законните права и интереси на сърбите, които живеят в Косово. 
						„Очакваме свобода и сигурност от Русия. Тук нямаме свобода, нямаме сигурност. Нуждаем се от [руснаците], защото не можем да направим нищо сами“, каза за SETimes инициаторът на петицията Златибор Джорджевич, който живее в Лепосавич, Северно Косово..

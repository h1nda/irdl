Сръбският фестивал Exit се радва на световна популярност
					15/07/2010
					Петроварадинската крепост в Нови Сад е мястото на провеждане на знаковото събитие в европейския рок календар.
					От Бояна Милованович за Southeast European Times от Белград – 15/07/10
 
					 
						
Във фестивала участваха 600 изпълнители на 20 сцени. [Exit.org]
						"Фейт Ноу Мор", Мика, "Кемикъл Брадърс" и "Пласибо" бяха само някои от хитовите участници в тазгодишния фестивал Exit в Нови Сад. Общо 600 изпълнители на 20 сцени вълнуваха публиката в Петроварадинската крепост между 8 и 11 юли. 
						Exit е една от най-известните прояви в Сърбия, привличаща почитатели от цял свят. Според организаторите най-много посетители тази година са дошли от Западна Европа. 
						Британските любители на музиката са традиционно верни на Exit. Около 10 000 посетители от Обединеното кралство пристигнаха тази година. Много дойдоха в Нови Сад дни преди събитието и планираха да останат и след него. Музиката, казват те, не е единствената атракция в Сърбия. 
						 "Плескавиците са невероятно вкусни," каза Пол, на 29 г., от Лондон. "Пробвал съм и медената ракия. Смятам да взема поне една бутилка за Лондон. Забелязвам, че всичко в Сърбия е доста евтино." 
						"Тук съм за трети път; атмосферата винаги е феноменална," каза Джошуа, на 27 г., от Лондон, добавяйки, че Exit е страхотна възможност да се срещнеш с хора от различни части на света. 
						 "Концертите са супер, но сякаш е още по-добре на купоните, които се организират тук в лагера. Срещнахме сърби, които са пълни откачалки и могат наистина да си прекарват добре. Някои унгарци от Сегед са в палатката до нашата и те също са супер." 
						Почитатели от целите Балкани също бяха тук. Музикалната програма включваше няколко регионални групи, като "Рингиспил" от Нови Сад, "Репетитор" от Белград, "Лолобриджида" от Хърватия и "Елвис Джаксън" от Словения. 
						Марко, на 21 г., от Хърватия, е дошъл на фестивала за първи път. 
						"Ще купя билети за Exit за догодина още утре," каза той. "Най-много ми харесаха сръбските момичета, те са прекрасни." 
						Далибор, на 24 г., от Сараево, беше на Exit за четвърти пореден път. "Мисля, че Мика изнесе най-забавното изпълнение. Той комуникираше толкова добре с публиката," каза той. "Фейт Ноу Мор" също бяха изумителни, тяхното представяне беше взривяващо." 
						"Тазгодишният подбор не беше точно по вкуса ми, но аз съм тук за забавлението и тълпата и не съжалявам," каза съгражданинът му от Сараево, Мирза, на 24 г.

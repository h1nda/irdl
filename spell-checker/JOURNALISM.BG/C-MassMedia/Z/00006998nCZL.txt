Улфовиц: САЩ не търсят имунитет чрез неодобрението си на МНС
20/05/2003
Неодобрението на американското правителство към Международния наказателен съд няма нищо общо със защита на американски граждани, които нарушават правилата за водене на война, заяви заместник-министърът на отбраната Пол Улфовиц.
От Бет Кампшрор за Southeast European Times в Сараево - 20/05/03
 
 
По време на посещението си при американския мироопазващ контингент в Босна и Херцеговина (БиХ) в петък (16 май) заместник-министърът на отбраната на САЩ Пол Улфовиц положи усилия да разясни защо Вашингтон иска имунитет за американски граждани от преследване от страна на Международния наказателен съд (МНС).
"САЩ не търсят имунитет за своите граждани, ако те извършат военни престъпления. Военните престъпления трябва да бъдат преследвани, и ако това не се извърши от съдилищата, които имат юрисдикция там, където те са извършени, САЩ са преследвали и ще преследват американски граждани, които са извършили военни престъпления.", каза той. " Ние просто не вярваме, че МНС, върху който няма политически надзор, е един справедлив или подходящ механизъм, на който да бъдат подложени американски войници или граждани."
Министърът на правосъдието на БиХ Слободан Ковач и американският посланик в БиХ Клифърд Бонд подписаха в петък споразумение, с което всички американски граждани в БиХ, не само мироопазващият контингент, се освобождават от екстрадиране в МНС. БиХ е 35-та държава, която е подписала такова реципрочно споразумение със САЩ.
Подписаното споразумение ще бъде изпратено в Министерския съвет на БиХ ,а след това обратно в президентството, преди да бъде внесено за гласуване в парламента. Членът на президентството на БиХ Драган Чович каза, че се надява парламентът да ратифицира споразумението в рамките на един месец.
Улфовиц заяви, че САЩ остават ангажирани с регион дори и когато войната срещу тероризма се води другаде. Непрекъснатото съкращаване на войските ( САЩ и други държави са намалили техния брой от 60,000 през 1995 година на 18,000) е знак, че те ще осъществят своята мисия и с по-малък числен състав.
"Както сме казвали многократно, влязохме заедно и ще излезем заедно," посочи той. "Това е не само важна хуманитарна мисия. Мисля, че също така е ясно, че постигането на стабилност на Балканите е част от борбата срещу тероризма. Не искаме да допуснем тази част на света да се превърне в източник на нестабилност за Европа."
Улфовиц посети също така Сребреница, където сега стотици гробове заобикалят един нов мемориал близо до мястото на най-ужасните масови убийства в Европа от Втората световна война насам.
"САЩ остават силно ангажирани с тази мисия", заяви той. "Тук не става дума само за предотвратяване на нови ужаси като този от Сребреница. Тук става дума за много повече. Касае се за създаване на такива условия за народа на БиХ, които да го превърнат в истинска част от Европа и трансатлантическата общност. Пътят, който ви остава, е може би дълъг, но и това, което сте постигнали, е доста."

Млади футболисти играят в София за "Детската световна купа"
					14/06/2006
					Следващото поколение от Стоичковци и Балъковци имат възможност да проверят уменията си на Световна купа за младежи, която се провежда в София. Още в културните и спортни новини: Македонската Национална опера и балет е на турне в Албания; хърватски фестивал на анимационните филми отдава почит на легенди в това изкуство.
					
 
					 
						
Ученици от софийска гимназия, които представляват Германия, подкрепят съучениците си по време на мач в петък (9 юни) срещу отбор от ученици, които представляват Коста Рика, на Световната миникупа по футбол. [Гети Имиджис]
						Тридесет и два отбора от училища в София се състезават за "Детската световна купа", посветена на Световната купа по футбол 2006 в Германия. Турнирът, който се провежда от 9 до 18 юни, е организиран от Община София и посолството на Германия. Всеки един от 32-та отбора представлява един от отборите, които сега играят на финалите за Световната купа. 
						*** 
						
Македонската Национална опера и балет за първи път изнесе представление на албанска сцена с постановката си на "Мадам Бътерфлай" от Джакомо Пучини на 8 юни в Тирана. Диригент бе Тошио Янагисава от Япония. Това събитие бе приветствано като голяма стъпка към засилване на сътрудничеството между културните институции от двете страни. 
						*** 
						Над 60 писатели от 26 страни участват в 8-ата Световна среща на писателите, която се провежда в Националния дворец на културата в София от 12 до 16 юни. Сред участниците са американският поет Уилям Мередит и руският му колега Евгений Евтушенко. Форумът е организиран съвместно от Съюза на българските писатели и фондациите "Орфей" и "Славяни" и е подкрепен от българския президент Георги Първанов. 
						*** 
						Седемнадесетото издание на Световния фестивал на анимационния филм, "Анимафест", се провежда в Загреб от 11 до 17 юни. Тази година наградата на фестивала за цялостно творчество бе връчена на една от легендите в това изкуство, Фьодор Хиртук от Русия. Американската награда за 2006 г. за изключителни постижения в областта на анимационната теория бе връчена на американския автор на анимационни филми и писател Джон Кейнмейкър. 
						*** 
						
Tурският музикант Омер Фарук Текбилек започна турне в Испания на 7 юни с изпълнение на 6-ия Мадридски фестивал. Очаква се през следващите седмици турнето му да продължи с концерти във Ферос, Барселона, Сарагоса, Валенсия, Кадис и Гранада. Педесет и петгодишният музикант, който свири на различни инструменти, е спечелил множество турски и чуждестранни музикални награди за уникалното си съчетаване на перкусии с традиционни анадолски инструменти, като ней, зурна, баглама и уд. 
						*** 
						Дванадесетото издание на литературния "Празник на липите" се проведе в Скопие на 9 юни. Организиран съвместно от Съюза на македонските писатели и Община Скопие, празникът привлече около 30 поети от страната. Националната награда за постижения в поезията спечели Йован Стрезовски, а международната награда бе връчена на словенеца Алеш Щегер. 
						*** 
						Ретроспективна изложба на черногорския художник Альо Смаилагич бе открита на 10 юни в "Модерна галерия" в Будва. Изложбата е в чест на 50-годишната творческа кариера на Смаилагич. Той е имал над 24 самостоятелни изложби и е участвал в над 250 колективни изложби в Черна гора, бивша Югославия и чужбина. 
						*** 
						29-ото издание на международната артколония "УСЛУС-Врановац" се проведе от 11 до 13 юни във Върнячка Баня, Сърбия. Тази година програмата включваше семинар на сръбски непрофесионални художници наивисти - първата по рода си в страната. 
						
(Различни източници – 07/06/06 – 14/06/06)

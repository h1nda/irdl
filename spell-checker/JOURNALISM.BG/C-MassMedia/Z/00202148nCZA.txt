Сърбия: банкери и бизнесмени разчупват леда помежду си
					13/12/2011
					Споразумение между бизнесмените и банкерите в Сърбия успокои продължаващия диалог, но породи и подозрения, че то няма да е достатъчно, за да се даде летящ старт на затъващата икономика.
					От Игор Йованович за Southeast European Times от Белград -- 13/12/11 
 
					 
						
Централният офис на Сръбската национална банка в Белград. [Ройтерс]
						Бизнесмените и банките в Сърбия бяха готови през уикенда да сложат край на няколкомесечните спорове, когато двете страни се срещнаха със съдействието на президента Борис Тадич, министър-председателя Мирко Цветкович и директора на националната банка Деян Шошкич. 
						Двете групи спориха няколко седмици за условията на кредитите и заемите. 
						Бизнес общността твърди, че банките не отпускат достатъчно кредити, и поиска облекчаване на условията за заеми. Някои дори притиснаха директора на националната банка да мотивира банките да водят различна кредитна политика. 
						Банките отвърнаха, че не могат да бъдат принуждавани да отпускат рискови заеми. 
						"Самият факт, че висши длъжностни лица се намесиха в проблема, показва, че сръбската икономика е изправена пред трудна година. Ситуацията вероятно би станала още по-лоша, ако нямаше държавна намеса", каза за SETimes икономическата анализаторка Марица Вукович.
						Срещата в Белград доведе до компромис да се улеснят заемите за фирмите и да се осигури ликвидност. Споразумението предвижда промяна в критериите за оценяване на кредитоспособността на заемополучателите, което би трябвало да увеличи новите кредитни линии и да направи по-лесно погасяването на заемите. 
						Заемополучателите сега могат да разчитат на по-ниски лихвени проценти и по-дълги срокове за погасяване. 
						След срещата Цветкович заяви, че Националната банка на Сърбия ще вземе "някои решения", за да осигури по-добра ликвидност в банковата система. Той отбеляза освен това, че подобни срещи трябва да има всеки месец, за да може Сърбия да преодолее кризата. 
						Тадич заяви, че Сърбия ще се опита да действа по-инициативно, за да предотврати последиците от новата вълна на икономическата криза, влиянието от която се очаква следващата година. 
						"Ще вложим много енергия да сведем до минимум ефектите от кризата, да създадем нови работни места и да запазим съществуващите", заяви Тадич след срещата. 
						Вукович обаче се съмнява, че споразумението ще се използва за продуктивни инвестиции, а по-скоро ще бъде разпределено между пазара на недвижимите имоти и спекулациите. 
						"Мисля, че резултатите от срещата няма да допринесат значително за ликвидността на икономиката. Първо, това няма да е случаят с малките и средните предприятия, които носят производството и растежа в другите държави", обясни тя. 
						"Сега правителството събра най-влиятелните бизнесмени, а те по принцип нямат производство, а по-скоро големи вериги за препродаване, и в миналото са вземали кредити за недвижимо имущество, а не за производство", добави тя. 
						Възражения имаше и от Асоциацията на малките и средни предприятия. "Срещата с главните хора в държавата се състоя с няколко бизнесмени, които искат по-благоприятни кредитни условия и които наемат едва 1 % от работещите в Сърбия", каза за SETimes заместник-председателят на асоциацията Милан Кнежевич.
						От друга страна, президентът на компанията "ПСП Фарман" Бранислав Груич, който присъства на срещата с представителите на властта, заяви, че ледът е бил разчупен. Груич обясни, че се е стигнало до конкретно споразумение да се намали задължителният резерв за някои категории кредити, най-вече за малките фирми. 
						Анализаторката Ружа Чиркович обаче казва, че няма много вяра в срещи като тази в Белград. 
						"Държавата в момента взема големи заеми с висока лихва, затова е по-логично за банките да пласират средствата си в държавата, отколкото в заеми за икономиката. Не смятам, че тази среща ще промени много тази логика, която се прилага навсякъде по света", каза тя за SETimes.

Албанският опозиционен лидер Рама призова за единство за решаване на проблемите
					23/06/2008
					 
						ТИРАНА, Албания - Лидерът на опозиционната Социалистическа партия (СП) Еди Рама отправи в неделя (22 юни) призив за обединение на албанците, за да се решат проблемите на всекидневието. Рама бе на посещение в североизточната част на страната като част от обиколка под надслов "Диалог с Албания". "Необходимо е да се обединят всички албанци, които се борят с безработицата, икономическите трудности, недостига на селскостопански продукти и лошото образование", каза Рама. Той призова също жителите на Фуше Булчизе и Гури и Бардхе да оставят настрана политическите си пристрастия и да работят за по-добро бъдеще. 
						Други новини от неделя - Министерството на околната среда публикува изявление, в което уверява туристите, че всички плажове са чисти и готови за сезона. Анализите, извършени през март, април и май, сочат, че от всичките 72 туристически обекта от Велипоя на север до Саранда на юг само 11 не отговарят на стандартите на Световната здравна организация. (Коха Йоне, Шекули - 23/06/08; Топ Ченъл, BalkanWeb - 22/06/08)

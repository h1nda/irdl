Лидери на страни от ЮИЕ подчертаха нуждата от единство в борбата с терора 
					12/09/2006
					Докато хора от цял свят отдаваха почит към жертвите на нападенията от 11 септември в Съединените щати преди пет години, балкански лидери призоваха народите по света да останат обединени срещу теоризма и екстремизма.
					(Различни източници -- 11/09/06 - 12/09/06)
 
					 
						
Косовски албански ученици отбелязват терористичните нападения от 11 септември, в които загинаха близо 3000 души. [Лаура Хасани]
						С възпоменателни церемонии в много части на света, включително и страните от Югоизточна Европа (ЮИЕ), бе отбелязана петата годишнина от терористичните атентати в Ню Йорк и Вашингтон, в които загинаха близо 3000 души. 
						Висшите държавни ръководители на Румъния се присъединиха към няколкостотин души, включително високопоставени американски и други чуждестранни дипломати в Букурещ, събрали се в понеделник пред Народния театър в столицата, за да почетат паметта на жертвите от 11 септември. 
						Президентът Траян Бъсеску и премиерът Калин Попеску Търичану осъдиха събитията отпреди пет години, когато похитители взривиха самолети в кулите близнаци на Световния търговски център в Ню Йорк и в Пентагона близо до Вашинтон. 
						"Тероризмът иска да превърне всички ни в живи жертви, да разруши цивилизацията и ценностите, в които вярваме," каза Търичану. "Ние имаме огромна отговорност, отговорността на свободата." 
						Атентатите от 11 септември в Съединените щати, които Търичану окачестви като "трагична повратна точка" в световната история, бяха последвани от бомбени нападения в много други места по света, в т. ч. Мадрид, Истанбул и Лондон. 
						Присъединявайки се към световната борба срещу тероризма, Румъния и останалите страни от ЮИЕ -- включително Албания, България, Хърватия, Гърция, Македония и Турция -- допринесоха с военни части за операцията на НАТО в Афганистан, страната, която генералният секретар на НАТО Яп де Хоп Схефер окачестви в понеделник като "люлката на 11 септември". 
						Възпоменателни служби и церемонии по повод петата годишнина се проведоха още в Прищина, Сараево и София. Български офицер в оставка от военното разузнаване, чиято снаха от Америка загина в атентата срещу Световния търговски център, подчерта необходимостта от международно сътрудничество в глобалната борба срещу тероризма. 
						Обръщайки се към участниците в среща на азиатски и европейски лидери в Хелзинки в понеделник, гръцкият премиер Костас Караманлис призова за подкрепа в междуверския диалог като средство за преодоляване на глобалните заплахи, произтичащи от сблъсъка на различни култури. 
						"По този начин можем да засилим гласа на умерените и да подпомогнем международната общност в борбата с невежеството, фанатизма и омразата, и да се справим с такива заплахи, като тероризма и религиозния фанатизъм," цитира думите му гръцката осведомителна агенция АНА-МПА. 
						В слово по време на церемония в американското посолство в Сараево, Босна и Херцеговина (БиХ), председателят на Председателството Сюлеман Тихич заяви, че страната му е решена да даде своя пълен принос в рамките на международната коалиция срещу тероризма. 
						Засиленото сътрудничество в борбата срещу тероризма след нападенията от 11 септември доведе до замразяване на авоарите и банковите сметки на лица в БиХ и Албания, за които се смята, че са свързани с "Ал Кайда" или с други терористични групировки, и спомогна за осуетяването на потенциални нови нападения, които биха могли да отнемат живота на хиляди хора. 
						Междувременно неотдавнашно проучване на германския Фонд "Маршал" на трансатлантическите тенденции показа, че все по-голям брой хора от Съединените щати и 12 европейски страни, в т. ч. България, Румъния и Турция, разглеждат международния тероризъм и ислямския фундаментализъм като "изключително сериозна" заплаха. 
						Докато това схващане е било споделяно от 58 % от европейците миналата година, техният дял се е увеличил на 66 %, според тазгодишното проучване. Картината е подобна и в Съединените щати, където 78 % от отговорилите споделят това виждане сега, в сравнение със 72 % миналата година.

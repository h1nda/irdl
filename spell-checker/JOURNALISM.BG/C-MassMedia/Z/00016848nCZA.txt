Високопоставен американски служител се противопоставя на разделянето на Косово 
		06/12/2005
		Съединените щати няма да подкрепят разделяне на Косово по етнически признак, нито някакви промени на границите на Балканите, заяви американски дипломат в понеделник. 
		(AП, Ройтерс, ДТТ-НЕТ, Радио Б92, ОССЕ - 05/12/05)
 
		 
			
"Според нас разделянето [на Косово] не може да бъде решение. Ние сме против това", заяви помощник-държавния секретар на САЩ Никълъс Бърнс на среща на министрите на ОССЕ в Любляна в понеделник (5 декември. [АФП]
			Помощник-държавният секретар на САЩ по политически въпроси Никълъс Бърнс посочи, че Вашингтон няма да подкрепи решение за статута на Косово, което предвижда разделяне на провинцията по етнически признак, нито промяна на сегашните му граници. 
			"Според нас разделянето [на Косово] не може да бъде решение," цитира АП интервю на висшия дипломат за словенския всекидневник "Дело", публикувано в понеделник (5 декември). "Ние сме против това. Противопоставяме се на всякакви промени на границите на Косово. Противопоставяме се на всякакви промени на границите на Балканите изобщо." 
			Независимо че технически е част от Сърбия-Черна гора, Косово е de facto протекторат на ООН след края на конфликта от 1998-1999 г. Тъй като смята, че статуквото вече не е приемливо, международната общност започна политически процес, целящ да се определи окончателния статут на провинцията. Бившият финландски президент Марти Ахтисаари, който бе назначен за специален пратеник на ООН за преговорите по статута на Косово през октомври, предприе дипломатическа совалка в региона през миналия месец, преди началото на процеса на преговори, който се очаква да започне през януари. 
			Косовските албанци, които съставляват огромното мнозинство от двата милиона население на провинцията, настояват за пълна независимост от Сърбия, докато Белград желае да запази известен суверенитет над Косово. 
			ЕС и Контактната група за Косово, включително Великобритания, Франция, Германия, Италия, Русия и САЩ, изключват връщане на ситуацията от преди 1999 г. 
			Съединените щати, които миналата седмица назначиха Франк Уиснър, високопоставен дипломат от кариерата за свой специален пратеник за преговорите по статута на Косово, се очаква да играят ключова роля в ръководените от ООН преговори. 
			Изразявайки пълна подкрепа за Ахтисаари, Бърнс отбеляза, че хората, които са най-силно загрижени за бъдещето на Косово трябва да определят неговия окончателен статут. В интервюто си за "Дело", той подчерта, че "единствените, които могат да вземат решение за бъдещето на Косово са хората, които живеят там: косовските албанци, косовските сърби, както и, разбира се, сръбското правителство". Но при положение, че косовските албанци съставляват 90 процента от населението на провинцията, "тяхното мнение трябва да се изслуша и зачете", добави американският дипломат. 
			В момента Бърнс е в Любляна за двудневната среща на 13-тия министерски съвет на ОССЕ, която приключва във вторник и в която участват повече от 40 външни министри от 55-те страни-членки на организацията. 
			В обръщение към форума в понеделник, министърът на външните работи на Сърбия-Черна гора Вук Драшкович заяви: "Надявам се, че ще бъде постигнато споразумение по бъдещия статут на Косово, така че той да бъде хуманен и европейски, с пълно зачитане на правата както на албанското мнозинство, така и на неалбанските малцинства, на Сърбия и на целия регион. Вярвам, че ОССЕ ще направи важен принос към постигането на подобно решение." 
			В изявления, направени извън рамките на форума, Драшкович също предупреди, че един ход да се даде независимост на Косово ще насърчи сепаратистките настроения другаде и ще застраши стабилността в региона. Той също потвърди позицията, поддържана от Белград по отношение на най-доброто възможно решение: формулата "повече от автономия, по-малко от независимост". 
			"Косово може да има независимо представителство в международен план навсякъде, освен в ООН и други организации, които спазват принципите на държавния суверенитет", отбеляза Драшкович.

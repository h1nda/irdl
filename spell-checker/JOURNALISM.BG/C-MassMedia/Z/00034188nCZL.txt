Косовската полиция издирва лидера на "Самоопределение"
					16/04/2010
					 
						ПРИЩИНА, Косово -- Рано сутринта в четвъртък (15 април) полицията нахлу неочаквано в централата на движението "Самоопределение" ("Ветевендосе") в Прищина, издирвайки лидера Албин Курти, който трябваше да се яви в съда по-късно същия ден. Курти е обвинен, че е бил сред тълпа, извършила криминално деяние и участвала във възпрепятстването на длъжностни лица да изпълнят задълженията си. Обвиненията са свързани с демонстрация преди три години. Курти е единственият подведен под отговорност за демонстрацията на 10 февруари 2007 г., в която загинаха двама демонстранти, а повече от 80 души бяха ранени. Полицията не можа да го открие в четвъртък, което накара съда да отложи съдебното заседание от петък за понеделник. Курти бойкотира съда в знак на протест срещу международните мисии, които не признават независимостта на Косово. (Зери, Експрес, Коха Диторе - 16/04/10; Кохавижън, РТК, Клан Косова - 15/04/10)

Очаква се докладът на ЕС за напредъка на Турция да съдържа критики
30/10/2003
 
АНКАРА, Турция -- Докладът на ЕС за напредъка на Турция се очаква да разкрие, че независимо от провежданите законодателни реформи, все още има какво да се желае във връзка с прилагането им. Докладът на ЕС за напредъка на Турция трябва да бъде готов на 5 ноември и по съобщения в местната преса се предполага, че ще разкритикува ролята на военните във вътрешната политика. Също така се очаква докладът да изиска от властите да премахнат пречките в образованието и излъчването на предавания на етнически езици.
Председателят на Европейския парламент Пат Кокс обаче представи ситуацията от положителната й страна в сряда (29 октомври). В интервю за местния телевизионен канал НТВ, Кокс заяви, че Турция е отбелязала значителен напредък в подобряване на шансовете си за започване на преговори по присъединяването й към ЕС, както и че това ще бъде посочено в доклада.
Турският министър на икономиката Али Бабаджан е междувременно в Ню Йорк, където участва в сесията на Общото събрание на ООН, посветена на диалога на високо равнище относно финансиране на развитието. (Хюриет, Милиет - 30/10/03; НТВ, TРT 2, Анадолска агенция - 29/10/03)

Кипър: Турската позиция за проучвания за нефт и газ може да повлияе върху кандидатурата й за членство в ЕС 
					12/08/2007
					 
						НИКОЗИЯ, Кипър – Реакцията на Турция по отношение на договори, които Кипър иска да сключи за проучване на находища на нефт и газ в неговата икономическа зона в Средиземно море може да има сериозни последици за кандидатурата на Анкара за членство в ЕС, предупреди в събота (11 август) външният министър на Кипър Ерато Козаку-Маркулис. Тя имаше предвид съобщения за писмо, което Турция е изпратила до генералния секретар на ООН Бан Ки Мун с оплаквания за търгове, които Кипър иска да проведе за лицензи, свързани със залежите от нефт и газ в Източното Средиземноморие. Турция настоява, че Северен Кипър има право на част от постъпленията. 
						Кипър работи по проектодоговори с Ливан и Египет. В началото на този месец корпорацията “Търкиш Петролеум” започна проучвания за залежи на природен газ покрай южните брегове на Турция. (КНА, Филелефтерос - 11/08/07)

Украински полицай почина от раните си, получени при сблъсъците в Митровица
					18/03/2008
					 
						ПРИЩИНА, Косово -- Украински полицай от ЮНМИК почина късно вечерта в понеделник (17 март) от раните си, получени по време на сблъсъците със сърби в Митровица по-рано същия ден, съобщи Косовската полицейска служба във вторник. Украинското външно министерство съобщи, че общо 20 полицаи и войници са били ранени, като двама от тях остават в критично състояние. Около 80 сърби бяха ранени в размириците, които избухнаха, след като полицията на ЮНМИК и части на КФОР нахлуха в сградата на съда, окупирана от сърбите. 
						Белград провежда консултации с Русия относно начините за спиране на насилието в Косово. Министър-председателят Воислав Кощуница и президентът Борис Тадич призоваха КФОР и ЮНМИК да не използват сила срещу сърбите. 
						Лидерите на международната общност призоваха в понеделник към спокойствие. "Това насилие не води доникъде и не е от полза за никого", каза върховният представител на ЕС за външната политика Хавиер Солана по време на визитата си в Любляна, Словения. Междувременно говорителят на НАТО Джеймс Апатурай каза, че Алиансът "осъжда по най-решителен начин насилието, на което сме свидетели в Северно Косово". (Интерфакс, АФП, Бета, Коха Диторе, Експрес, Лайм, Данас -18/03/08; РТК, Kosovalive, Ройтерс, АФП, АП - 17/03/08)

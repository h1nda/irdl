Древна Антиохия все още е дом на много християни
					27/08/2011
					В едно от местата, където се е зародило христянството, богомолците продължават да упражняват религията си редом до своите "братя" мюсюлмани.
					От Ана Уд за Southeast European Times в Антакия - 27/08/11
 
					 
						
Православната църква в Антакия била построена с разрешение на османската държава през 1833 г. и днес продължава да бъде център на християнско богослужение. [Aна Уд/SETimes]
						Високо над съвременния турски град Антакия (Антиохия) се намира реликва на отминала епоха. Църквата "Св. Петър", сега място за поклонничество с маркирана пътека до него, някога била таен център на ранното християнско богослужение. 
						Състояща се само от едно помещение в пещера с ширина около 13 метра, това светилище е имало решаващо значение за събитията в историята на близкоизточното християнство и е толкова старо, че би могло да бъде споменато в Библията. Именно тук според легендата последователите на нововъзникналата религия за пръв път се нарекли християни. 
						Макар че сега църквата е обект на културното наследство и музей, управляван от турската държава, спускането от планината в града долу води посетителите до действащи църкви, в които ежедневно се провеждат богослужения. 
						Според официални проучвания на населението на Турция броят на немюсюлманите възлиза на по-малко от .02%. В тази част на страната обаче религиозното и етническо многообразие е много по-голямо и, което е много важно, почти не съществува религиозен конфликт. 
						"Тук няма никакви проблеми", обяснява главният свещеник на Католическата църква в Антиохия Доминеко Бертогли. "Живеем открито, извършваме богослужения открито." 
						И наистина църквата на италианския свещеник се намира до голяма джамия, до която водят указателни табели. 
						Адалет, млада жена, която работи в църквата с Бертогли, е израснала в Антакия и се гордее с толерантността и мултикултурната нагласа на града. Тя сочи постер, който виси на табло за обяви, на който също са поставени съобщения на църквата и са обявени часовете за богослужение. 
						"Виждате ли това?", пита усмихната Адалет. "Антакия бе избрана за един от градовете на мира на ЮНЕСКО." 
						Изложени са и снимки на Бертогли, докато се ръкува с президента Абдула Гюл и стои до Папата. Първоначално изпратен в Турция през 1966 г., Бертогли служи в продължоение на години в църква в Измир, преди да дойде в Антакия. През 45-те години на работа тук Бертогли е напълно асимилиран, говори езика свободно и казва, че е щастлив да служи на църквата. 
						Католическата общност в Антакия не е най-голямото християнско население в региона. Още много православни християни, чиито традиции се отделили от тези на Католическия Рим по време на векове византийско управление, живеят и упражняват религията си тук. Православната църква на Антакия е свидетелство за присъствието на тази общност с железните си порти и голям двор, отворен за посетители. 
						Aнтакия е най-големият град в провинция Хатай и като много други градски области се е развил като център на многообразие. Но дори далеч от града все още просперират активни християнски общности. 
						Близо до сирийската граница в района Алтинозу остават две села, населени почти изключително с християни - Сарилар и Токачлъ. Почти всички селяни там са православни, като може би има само няколко семейства на католици. 
						Емин Мизикачиоглу, провославен християнин, който има малки хали в Сарилар, проявява толерантност и гордост по отношение на религиозните различия. 
						"Ние всички живеем заедно като братя", казва той и прекъсва изречението си, за да подразни шофьора на автобуса, който е мюсюлманин, като му казва, че кара прекалено бавно. 
						Няколко минути по-късно, когато Сарилар се появява над хребет в хълмистия пейзаж, той казва тихо и развълнувано: "Това е моето село. Тук няма да видите нито едно мюсюлманско семейство. Нито едно." 
						Тази двойна перспектива - че мюсюлмани, християни и евреи са братя, но все пак едно християнско село е нещо, което е много ценно - може би е част от онова, което дава възможност на тези различни общности да поддържат собствената си идентичност, като същевременно живеят мирно и продуктивно заедно с други общности. 
						На основата на своя опит, докато е работил другаде в Турция, Бертогли подчертава, че макар Антакия и околностите наистина да са градове на мира, те не са доказателство, че положението другаде е същото. 
						"Няма само една Турция," казва той. "Има много Турции."

Гръцките фармацевти преглъщат горчив хап
					20/01/2012
					Държавната гръцка здравна и фармацевтична система е заплашена от големи орязвания и липса на субсидии.
					От Анди Дабилис за Southeast European Times от Атина -- 20/01/12
 
					 
						
Фотини Димитропулу помага на клиент, който трябва да плати от джоба си, преди фармацевтите да започнат отново да приемат държавните осигуровки. [Анди Дабилис/SETimes]
						Докарана до отчаяние от икономическата криза, Мария Орфанос казва, че трябва да започне да пие хапчета против депресия. И докато фармацевтите, разгневени от факта, че правителството не им е платило 330 млн. евро субсидии, решиха да приемат държавните осигуровки, след като отказваха близо две седмици, тя е трябвало да плаща 40 евро на месец от собствения си джоб. За щастие - засега - е трябвало да го прави само веднъж. 
						"Трябва да пия антидепресанти, защото до това ни докараха", каза тя, изброявайки на пръсти няколкото правителства, които са докарали Гърция до ръба на фалита и правят големи бюджетни орязвания в национализираната здравна система. "Обвинявам държавата", каза тя за SETimes, излизайки от аптеката, собственост на Фотини Димитропулу и разположена в работническо предградие на Атина от 1984 г. 
						Димитропулу подкрепя плановете на фармацевтичния профсъюз да престане да приема държавни осигуровки. "Трябва да вадя от собствените си пари, за да зареждам", каза тя за SETimes. Тя добави, че не й е плащано от две години и има да взема повече от 200 000 евро. Когато за първи път е казала на хората, че не приема държавни осигуровки, тя каза, че хората са я разбрали, защото те също се чувстват жертви на правителството. 
						Пия Кукувину, фармацевтка, чийто баща и дядо са въртели бизнеса, каза, че не може да си позволи да чака осигуровка преди решението. Тя е трябвало да каже на повечето си клиенти да платят веднага, въпреки че е давала на кредит на редовни клиенти, които идват в аптеката от 40 години и се нуждаят от жизнено необходими лекарства. "Не мога обаче да правя това за всекиго", каза тя за SETimes. Макар че тя казва, че повечето хора разбират, някои не разбират. "Те казват: "Аз си плащам данъците и осигуровките и си искам лекарството." "Съгласни сме, но трябва и ние да си получаваме парите", каза тя. 
						Те все още не са получили нищо, но са доволни, че правителството обеща да определи срока за изплащане и да промени решението, което би намалило гарантираната им печалба с 15 %. Сега фармацевтите приемат повечето държавни осигуровки, с изключение на един фонд. 
						Вълненията обаче доведоха само до временно примирие, тъй като правителството и преди е правило подобни обещания и фармацевтите искат да видят дали този път ще им бъде платено. Проблемът дойде, когато лекарите казаха, че здравната система не издържа товара на изчезващата икономика на страната, криза, създадена от поколения със свръхразходи. 
						Това накара Гърция да поиска 109 млрд. евро спасителни заеми от "тройката" ЕС-МВФ-ЕЦБ и да се надява на втори спасителен заем от поне още 130 млрд. 
						Димитрис Варнавас, председател на Федерацията на профсъюзите на болничните лекари, заяви, че здравната система опасно се влошава, защото правителството не може да плаща за доставки и оборудване и е осъществило значително намаляване на разходите в здравеопазването. 
						"Ситуацията е драматична. Големи клиники затварят, дори клиники за спешна помощ. Меморандумът действа като убиец", каза той за SETimes, имайки предвид условията на "тройката", които изискват големи намаления на държавните разходи. 
						Той каза, че тъкмо се връща от среща на болничните администратори, които са се оплакали, че имат по-малко и по-евтино оборудване и стоки. "Материалът, който имаме, е с лошо качество, което излага на риск живота на пациентите. Крайната цена е по-голяма от това, да се вземе висококачествено оборудване. Кризата премина границите на финансова криза. Тя стана хуманитарна криза", каза той. 
						
						"Катимерини" цитира думите му, че Отделението по неврохирургия към Университетската болница в Дедеагач (Александруполис) в Североизточна Гърция е затворило врати само защото един член от персонала е напуснал. Освен това новосформираното психиатрично отделение за тийнейджъри в болницата "Сисманоглио" в Атина, единственото по рода си отделение в Гърция, разполага само с двама лекари, защото държавата не може да плаща за повече. 
						Лекарите казват, че много хора просто са престанали да търсят медицински грижи, защото не могат да плащат дори своята част за лекарствата. 
						"Няма начин да знаем колко хора са починали от бедност", каза през декември за "Ню Йорк Таймс" д-р Елиас Сиорас, председател на профсъюза към болницата "Евангелисмос", една от най-добрите в Атина. Той заяви, че бюджетът на болницата е бил намален с 50 %, а този на националното здравеопазване с 13 % през последните две години. 
						Повечето държавни болници искат от пациентите си да си носят тоалетна хартия, а лекарите докладват за недостиг на основни материали, включително спринцовки. Повредените компютри не са оправени, операциите се бавят, а сестрите се грижат за четири пъти повече пациенти. Фармацевтите казват, че не могат да получават лекарства от доставчиците, с които работят от дълго време, защото те се страхуват, че няма да им бъде платено, както често става през последните месеци и години. 
						Не само липсата на субсидии е накарала фармацевтите да притискат правителството за това, че по позорен начин е взело пари от заплатите на работниците и не е успяло да подкрепи здравната си система от социалистически тип, а също и критичната липса на животоспасяващи лекарства, а понякога дори и на аспирин. 
						В Гърция има около 12 000 аптеки, които могат да се видят на почти всеки уличен ъгъл. В тази професия правителството издава лицензи и контролира всичко - до работното време и цените и наредбите за приходите - една от причините, заявиха от "тройката", страната да е в криза. 
						Според "Блумбърг" Общогръцката асоциация на фармацевтите съобщава за недостиг на почти половината от 500-те най-използвани лекарства в страната и посочва, че дори когато те са в наличност, фармацевтите пак трябва да плащат - понякога до 5 000 евро за месечна доставка на лекарства против рак. Това означава, че клиентите също трябва да чакат. 
						Това е сложен проблем за една иначе просто замислена система. Клиентите с държавна осигуровка представят рецептите и плащат около 25 % от цената, докато фармацевтите пращат сметките за баланса на правителството. И след това чакат. 
						Кукувину предполага, че истинският проблем е, че според нея фармацевтичните компании и лекарите са се наговорили да предписват скъпи маркови лекарства, а не генерици. Компаниите, каза тя, "ще дадат на лекаря по пет евро за всяко лекарство, което предпише", което според нея вдига цената за правителството за субсидиите и създава обречена на провал дилема. 
						В статия в британското здравно списание "Лансет" от октомври 2011 г. авторът Мартин Маккий, професор по европейско здравеопазване в Лондонското училище по хигиена и тропическа медицина, казва, че се оформя "гръцка трагедия": по-малък достъп до медицински грижи в Гърция, което излага пациентите на риск. От гръцкото здравно министерство смятат, че казаното е пресилено. 
						"Би било нереалистично да отречем, че има много затруднения спрямо всички държавни услуги заради финансовата криза", написа в отговор на своя уебсайт Николаос Полизос, главен секретар на министерството. 
						"Това обаче не може да оправдае оприличаването на сегашната картина [в] здравния сектор в Гърция на "трагедия", добави той. 
						Освен ако, разбира се, както отбелязва Кукувину, не се нуждаете от животоспасяващо лекарство и не можете да си го позволите, защото тя не може да си го позволи.

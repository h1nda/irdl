Вятърът и слънцето – важни източници на енергия за Македония
					08/12/2010
					Македония взема мерки за ограничаване на зависимостта от вноса на енергия.
					От Мишко Талески за Southeast European Times от Скопие – 08/12/10
 
					 
						
Македония планира да започне да използва енергията на вятъра за производство на електроенергия. [Ройтерс]
						Заради своето благоприятно географско положение Македония разполага с много слънце, вятър и други природни ресурси, необходими за производството на енергия. Външни и местни инвеститори проявяват интерес към разработването на проекти, които могат да помогнат за най-пълноценното използване на тези ресурси. 
						На теория Македония може да задоволи 7 % от годишните си потребности от електроенергия чрез използването на енергията на вятъра като източник. В източните части на страната 130 до 170 дни в годината са ветровити, като средната скорост на вятъра е 3,5 м/сек. Това е достатъчно за захранването на вятърен генератор с капацитет от 250 kW. Вятърът достига 8 м/сек през най-малко 100 дни в годината. 
						 Тъй като производството на електроенергия чрез използване на енергията на вятъра отговаря на изискванията за чиста енергия, това може да помогне на Македония да изпълни европейските екологични стандарти. 
						„Сончев Парк” ("Слънчев парк") в село Кадино близо до Скопие е първият системен опит на страната да се възползва от слънцето и вятъра като алтернативни източници на енергия. 
						"Слънчевата електрическа централа в Кадино е първата по рода си в Македония. Тя има капацитет от 10,2 kW и работи вече в продължение на две години. През отделен електромер електроенергията се прехвърля на фирма „ЕВН Македония”, обясни Звонко Марковски, директор на компанията СИЕТО, която е оператор на съоръжението. 
						Подобна централа с капацитет от 50kW заработи в Радовиш миналия месец, а други два се строят в Белчища, близо до Охрид. 
						 „Планираме да започнем изграждането на слънчеви централи в свободната икономическа зона в Бунарджик, а също и в Соне, и двете близо до Скопие”, каза Марковски за SETimes. 
						Македонският производител на електроенергия ЕЛЕМ също предприема действия за използване на енергията на вятъра като начин за намаляване на зависимостта на страната от внос. 
						„ЕЛЕМ усилено се подготвя за изграждането на резервоара в Луково поле и водноелектрическа централа в Бошков мост, като вече работим и за възстановяването на шестте съществуващи водноелектрически централи”, заяви говорителят на компанията Мирче Котевски за SETimes. „Освен това подготвяме изграждането на вятърен парк в близост до Богданци, който със сигурност ще доведе до увеличаване на дела на енергията от възобновяеми енергийни източници.” 
						Вятърните генератори в Богданци ще бъдат изградени с кредит от 33 млн. евро от Германия, а проектът е в съответствие със стратегията на Македония за енергийна ефективност и възобновяеми енергийни източници. 
						Вицепремиерът Зоран Ставревски обяви, че германското правителство помага за финансиране на строителството на вятърния парк в Богданци, като осигурява 32,9 млн. от необходимите 75 млн. евро. В по-далечен план правителството предвижда подобни централи да произвеждат около 100 GwH годишно. "
						Проектът е готов и очакваме, през първата половина на следващата година, да сключим сделките за неговата реализация”, заяви Ставревски. 
						Училището по бизнес и икономика към Университета в Скопие в сътрудничество с германската асоциация за слънчева енергия откри Училище за възобновяеми енергийни източници – първото по рода си учебно заведение в Македония. 
						Всяка година потребностите на страната от електроенергия се увеличават с 4 %. Общите годишни разходи на Македония за внос на енергия са около 113 млн. евро, включително 38 млн. евро за електроенергия и 75 млн. евро за петрол.

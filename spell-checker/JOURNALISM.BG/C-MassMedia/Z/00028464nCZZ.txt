Бизнес: Руското дружество “Лукойл” ще открие 150 газостанции в Хърватия
					21/11/2008
					Хърватия ще получи 150 газостанции от руски петролен гигант. Още в деловите новини: Икономическата инициатива за Косово и Американската търговска камара в Косово подписаха меморандум; Скопие бе домакин на Световна седмица на предприемачеството.
					 
						
През тази година руското дружество "Лукойл" е инвестирало 56 млн. евро в Хърватия. [ЕС]
						Руският петролен гигант “Лукойл” възнамерява да открие 150 нови газостанции в Хърватия до 2011 г., съобщи във вторник (18 ноември) "Ютарни Лист". Досега през тази година дружеството е инвестирало около 56 млн. евро в Хърватия, като до 2011 г. то възнамерява да притежава една четвърт от петролния пазар в страната. За сравнение в момента делът му е само 3 %. 
						*** 
						
						Скопие бе домакин на Световна седмица на предприемачеството, на която бяха представени постиженията на правителството в областта на заетостта и дейността на държавните Агенция по заетостта и Агенция за подпомагане на предприемачите, както и на Програмата на ООН за развитие. Проявата се проведе от понеделник (17 ноември) до неделя. Македония е домакин на проявата за първи път с подкрепата на правителствата на Норвегия и Великобритания. 
						*** 
						Икономическата инициатива за Косово и Американската търговска камара в Косово подписаха в четвъртък (20 ноември) меморандум за разбирателство в опит да подобрят сътрудничеството чрез засилване на обмена на информация и опит и координиране на дейностите за насърчаване на инвестициите. 
						*** 
						Новото международно летище в Пафос, Кипър, бе пуснато в пълна експлоатация в понеделник (17 ноември) и с това полетите до стария терминал бяха прекратени. Новото летище е с площ от 18 500 кв. м и ще може да обслужва 2,7 млн. пътници годишно. Разходите за проекта възлизат на около 126 млн. евро, като той включва зони за паркиране, VIP зала и специално оборудвани зали за пътуващите в бизнес класа. 
						*** 
						Холандското дружество “Фокер Елмо” откри завод за производство на проводници за въздухоплавателни средства в Измир, Турция. Турският държавен министър на търговията Куршад Тюзмен откри фабриката в Егейската свободна зона на 14 ноември. Заводът ще създаде работни места за 350 души. Клиенти на "Фокер Елмо" са водещи международни компании, като ЕАДС и “Боинг”. 
						 *** 
						Износът на Албания отбеляза рекордно повишение от 19 % за периода от януари до октомври 2008 г. спрямо същия период миналата година. Митническите служби в страната са отчели приходи в размер на 70 млн. евро за първите десет месеца на тази година. 
						
						(Различни източници - 14/11/08 - 21/11/08)

Търговията с наркотици може да се окаже растящ проблем за Румъния
					20/02/2007
					Георграфското положение на Румъния е такова, че през страната минават транзитните маршрути на международния трафик на наркотици. Макар и все още сравнително ниска в сравнение с останалата част на Европа, употребата им също се повишава.
					От Паул Чокою за Southeast European Times от Букурещ - 20/02/07 
 
					 
						
Националният доклад за 2006 г. показва, че в Румъния има приблизително 35 000 наркомани. Повечето от тях са на възраст между 20 и 24 години. [Гети Имиджис]
						В голяма степен поради георграфското си разположение Румъния има потенциала да се превърне в страна на международния наркотрафик, предупреждават експерти. Балканската държава се намира на пътя на транзитните маршрути на хероина, свързващи Афганистан и Централна Азия с Европа през Турция. Тя е разположена и на пътя на синтетичните наркотици от Европа към Близкия изток.
						Миналия ноември Европейският мониторингов център за наркотици и наркомании (ЕМЦНН) публикува годишен доклад за състоянието на проблема с наркотиците в Европа. Този доклад бе публикуван едновременно с друго проучване, изготвено от румънската Национална агенция за борба с наркотиците (НАБН). 
						"С течение на времето очакваме повишаване на употребата на наркотици и трафика им в Румъния, а резултатите до голяма степен ще зависят от функционирането на европейската и глобалната система за борба с наркотиците," заяви председателят на НАБН Павел Абрахам, имайки предвид следприсъединителния период в Румъния. 
						Добрата новина е, че местното потребление на наркотици остава сравнително ниско, поне засега. Неотдавнашно проучване на употребата на кокаин установи, че нивото й в Румъния е 0,4 %, в сравнение с 3 % в други европейски страни. Същевременно едва 0,32 % от употребяващите кокаин в Румъния търсят медицинска помощ, докато процентът в други части на Европа достига 12 %. 
						Националният доклад за 2006 г. посочва, че в Румъния има общо около 35 000 наркомани. Повечето са на възраст между 20 и 24 г. Значителна част от тях - 46 % - употребяват хероин. Други 19 % вземат наркотици със сънотворно и успокояващо действие. 
						Според НАБН има 7-процентно повишаване на употребата на наркотици и пристрастяването към тях сред затворниците спрямо данните за 2001 г. 
						Разпространението на хепатит C сред наркоманите е 48 %, число, което поставя Румъния в средните стойности на разпространение на хепатит С сред европейските страни. От друга страна, свързаните с употребата на наркотици заразявания с ХИВ възлизат на по-малко от 1 %, според доклада на ЕМЦНН. 
						Маргарета Нилсон, координатор на ЕМЦНН, казва, че докладът показва голямо понижаване на цените на наркотиците. Същевременно производството на хероин е нараснало, наред с броя на хората, разболели се от заразни болести в резултат на употребата на наркотици.

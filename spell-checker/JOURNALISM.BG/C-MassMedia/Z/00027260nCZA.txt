Караджич отложи заявлението си пред съда дали се признава за виновен
					01/08/2008
					Най-важният заподозрян в извършването на военни престъпления Радован Караджич отказа да заяви дали се признава за виновен при първото си явяване пред съдиите от Трибунала на ООН за военни престъпления в четвъртък, но настоя, че при неговия арест са били извършени нередности и че животът му е в опасност.
					(Ню Йорк Таймс, ФТ, Гардиън, Индипендънт, Таймс - 01/08/08; АП, Ройтерс, АФП, ДПА, Блумбърг, Би Би Си, Гласът на Америка, РСЕ/РС, B92 - 31/07/08)
 
					 
						
Бившият босненски сръбски лидер Радован Караджич се яви за първи път пред Международния наказателен съд за бивша Югославия в четвъртък (31 юли). [Гети Имиджис]
						Радован Караджич се яви за първи път пред Международния наказателен съд за бивша Югославия (МНСБЮ) в четвъртък (31 юли), като отказа да заяви дали се признава за виновен и каза, че ще се представлява сам.
						Сръбската полиция арестува бившия босненски сръбски лидер на 21 юли и го прехвърли в Хага рано в сряда.
						Полицията залови Караджич 13 години, след като прокурорите на ООН издадоха първия обвинителен акт срещу него, с който го обвиняват в множество военни престъпления, свързани с конфликта от 1992-1995 г. в Босна и Херцеговина (БиХ). Срещу него са повдигнати обвинения в геноцид за 44-месечната обсада на Сараево и клането в Сребреница през 1995 г. на близо 8 000 босненски мъже и момчета мюсюлмани.
						“Вие сте упражнявали власт и контрол върху босненските сръбски сили,” каза председателят на състава, съдия Алфонс Ори, при прочитането на резюмето на изменения обвинителен акт от 11 точки от април 2000 г. срещу Караджич. "Вие сте планирали, подбудили, наредили, извършили или по-друг начин подпомогнали и подстрекавали тактика на преследване и терор [срещу несърби]."
						 Караджич, на 63 г., запази хладнокръвие по време на едночасовото заседание. Той отказа да заяви дали се признава за виновен и сега разполага с 30 дни, за да направи това. Следващото заседание на съда бе насрочено за 29 август.
						За разлика от военновременния си съюзник Слободан Милошевич, който почина през 2006 г., след като бе задържан от ООН, по време на заседанието в четвъртък Караджич не оспори легитимността на МНСБЮ, но изясни, че ще се представлява сам.
						"Ще се защитавам сам пред тази институция така, както бих се защитавал срещу всяко природно бедствие," каза Караджич пред съдията.
						В началото на заседанието той заяви, че получава напътствия от "невидим съветник".
						Главният прокурор на Трибунала на ООН за военни престъпления Серж Брамерц потвърди плановете за изменения в обвинителния акт срещу Караджич, които да отразят последните доказателства и да гарантират ефективното излагане на аргументацията по делото.
						На въпроса дали има оплаквания във връзка с отношението към него в ареста на трибунала, който се намира близо до морски курорт, Караджич се усмихна и каза, че е бил "и на по-лоши места".
						Той обаче настоя, че при задържането му са били извършени "многобройни нарушения", и заяви, че е бил отвлечен три дни преди първото съобщение за неговия арест на 21 юли. Той изрази също тревога за своята безопасност.
						Освен това Караджич настоя, че е имал договореност с бившия пратеник на САЩ Ричард Холбрук, който бе посредник при сключването на Дейтънското мирно споразумение през 1995 г., според която обвиненията във военни престъпления срещу него ще бъдат свалени, ако той напусне обществения живот.
						В отговор в четвъртък Холбрук определи това като "безочлива измислица".
						Холбрук, цитиран от “Ню Йорк Таймс", е казал: "Имаше договореност той да напусне властта. Срещу това той не получаваше нищо."

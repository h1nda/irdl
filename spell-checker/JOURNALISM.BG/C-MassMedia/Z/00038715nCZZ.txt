Присъединяването към ЕС е непопулярна идея за някои хървати
					02/06/2011
					Привърженици на членството - включително повечето политически лидери - се сблъскват с упорит евроскептицизъм.
					От Наташа Радич за Southeast European Times в Загреб -- 02/06/11
 
					 
						
Външният министър Гордан Яндрокович (вляво) и унгарският му колега Янош Мартони дадоха съвместна пресконференция в Брюксел. [Ройтерс]
						Докато Хърватия навлиза в последния етап на присъединителния си процес, политическите лидери са изправени пред допълнително препятствие: да обединят общественото мнение в подкрепа на влизането в ЕС. 
						Интеграцията в крайна сметка ще бъде подложена на гласуване в референдум, макар че още не е насрочена дата за това. Подкрепата сред избирателите обаче е вяла и изглежда е допълнително подкопана в резултат на сегашната икономическа криза. Неотдавнашно проучване на агенция "Хендал" констатира, че малко повече от 52 % от хърватите подкрепят членството. 
						Все пак лидерите изразяват увереност относно изхода. "Сигурен съм, че когато дойде време за вземане на решение, мнозинството от хората ще гласуват за членство," каза пред репортери в Брюксел външният министър Гордан Яндрокович. 
						 Междувременно хърватските блогери продължават да разискват аргументите "за" и "против". 
						Според EС да или не редица тревоги разпалват евроскептицизма. Между тях са "страх от загуба на суверенитет, политическа несигурност... загуба на култура, национално самосъзнание и език". 
						В по-голяма степен, добавя блогерът, хърватите са обезпокоени от т.нар. от тях "колонизация на националната икономика". 
						
						Зоран Острич междувременно призовава хърватите да култивират "европатриотизъм". В нововъзникващия глобален ред, пише той, европейците трябва да се обединят, за да защитават интересите си срещу конкурентните сили. 
						 "Интересът на обединена Европа трябва да бъде приоритет, а интересите на страните членки трябва да се вземат под внимание, но да остават на втори план," добави той. 
						
						Нова политика анализира икономическите последици от членството и в частност прогнозираното въздействие върху заетостта - централен въпрос в Хърватия. Правителството подчертаваше, че членството ще позволи на хърватите достъп до пазара на заетостта посредством блока, макар че след присъединяването ще бъде наложен период на преход. 
						 Прекалено добри ли са перспективите, за да бъдат истина? "След такава ярка перспектива за понижаване на безработицата кой би застанал срещу влизането на Хърватия в ЕС?", пита блогерът. 
						
						Блог мой се опасява, че хърватските работници ще бъдат подложени на натиск, докато страната се бори да изпълни трудовите стандарти на ЕС. "Шофьор на камион в Словения работи на смени по 18 часа, за да оцелява. Трудовата политика на ЕС и трудовите стандарти се основават само на интересите на капитала. Никой вече не го е грижа за хората. Не е достатъчно да работиш в делниците; сега се иска да работиш и в събота и неделя," пише той. 
						
						Жупник и Савест са против това правителството да налага гледната си точка на гражданите. Това, добавя Савест, е нередно, като имаме предвид, че някои сегашни членки на ЕС гледат да защитават интересите си, а карат Хърватия да се отвори. 
						 Особено обезпокоителна за нея е Глава 8 от присъединителния процес, която може да засегне корабостроителните заводи в Бродосплит, Бродотрогир и Кралевица. 
						 "Кампанията за референдума ще бъде вълнуваща, а изходът - неясен," заключава тя.

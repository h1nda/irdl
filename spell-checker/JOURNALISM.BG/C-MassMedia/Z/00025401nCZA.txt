НАТО обещава да поддържа сигурността в Косово
					08/02/2008
					КФОР разполага със силите, резервите и необходимия мандат, за да продължи да гарантира безопасна и сигурна обстановка в Косово, подчертаха министрите на отбраната от НАТО по време на среща във Вилнюс в четвъртък.
					(НАТО, Ройтерс, ДПА, Синхуа - 07/02/08; Ройтерс, Balkan Insight - 06/02/08)
 
					 
						
"Да, Резолюция 1244 е основанието и тя ще продължи да бъде основанието за присъствието на НАТО," заяви генералният секретар Яп де Хоп Схефер на пресконференция. [Гети Имиджис]
						Резолюция 1244 на Съвета за сигурност на ООН беше и ще продължи да бъде правното основание за присъствието на КФОР в Косово, каза генералният секретар на НАТО Яп де Хоп Схефер в четвъртък (7 февруари) във Вилнюс. 
						 Той и министрите на отбраната на 26-те държави членки на Алианса се събраха в столицата на Литва на двудневна среща, на която разгледаха операциите на пакта в Афганистан и в Косово, което се очаква да обяви независимост от Сърбия до няколко седмици. 
						В момента КФОР има около 15 900 военнослужещи от 24 държави членки на НАТО и от 10 държави извън НАТО - Армения, Австрия, Азербайджан, Финландия, Грузия, Ирландия, Мароко, Швеция, Швейцария и Украйна. Представители на тези държави също взеха участие в заседанието относно Косово, където министрите от Алианса единодушно се съгласиха, че е необходимо техните мироподдържащи сили да останат там колкото е необходимо. 
						След като 18-те месеца на преговори с международно посредничество за бъдещия статут на Косово не доведоха до постигането на споразумение между Белград и Прищина, лидерите на етническото албанско мнозинство - представляващо 90 % от населението на провинцията - заявиха, че ще обявят независимост едностранно. Сърбия и косовските сърби изразиха силно несъгласие с подобен ход, пораждайки страхове от потенциални нови изблици на насилие на Балканите. 
						В четвъртък Де Хоп Схефер отново увери, че мироопазващите части на НАТО ще продължат да поддържат сигурността в региона. 
						"Всички участници показаха своята решимост КФОР да защитава мнозинството и малцинството, всички граждани на Косово без изключение, и да създаде климат на сигурност и стабилност през трудните времена за този регион," каза той след първия ден на разговорите във Вилнюс. 
						В свой коментар миналия месец френският генерал-лейтенант Гзавие дьо Марнак, който пое командването на КФОР в края на август, омаловажи рисковете от сериозни проблеми след обявяването на независимост от Косово. 
						"КФОР не очаква никакви проблеми в Косово," цитира на 25 януари думите му Радио “Свободна Европа”/Радио “Свобода. 
						В свой коментар за осведомителна агенция “Блумбърг” няколко дни по-късно той се съгласи, че биха могли да възникнат краткотрайни “изблици на възбуда”. Той обаче добави, че те ще затихнат бързо, "тъй като няма да бъдат устойчиви". 
						САЩ и повечето държави членки на ЕС дадоха сигнали за готовността си да признаят независимостта на Косово дори и без одобрението на ООН въпреки противопоставянето на Русия и Сърбия на такъв ход. 
						В четвъртък Де Хоп Схефер каза, че отговорностите на НАТО в Косово няма да приключат с решаването на въпроса за статута, посочвайки, че Алиансът ще вземе участие в осигуряването на обучение на бъдещите сили за сигурност на Косово. 
						"НАТО има своята роля ... НАТО определено ще има отговорности, след като статутът на Косово бъде определен," цитира думите му “Ройтерс. 
						КФОР ще работи в сътрудничество и с 1 800-числената съдебна и полицейска мисия, която се очаква да бъде изпратена от ЕС, за да стабилизира региона след обявяването на независимост от Косово.

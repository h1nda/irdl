Косово и Турция развиват историческите си връзки
					26/04/2011
					Дългогодишните отношения получават нов импулс от стремежа на Анкара да засили присъствието си на Западните Балкани.
					От Мухамет Брайшори за Southeast European Times от Прищина – 26/04/11
 
					 
						
Множество в Прищина посрещна турския премиер Ердоган по време на двудневното му посещение в Косово през ноември. [Ройтерс]
						Косово и Турция притежават онова, което бившият президент на Косово Фатмир Сейдиу нарича "златни отношения", отразяващи се в силните политически и икономически връзки, улеснени от религиозните и културни сходства, развивани през повече от пет века османско владичество. 
						Турция бе сред първите страни, признали независимостта на Косово, и оттогава отношенията им се развиват бързо. 
						"Турция и Косово имат приятелски и братски отношения, които се коренят в дълбините на историята," обяснява турският посланик в Прищина Сонгюл Озан. 
						Много важни личности от албанско потекло са имали значително влияние върху съвременна Турция. 
						"Сами Фрашери е помогнал на турската нация да изчисти турския език от чуждици; той написва енциклопедията "Камус ал Алам" и съчинява първия турски речник с 1357 страници и повече от 30 000 думи," казва Фахри Темизюрек, турски историк, който е написал много книги за турското наследство в Косово. 
						Друга важна личност е Мехмет Акиф Ерсой, син на албанец от западния град Печ, който е написал турския национален химн и е бил близък приятел на Ататюрк. "Мехмет Акиф е общ символ на турци и албанци и е пример за близостта между двете страни," казва Адем Урфа, представител на Турската администрация за сътрудничество и развитие (ТАСР) в Косово. 
						Общите културни, исторически и религиозни връзки, както и краят на Студената война, са допринесли за разширяващата се политическа, икономическа и дипломатическа роля, която Турция играе в по-широкия регион. 
						"Отношенията претърпяха промени, откакто премиерът Ердоган дойде на власт, заради религиозните връзки, новата външна политика на Турция спрямо Западните Балкани, а също и благодарение на покровителствената роля на Турция към Косово, Босна и Албания," казва изследователят на турско-албанските отношения Селами Шкодра. 
						Турция е обявила, че е готова да посредничи между Косово и Сърбия, роля, която се приветства от Прищина. По време на среща между турския премиер Реджеп Тайип Ердоган и косовския му колега Хашим Тачи в Истанбул Ердоган каза: "Готови сме да помагаме на Косово и Сърбия по време на преговорите." 
						Белград обаче е подозрителен към тесните отношения между Турция и Косово и предпазлив по отношение на растящото влияние на Турция в региона. 
						Фатлум Садику, журналист от Прищина, коментира, че "Белград знае, че Турция ще настоява за различни въпроси от [тези, които] Белград и Брюксел биха искали да обсъждат. Турция е заинтересована повече да се говори за това, как да се включи Косово в регионалните форуми, [отколкото] от регистрационните номера на колите или дори от Северна Митровица, на която Турция би се противопоставила." 
						По време на посещението си в Косово през 2010 г. Ердоган подчерта, че Турция би била важен икономически партньор чрез увеличаване на турските инвестиции и търговия. 
						Турски компании са сключили договори с Косово за някои от най-стратегическите му активи, като Международното летище в Прищина и главната магистрала за Албания, и се смятат за най-вероятните кандидати за придобиване на собствеността върху компанията "Поща и далекосъобщения на Косово" (ПДК), която скоро ще бъде приватизирана. 
						"Турция е много важно място за Косово. Основната задача и цел на Турция е да подпомага икономическото развитие на Косово и по някакъв начин нашата страна е накарала най-големите фирми в Турция да участват във важни търгове в Косово," каза турския посланик в Прищина Сонгюл Озан.

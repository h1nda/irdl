Нарушаването на авторските права все още е проблем в Сърбия
					16/02/2006
					Макар законите за защита на авторските права да съществуват, те се прилагат безразборно. В резултат на това в Сърбия процъфтява търговията с пиратски стоки.
					От Давор Коникушич за Southeast European Times от Белград -- 16/02/06
 
					 
						
Законите за авторските права остават проблем в Сърбия. [Илюстрация SE Times]
						Независимо от законодателството и обещанията на правителството усилията да се ограничи разпространяването на пиратски стоки в Сърбия не водят до успехи. Все още грубо се нарушават авторските права -- проблем, който накрая може да доведе до санкции от страна на международните институции. 
						Миналата година в Сърбия бе отбелязана най-ниската посещаемост на кината, макар че салоните показваха касови филми. След като пиратските версии на филмите могат да се купят на улицата за минимална част от цената на билета за кино, този спад не е учудващ. Музикалната индустрия понася подобни щети. Макар че от време на време полицията провежда акции, те едва ли са достатъчни да спрат потока от незаконни DVD и CD -- търговия, която носи значителна печалба на тези, които се занимават с нея. 
						Сърбия има закон за защита на авторските права още от 1929 г., но в повечето случаи той се пренебрегва. Не съществува една-единствена служба, натоварена със задачата да следи за защитата на авторските права, а различните власти -- полиция, митничари, прокурори и съдилища -- не работят заедно, за да се борят ефективно с проблема. 
						"Службите, които трябва да отговарят за спазването на закона, не са добре координирани. Голям брой правителствени служби имат правомощия в конкретни области, напр. пазарните инспекторати, митническите инспекторати, министерствата на културата и на вътрешната търговия. Никой не координира действията им на републиканско ниво," казва Иван Ташич, директор на дружеството за защита на авторските права "СОКОЙ". 
						Това дружество събра 1,2 млн. евро от такси за авторски права през 2005 г. В съседна Хърватия, чието население е два пъти по-малко от населението на Сърбия, сумата е 5 млн. евро, докато в Румъния тя е 9,5 млн. евро, а в Унгария - 12 млн. евро. 
						Държавата губи около 20 млн. евро от данък върху оборота всяка година, смята Верица Вукович, адвокат и секретар на Асоциацията срещу пиратството. Това са постъпления, които биха могли да се използват за финансиране на важни проекти или за подобряване на живота на сръбските граждани, добавя Вукович.

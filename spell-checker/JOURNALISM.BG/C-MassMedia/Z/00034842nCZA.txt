Сръбски треньор води африканските „Звезди”
					07/06/2010
					Милован Райевац се надява, че Гана може да повтори успеха си от последното световно първенство по футбол. Но преди това тимът трябва да излезе от трудната група Д, в която ще играе и срещу Сърбия.
					От Игор Йованович за Southeast European Times от Белград – 07/06/10
 
					 
						
Треньорът на Гана Милован Райевац (вляво, с преводач Ненад Глишич) казва, че Сърбия не може да очаква „отстъпка” в мача срещу „Черните звезди” в група Д от Световното първенство през 2010 г. в Дърбан, Южна Африка. [Гети Имиджис]
						Милован Райевац е третият сърбин на треньорската скамейка на отбора на Гана през последните осем години след Милан Живадинович и Ратомир Дуйкович. Феновете очакват да разберат дали отборът може да повтори – или надмине – своето постижение от Световното първенство по футбол през 2006 г. в Германия, когато Дуйкович изведе „Черните звезди” до осминафиналите.
						 Няма да бъде лесно. В Дърбан Гана ще играе в една група с трикратния шампион Германия, непредвидимата Австралия и отбора, представящ родната страна на Райевац, Сърбия. Тъй като класирането на Германия се смята за почти сигурно, двубоят между Гана и Сърбия може да определи кой ще бъде другият отбор, който ще продължи. 
						Може ли Райевац да остави настрана лоялността си към своята страна и да даде всичко от себе си за мача? Отговорът му е недвусмислен. „Няма да има отстъпки за Сърбия”, твърди той. 
						„Всички трябва да разберат, че аз не отивам в Южна Африка, за да продавам мачове, а по-скоро – ако мога – да повторя успеха на Ратомир Дуйкович”, е заявил той, цитиран от „Ройтерс”. Той също така пожела успех на Сърбия и заяви, че не е изключено двата отбора да се срещнат отново на осминафиналите.
						Спортният журналист Зоран Жеравчич, който следи отдавна треньорска кариера на Райевац, е съгласен, че мачът ще бъде труден. „Фактът, че той е от Сърбия, може само да е проблем за нашия отбор, тъй като това допълнително ще го мотивира да докаже себе си. Преди всичко Райевац е голям професионалист”, каза Жеревчич за SETimes. 
						 Райевац, наричан още Лале, е роден в малкия западен сръбски град Чаетина на 2 януари 1954 г. Кариерата си започва през 1975 г., когато е приет в чачакския „Борац”. След това се премества в „Цървена звезда” в Белград и накрая се отказва от кариерата си на играч през 1986 г., когато играе като резерва за отбора от Ужице „Слобода”. 
						Оттогава той е бил треньор за всички свои бивши отбори. През 2004 г., след оставката на треньора на „Цървена звезда” Люпко Петрович, Райевац заема неговото място и отвежда отбора до две победи. Ръководството обаче не продължава договора му като треньор. 
						Няколко години по-късно с Лале „Борац” стигна до трето място в Сръбската лига и до европейските турнири – най-доброто представяне в историята на отбора. 
						Той е човек, който може да „поеме вината за поражението и да защити играчите, ето защо момчетата, които тренира, го обичат”, казва Жеравчич. 
						Райевац замина за Гана през 2008 г. и с него националният отбор стигна до финалите за Световната купа, както и до второто място на турнира за африканската Купа на нациите през януари. Въпреки че Гана ще бъде затруднена от отсъствието на капитана си Майкъл Есиен, никой не смята, че тя ще бъде лесен противник. 
						„Отборът ми ще бъде комбинация от младост и опит, тъй като първата линия ще се състои от играчи, на които отборът разчита от години”, казва Райевац. „Това ще бъде и възможност за играчите, които изгряха на финалите за Световната купа на ФИФА за младежи под 20 години, където Гана триумфира.”

Сърбия се надява на облекчен визов режим
					05/01/2007
					Белград и Брюксел водят преговори за осигуряване на т.н. Шенгенски визи на някои категории граждани - студенти, бизнесмени, учени и университетски преподаватели.
					От Давор Коникушич за Southeast European Times в Белград – 05/01/07 
 
					 
						
Шенгенските визи позволяват пътуване без ограничения до някои европейски страни. [Гети Имиджис]
						След дълго чакане, Белград най-сетне води преговори с Брюксел във връзка с облекчаването на визовия режим за някои категории сръбски граждани. Очаква се да бъде постигнато споразумение до пролетта на 2007 г., което да влезе в сила до края на годината. 
						Визовите облекчения, известни също и като Шенгенски визи, важат за някои европейски страни. Според предвиденото споразумение те ще бъдат давани само на някои категории сръбски граждани - студенти, бизнесмени, учени и университетски преподаватели. 
						Сърбия се стреми да улесни своите граждани в получаването на визи, които да им позволят да работят временно в страни на ЕС. В същото време Брюксел е обезпокоен от незаконната имиграция. Преди да улесни условията за получаване на визи, той иска да се убеди, че Сърбия е готова и способна - чрез споразумение за реадмисия - да се справи с гражданите, които живеят незаконно в страни-членки на ЕС. 
						Сръбската делегация за преговорите се ръководи от министъра на вътрешните работи Драган Йочич и от ръководителя на правителствената служба за присъединяване към ЕС, Таня Мисчевич. 
						Според Срдан Майсторович от службата за присъединяване към ЕС, успехът в преговорите за Шенгенски визи ще бъде от голямо значение в стремежа на Сърбия за присъединяване към ЕС. 
						Сърбия трябва да изпълни някои предварително определени стандарти като сигурността на личните документи, заяви Майсторович. "Имам предвид главно някои технически стандарти като документи за пътуване, въвеждане на визови и информационни системи в нашите дипломатически и консулски мисии, цивилен граничен контрол, постепенно изтегляне на военните сили от границите, както и обучението на граничната полиция за изпълнението на тези стандарти", обясни тя. 
						Албания, Босна и Херцеговина, Македония и Черна гора също се надяват на облекчение на визовия режим. Заместник-председателят на Европейската комисия Франко Фратини, организатор на преговорите, заяви, че преговорите са ясно доказателство за политическата подкрепа на ЕС за Западните Балкани. 
						Чедомир Йованович, председател на сръбската Либералдемократическа партия заяви, че едно визово споразумение би било повече от добре дошло. Той обаче добави, че сегашната политика на правителството поставя пречки пред по-нататъшната интеграция на Сърбия. 
						"Сега трябва да помислим за следващата стъпка, която ще бъде напълно премахване на визите", заяви Йованович пред журналисти. "Това може да се осъществи, когато изпълним техническите условия за преговорите за визите, като подпишем споразумението за реадмисия, издадем нови поспарти и въведем граничен полицейски контрол." 
						"Преди всичко обаче трябва да променим политическия климат в нашата страна и да приемем европейските ценности. От съществено значение е да създадем Европа вътре в Сърбия, а това зависи само от нас," каза Йованович.

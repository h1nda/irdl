Сръбската и македонската православни църкви отново влизат в спор
04/02/2004
Раздорите между сръбската и македонската православни църкви бяха подновени, но светските правителства отказват да се намесят в спора.
От Душан Кошанович за Southeast European Times в Белград - 04/02/04
 
 
Владиката, който бе в центъра на скандала между сръбската и македонската православни църкви, бе освободен от полицейския арест в Македония. Владиката Йован или Зоран Вранишковски, бе арестуван на 11 януари, докато е отслужвал самостоятелно литургия в апартамент в град Битоля. Той е бил обвинен в разпространение на "национална, расова и религиозна омраза" и задържан за 30 дни.
Владиката Йован е глава на Охридската епархия, която е лоялна към Сръбската Православна църква (СПЦ). Македонската църква, която потърси своята независимост от Сръбската църква през 1967 г., не признава Охридската епархия. Религиозното служение в апартамент представлява престъпление съгласно македонското законодателство, което забранява служения извън религиозните храмове. Четирима свещеници и седем монахини, арестувани заедно с Вранишковски, са били освободени.
Междувременно СПЦ не признава Македонската православна църква (МПЦ), която провъзгласи своята автокефалност (независимост) през 1967 г. През 2003 г. СПЦ реши да възстанови автономната си Охридска епархия и покани македонския клир да се върне под крилото на каноничната СПЦ. Повечето свещеници обаче останаха верни на МПЦ. Патриархът на МПЦ Стефан определи това действие като "атака срещу македонската държава и народ".
"Диалогът с СПЦ е невъзможен, докато тя подстрекава към варварство и безсрамно изнудване чрез установяване на паралелна църква, пренебрегвайки духовните и национални реалности. Разговорите ще продължат веднага щом СПЦ изтегли следовниците си от Македония," каза патриарх Стефан, позовавайки се на започналия през май 2002 г. диалог, който впоследствие претърпя провал.
Православните църкви обикновено имат национален характер, твърдят поддръжниците на МПЦ. СПЦ е изправена пред подобен проблем и в Черна Гора. Сръбският патриарх Павле обаче поддържа виждането, че аргументът за нацията не може да бъде приведен в подкрепа на автокефалността на дадена църква. "Църквата се измерва с аршина на зрелостта, любовта и служението; тя се преценява съобразно нуждите на пастира, а не според критериите на различни биологични характеристики," посочи той.
Македонските духовни водачи отхвърлят тази теза, настоявайки, че македонската църква има древни корени. "Думите на патриарх Павле не са нищо друго, освен демонстрация на хегемония и принизяване на македонския народ," заявява говорителят на МПЦ владиката Тимотей.
Църковният конфликт, изглежда, не влияе негативно върху инак добрите отношения между Сърбия-Черна Гора и Македония. Посланикът в Скопие Бисерка Матич Спасоевич отказа коментар, позовавайки се на принципа за разделение на църквата от държавата. "СПЦ обаче не отрича съществуването на македонска държава, нация и език. Трябва да подчертая, че позицията на СПЦ по автокефалността на МПЦ не е най-големият проблем на Македония. Страната има по-големи проблеми от отношенията между двете църкви, които, смятам, че рано или късно ще бъдат разрешени," заяви тя пред Македонското радио.
Македонският президент Борис Трайковски, който е член на Методистко-евангелистката църква, заяви, че конфликтът между СПЦ и МПЦ трябва да бъде решен в бъдеще чрез приемането от страна на СПЦ на нейната посестрима МПЦ, единствената православна църква в Македония съгласно разпоредбите на закона за религиозните общности и конституцията на страната. Монополът на МПЦ върху македонското православие обаче продължава да бъде обект на ожесточени дебати в Сърбия.

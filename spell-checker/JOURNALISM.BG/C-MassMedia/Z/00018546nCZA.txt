ЕС обещава да помага на Хърватия да изпълнени критериите
					12/05/2006
					Заместник-председателят на Европейската комисия Франко Фратини заяви в четвъртък, че ЕС ще помогне на Хърватия в усилията й да изпълни изискванията на Съюза в областта на правосъдието и сигурността. 
					(AП, ХИНА, АФП, Официален уеб сайт на Европейската народна партия-Европейските демократи - 11/05/06)
 
					 
						
Еврокомисарят по правосъдието Франко Фратини заяви, че Европейската комисия възнамерява да ускори процеса на проучване на Хърватия. [Гети Имиджис]
						Изразявайки надежда, че Европейската комисия (ЕК) ще може да открие преговорите по правосъдието, свободата и сигурността с Хърватия в началото на 2007 г., високопоставен брюкселски чиновник заяви в четвъртък (11 май), че ЕС ще помага на страната в подготовката й в тази област. 
						Хърватия се надява да стане член на ЕС до 2009 г. Тя започна преговори за членство със Съюза на 3 октомври 2005 г.; първият етап от процеса на преговори, известен като проучване, започна 17 дни по-късно. В тази фаза се прави оценка на законодателството на страната за съвместимостта му с европейското законодателство (acquis communautaire). 
						Проучването за преговорната глава "Правосъдие, свобода и сигурност" завърши в края на февруари и скоро се очаква ЕК да приключи съответните доклади. Това ще позволи на чиновниците в Брюксел да започнат подробни преговори със Загреб по тази глава в началото на 2007 г., каза заместник-председателят на ЕК Франко Фратини в четвъртък след разговори с хърватския вътрешен министър Ивица Кирин. 
						"Възнамеряваме да ускорим процеса на разчистване на пътя за започване на конкретни преговори," цитира АП думите на Фратини, който е и еврокомисар по свободата, правосъдието и сигурността, казани пред репортери в Брюксел. 
						Главата "Правосъдие, свобода и сигурност" обхваща широк спектър от проблеми, включително канидатстване за политическо убежище, визови режими и миграция. Граничната защита, борбата с тероризма, съдебното сътрудничество и сътрудничеството между митническите и полицейски служби на страните също влизат в тази глава. 
						ЕС ще помогне на Хърватия в борбата й срещу организираната престъпност, корупцията и наркотрафика, както и в граничната защита, цитира изказването на Фратини хърватската осведомителна агенция ХИНА . 
						Между конкретните мерки, за които Съюзът ще окаже помощ, са набирането и обучението на граничари и развиването на "цялостна стратегия" за борба с организираната престъпност. Фратини каза, че той ще настоява за споразумение между Хърватия и агенцията за борба с наркотиците на ЕС, за да подобри сътрудничеството в борбата с наркотрафика. 
						Кирин посочи, че Хърватия прилага мерки за установяване на шенгенски граничен режим и че е поискала помощ от ЕС за предоставяне на оборудване за граничната полиция и защита на морските пристанища от престъпни банди и терористи, предаде ХИНА. 
						Също в четвъртък европейските консерватори изказаха силната си подкрепа за кандидатурата на Хърватия за присъединяване към ЕС до 2009 г. 
						"Ние твърдо подкрепяме правителството на премиера Иво Санадер и макар да сме наясно, че графикът е доста амбициозен, ние го подкрепяме," каза Ханс-Герт Пьотеринг, лидер на Европейската народна партия (ЕНП), в южния крайбрежен хърватски град Сплит. Той направи изказването си по време на откриването на двудневна среща на ЕНП и Европейските демократи, които заедно сформират най-голямата политическа група в Европейския парламент. 
						Хърватия се разглежда като образец за другите страни на Балканите, които наблюдават отблизо събитията, каза бившият еврокомисар по земеделието Франц Фишер, който понастоящем е съветник на Санадер по преговорите за присъединяване. 
						"Ако всички в Европа имат такова отношение към Хърватия и нашата перспектива [за ЕС], каквото имат ЕНП-ЕД и Пьотеринг, няма от какво да се страхуваме," цитира АФП думите на Санадер.

Македония ще легализира Тетовския университет
29/09/2003
Очаква се парламентът да приеме одобрен от правителството законопроект за учредяването на трето държавно висше учебно заведение, който ще доведе до легализацията и акредитирането на Тетовския университет.
От Мария Лазарова за Southeast European Times от Скопие - 29/09/03&lt;br&gt;&lt;br&gt;Снимка от Томислав Георгиев
 
 
Коридорите и учебните зали на Тетовския университет са пълни със студенти. Това учебно заведение навлезе в нова фаза, след като македонското правителство одобри законопроект за утвърждаването му като трети държавен университет в страната. Въпреки че е разположен само на 500 метра от Югоизточноевропейския университет, той продължава да привлича студенти. Чакайки да се регистрират за изпити или да получат информация за разписанието на курсовете, те се тълпят пред входа на новата сграда, която през 2000 г.стана новия дом на университета.
Тетовският университет бе отворен през 1994 г., което предизвика акция на полицията. До 2000 г. той провеждаше занятия в частни домове в село Мала Речица. Фактически цялото село бе поставено в служба на университета и се превърна в студентско селище с общежития, кафенета и други отличителни признаци на студентския живот. Университетската администрация също бе разположена тук. Първи ректор бе Фадил Сюлеймани, който прекара десет месеца в затвора заради отварянето на университета.
Това е единият от двата албанско-езични университета в Македония. Другият е Югоизточноевропейският университет - частно учебно заведение, подпомагано от ЕС. Тетовският университет привлича повече студенти, отчасти и поради сравнително ниските цени на обучение (само 150 евро годишно, при 800 евро в Югоизточноевропейския университет), а също и защото той е символ на желанието на албанците да учат на родния си език. Въпреки че випускниците на Тетовския университет имат проблеми с признанието на дипломите им, тъй като той не е официално одобрен като учебно заведение в Македония, това положение ще се промени в бъдеще.
След като парламентът приеме закона за учредяването на третия университет, ще последва сложен процес на акредитиране. Според министъра на културата Азис Положани новолегализираният Тетовски университет ще започне да функционира на пълно законно основание през академичната 2004-2005 г.
"Той може да започне да функционира на пълно законно основание най-рано през следващата година, тъй като навлизаме в процедура, която трябва да изпълни всички изисквания, произтичащи от самия закон", отбеляза Положани. По болонския модел ще бъдат легализирани четири отдела - факултет по науки и математика, факултет по хуманитарни дисциплини и изкуства, факултет по икономика (с курсове, различни от тези в Югоизточноевропейския университет), правен факултет и един политехнически център, като бъде използвана система за прехвърляне на оценките, позволяваща на студентите да преминават в други институти в Скопие, обясни той.
Образователни курсове ще бъдат предлагани от педагогическия факултет, който е част от хуманитарния факултет. В политехническия център междувременно ще бъдат преподавани дисциплини по селско стопанство, гражданско строителство, туризъм и кейтъринг и др. Тетовският университет ще бъде финансиран в съответствие със закона за висше образование и програми. Годишно ще бъдат отпускани около 2 млн евро за четирите факултета и политехническия център.
На въпроса дали се обмисля евентуално сливане на Тетовския и Югоизточноевропейския университети Положани отговори, че "нашата цел е да оформим това държавно висше учебно заведение, а те сами ще решат какви взаимоотношения да поддържат".
"Правителството ще положи усилия, за да може Тетовският университет да започне да функционира законно следващата есен, въпреки че е трудно да се спазят сроковете, тъй като предстои много и тежка работа", заяви зам.-министърът на образованието Тале Герамициоски.
Според ректора на Тетовския университет Неджбедин Беадини заведението ще остане на сегашното си място, което има възможности за разширение. Той каза, че от 1994 г. насам в университета са се регистрирали 10151 студенти, а сегашният им брой е 5000.
Ректоратът ще се премести в сградата на Тетово Табак, разположена в началото на града. В момента се провежда реставрация на сградата. Тук също така се планира общежитие за около 3000 студенти.
По-рано тази година македонският премиер Бранко Цървенковски нарече легализацията на Тетовския университет "нова голяма стъпка в изпълнението на рамковото споразумение". Според ръководителя на Демократическия съюз за интеграция Али Ахмети, "най-голямото постижение е преодоляването на страха, че обучението на албанците в Македония поставя под опасност страната".
Опозиционната партия ВМРО-ДПМНЕ обаче отхвърли планираната легализация, като заяви, че няма нужда от трети държавен университет в страната. "Одобреният от правителството законопроект за учредяване на трети университет решава по-скоро проблема на Тетовския университет, отколкото въпроса за висшето образование на албанците", заяви Трайко Славески, член на изпълнителния комитет на ВМРО-ДПМНЕ.
Албанската демократическа партия (АДП) също осъди законопроекта, изтъквайки, че предложението на правителството е само частично решение. "Правителството предлага несериозни, частични и повърхностни решения на проблема за висшето образование на албанците", каза депутатът Замир Дика. Членовете на АДП обаче заявиха, че ще гласуват за законопроекта.

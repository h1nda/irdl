Индексът за бизнес климата в България се е повишил през август 
					29/08/2011
					Според доклад на статистическата служба на страната ръководителите на българските промишлени и търговски компании са оптимистично настроени за идните месеци.
					(Dnevnik.bg, София, Ехо, Труд - 28/08/11; Национален статистически институт, Медиапул, Агенция КРОСС - 26/08/11)
 
					 
						
Индексът за бизнес климата в България се е повишил през август. [Ройтерс]
						Независимо от предупрежденията напоследък за надвисваща нова глобална рецесия, бизнес средата в България като цяло се е подобрила този месец, съгласно доклад на статистическата служба на балканската страна, публикуван в петък (26 август). 
						През август цялостният Индекс за бизнес климата (ИБК) в България се е повишил с 1,1 процентни пункта на месечна основа, съобщи държавният Национален статистически институт (НСИ) в София. Въпреки това той все още е с 8,8 процентни пункта под дългосрочното си средностатистическо равнище. 
						ИБК представлява претеглената средна стойност на съставните показатели за бизнес средата в секторите на промишлеността, строителството, търговията на дребно и услугите. 
						Подобряването му през август се дължи на положителната промяна на показателя за промишления сектор, който се е повишил с 2,0 процентни пункта, само с 2,1 процентни пункта под дългосрочната средна стойност. 
						Търговията на дребно се е повишила с 10,8 процентни пункта от стойността за юли, достигайки ниво от 0,3 процентни пункта над дългосрочната средна стойност за този бранш на икономиката за първи път от началото на глобалната финансова криза в края на 2008 г. 
						Данните са отражение на нарасналия оптимизъм сред ръководителите на компании в двата сектора относно бизнес климата в България през идните месеци. Очакванията на ръководителите на промишлени заводи са сравнително по-умерени, казват от НСИ, посочвайки спад от 2,3 процентни пункта на показателя за заетост в сектора през август. 
						Ръководителите на български промишлени компании са заявили, че въпреки спада на поръчките от чуждестранни клиенти, производствената им дейност се разраства благодарение на повишаване на вътрешното търсене. 
						"Ако българските промишлени компании са станали по-конкурентоспособни, те ще бъдат по-слабо засегнати от икономическия спад в Европа от тези в други държави," каза Георги Ганев, икономически експерт от Центъра за либерални стратегии, пред софийския всекидневник "Дневник" 
						Комбинацията от добри резултати в секторите на промишлеността и търговията на дребно е сигнал за възможно повишаване и на потребителското търсене, каза икономистът. Би било обаче преждевременно да потвърждаваме това като тенденция преди края на туристическия сезон и освен ако равнището на продажбите на дребно не остане високо, смята Ганев. 
						За разлика от своите колеги в секторите на промишлеността и търговията на дребно, ръководителите на фирми от сферата на строителството и услугите продължават да бъдат песимистично настроени в очакванията си за текущото финансово състояние на фирмите си и перспективите за нови поръчки през следващите шест месеца, според НСИ. 
						През август Индексът за бизнес климата в строителния сектор е спаднал с 5,7 процентни пункта на месечна основа, докато този в сектора на услугите се е понижил с 3,2 процентни пункта. 
						Несигурната икономическа среда и финансови проблеми се посочват като основни фактори за ограничаването на растежа в строителния сектор. Освен това е налице и липса на търсене на строителни услуги. 
						Експертите в тази област на стопанската дейност казват, че перспективите за компаниите, работещи в този сектор, ще се подобрят, ако те съумеят да се приспособят към новите пазарни потребности, включително в строежа на пътища, канализационни системи и подобни съоръжения.

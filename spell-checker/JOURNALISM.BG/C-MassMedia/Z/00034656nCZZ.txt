Бизнес: „Хилтън” идва в Черна гора
					21/05/2010
					„Хилтън” се договори с черногорско дружество за изграждането на хотел в Подгорица. Още в деловите новини: Албания ще плати тежка неустойка за оттеглянето си от железопътна сделка.
					 
						
„Хилтън” планира да открие петзвезден хотел в Подгорица. [Гети Имиджис]
						Представители на „Хилтън Хотелс Корпорейшън” и черногорското дружество „Нормал Турс“ подписаха договор за откриването на хотел в Подгорица, съобщиха медиите в четвъртък (20 май). Строителството ще започне през февруари 2011 г., като петзвездният хотел трябва да бъде завършен до две години. 
						*** 
						
						Албанското правителство се съгласи в сряда (19 май) да заплати 11 млн. евро неустойка на американската компания „Дженеръл Електрик“ (Джи И), след като разтрогна железопътна сделка. Договорът на стойност 75 млн. евро за участъка от 38 км от Тирана до Дуръс беше подписан от бившето социалистическо правителство без одобрението на парламента. Джи И отнесе въпроса до Международния арбитражен съд в Рим и спечели. 
						 *** 
						Най-голямата гръцка строителна фирма „Актор” е представила най-ниска оферта за изграждането на третия участък от магистрала „Тракия”, съобщиха в сряда (19 май) медиите в Атина. „Актор” предлага да изгради участъка от 35,6 км за 57,1 млн. евро, което е почти половината от предвидения за проекта бюджет. Планира се строителството да започне през юли, ако няма подадени жалби. 
						*** 
						Истанбул ще бъде домакин на турско-френски бизнес форум идния месец. Очаква се събитието, което трябва да се проведе от 12 до 14 юни, да привлече около 200 представители на деловите среди в двете страни. 
						*** 
						Около 85 % от всички румънци, живеещи в градски райони, имат банкови карти, но само 32 % ги използват поне веднъж седмично, според румънската Асоциация за електронни разплащания. Проучването показа, че 16 % от анкетираните използват картите си през интервали, по-дълги от три месеца, а 10 % ги ползват два или три пъти седмично. 
						*** 
						
						Сърбия може да участва в изграждането на атомната електроцентрала "Белене" в България, потвърди в сряда (19 май) министърът на енергетиката Петър Шкундрич. Той заяви, че се водят преговори във връзка с финансова подкрепа за Сърбия в този проект. Очаква се изграждането на тази втора атомна електроцентрала в България да струва няколко милиарда евро. 
						*** 
						МВФ не е успял да завърши втория преглед по стендбай споразумението за 1,2 млрд. евро с Босна и Херцеговина, според изявление, публикувано на уебсайта на фонда във вторник (18 май). МВФ съобщава, че преговорите с властите за необходимите реформи за изплащането на следващия транш от 40 млн. евро ще продължат в най-скоро време, като предупреждава за възможно блокиране на реформата преди общите избори през октомври. 
						*** 
						Френско-турски консорциум е спечелил търга за управлението на международното летище в Прищина, съобщиха на 14 май държавни представители. „Аеропор дьо Лион/ЛИМАРК” ще управлява летището през следващите 20 години, като обещава да инвестира 100 млн. евро в дейността. Очаква се консорциумът да изгради нов пътнически терминал, който да обслужва средно 1,2 млн. пътници годишно. 
						
						(Различни източници – 14/05/10-21/05/10)

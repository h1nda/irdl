Заподозрян в участие в масови убийства във Вуковар се предава на сръбските власти
22/04/2003
Мирослав Радич бе обвинен през 1995 година в качеството му на командир на отряд, който е извел около 200 души от болница във Вуковар и след това ги е екзекутирал.
(Ройтърс, Ню Йорк Таймз-22/ 04/03; АП, Гласът на Америка, Би Би Си, CNN, Радио Б 92, сръбското правителство- 21/04/03; Международен наказателен трибунал за бивша Югославия )
 
 
Капитанът от бившата югославска армия Мирослав Радич се е предал и е бил задържан, заяви сръбското правителство в понеделник (21 април). Радич е един от тримата офицери от бившата югоармия ,обвинени от трибунала на ОНН за военни престъпления за тяхната предполагаема роля в масовите убийства през 1991 година в Хърватия и вторият от тримата, който се предава на властите.
" Радич се предаде сам и затова ще може да получи същите гаранции от правителството както и други обвиняеми, които са се предали по своя воля," съобщи сръбският вицепремиер Чедомир Йованович, подсказвайки ,че след прехвърлянето му в Хага Радич може да бъде освободен в очакване на началото на процеса.
Трибуналът на ООН го обвини през 1995 година заедно с Миле Мръкшич и Велесин Сливанчанин по шест пункта, касаещи тежки нарушения на Женевските конвенции от 1949 година, нарушения на закони и военовременното обичайно право, както и за престъпления срещу човечеството. Предполага се, че тримата са заповядали избиването на най-малко 200 хървати и лица от несръбски произход на 20 ноември 1991 година на място в близост до източнохърватския град Вуковар. Мръкшич , най-старшият офицер сред тях, се предаде миналата година и пледира "невинен" по всички обвинения. Сливанчанин е все още на свобода.
В края на 1991 година след обсадата, продължила почти три месеца, югославската армия и сръбските полувоенни формирования поеха контрола над Вуковар. Армейското подразделение, което е имало за основна задача нападението и последващото окупиране на града, е била бригадата, командвана от Мръкшич. Сливанчанин е бил офицер по сигурността на бригадата ,както и командир на военно-полицейския батальон. Радич, по това време около тридесет и петгодишен, е командвал специален пехотен отряд.
В последните дни на обсадата няколко стотин хървати и други лица от несръбски произход са потърсили убежице във вуковарска болница с надеждата, че ще бъдат евакуирани в присъствието на неутрални международни наблюдатели по силата на споразумение между югоармията и хърватското правителство от 18 ноември 1991 година.
Следователите казват, че след като обаче подразделения на югоармията поемат контрола над болницата, най-малко 200 души са били натоварени на камиони и откарани първо до армейските казарми, а след това до свинеферма в Овчара на около 4 км югоизточно от Вуковар. След четири часа на побои от страна на войници от армията и полувоенни четници, които са причинили смъртта на най-малко двама души, хората са били разделени на групи и отведени в едно поле, където са били застреляни. След това булдозер е погребал жертвите в масов гроб на същото място.
При ексхумациите през 1996 година бяха открити телата на 198 мъже и две жени.
В понеделник сръбското правителство призова Сливанчанин и други двама сред най-търсените заподозрени във военни престъпления, Радован Караджич и Ратко Младич, също да се предадат, поемайки ангажимент, че страната ще продължи да изпълнява своите задължения към Трибунала на ООН и други международни организации.

Наука и технологии: В България бе открита поредната тракийска гробница
					30/06/2008
					Български археолози откриха още една древна тракийска гробница. Още в новините: гръцки дружества използват графологичен анализ при наемането на нови служители; в Македония бе открита лаборатория за изследване на слънчевата енергия.
					 
						
Учени откриха тракийска гробница край странджанското село Бродилово. [Архив]
						Екип от български археолози под ръководството на Даниела Агре разкопа древна тракийска гробница край село Бродилово в района на Странджа планина. Според Агре гробницата е от 4-ти век пр. Хр. и е богата на находки. Това е единствената тракийска гробница, открита в този район до момента. *
						** 
						Все повече гръцки компании използват графолози при наемането на нов персонал, съобщи в понеделник (23 юни) “Та Неа”. Работодателите изискват от кандидатите да представят ръкописно написана автобиография или ги молят по време на интервюто да напишат ръкописен текст, който по-късно се анализира от графолог.
						 *** 
						
						България е първата държава, която поиска да регистрира интернет домейн на кирилица. Според искането на страната, внесено във вторник (24 юни) в интернет корпорацията за имена и адреси в Париж, България иска да регистрира и поддържа домейна "бг".
						*** 
						
						Българската компания “Дизайн.БГ” и румънската “Нетбридж Дивелопмънт”, заедно с българския доставчик на информационни услуги и бизнес решения АИИ “Дейта Просесинг", създадоха първия център за професионално обучение по електронен маркетинг на Балканите. Центърът, наречен Е-Академия, ще обучава дружества и професионалисти от региона.
						*** 
						
						Македонският министър на земеделието Аце Спасеновски откри във вторник (24 юни) съвременна лаборатория в Института по хидрометеорология в Скопие. В лабораторията ще бъдат изследвани слънчеви водонагревателни инсталации. Лабораторията е получила безвъзмездна помощ от 300 000 евро от австрийското правителство.
						
						(Различни източници - 23/06/08 - 30/06/08)

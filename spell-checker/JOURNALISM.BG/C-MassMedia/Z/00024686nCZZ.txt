Дипломатически дневник: Словенската общественост подкрепя кандидатурата на Турция за членство в ЕС
					27/11/2007
					Словенският премиер Янез Янса каза по време на посещение в Анкара, че членството на Турция в ЕС се ползва със силна подкрепа в Словения. Още в дипломатическите новини: Русия отново подчерта подкрепата си за позицията на Сърбия за Косово.
					 
						
Турският премиер Реджеп Тайип Ердоган (вляво) и словенският му колега Янез Янса правят преглед на почетния караул по време на церемонията по посрещането на госта в Анкара в сряда (21 ноември). [Гети Имиджис]
						Словенският премиер Янез Янса се срещна в сряда (21 ноември) в Анкара с турския си колега Реджеп Тайип Ердоган. Янса каза, че словенската общественост силно подкрепя стремежите на Турция към членство в ЕС. Той обеща, че неговото правителство ще се опита да отвори нови глави от преговорите по присъединяване с Турция, когато Любляна поеме ротационното председателство през януари. 
						*** 
						
Сръбският външен министър Вук Йеремич се срещна с руския си колега Сергей Лавров в Москва в четвъртък (22 ноември). Лавров подчерта твърдата подкрепа на Русия за позицията на Белград относно статута на Косово. Йеремич каза, че неговата страна е готова да направи нов компромис, но предупреди, че той остава част от предложението на Сърбия за широка автономия вместо независимост. 
						*** 
						
Гръцкият външен министър Дора Бакоянис и румънският й колега Адриан Чорояну предупредиха в четвъртък (22 ноември) Косово да не обявява едностранно независимост. Двамата министри подчертаха общата позиция за Косово на страните, които те представляват. 
						*** 
						Председателят на парламента на кипърските гърци Деметрис Христофиас Караманлис проведе отделни срещи с гръцкият президент Каролос Папуляс и с премиера Костас Караманлис в понеделник (19 ноември) в Гърция. Основни теми в дискусиите бяха кипърският въпрос, кандидатурата на Турция за членство в ЕС и обстановката на разделения остров. 
						*** 
						
Албанският външен министър Лулзим Баша се срещна с черногорския си колега Милан Рочен в четвъртък (22 ноември) в Тирана. Те обсъдиха възможностите за разширяване на политическото и икономическо сътрудничество между двете държави и въпроса за статута на Косово. Рочен се срещна също и с премиера Сали Бериша, който приветства напредъка на Черна гора в интегрирането й към ЕС и в икономическото й развитие. 
						*** 
						
Македонският президент Бранко Цървенковски се срещна в четвъртък (22 ноември) в Белград със сръбския си колега Борис Тадич. Тема на разговорите бяха двустранните отношения, сигурността в региона и преговорите за бъдещия статут на Косово. 
						
(Различни източници 20/11/07-27/11/07)

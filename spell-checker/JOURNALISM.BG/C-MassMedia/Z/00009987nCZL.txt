Американски и европейски дипломати подчертаха, че сътрудничеството на Сърбия с МНСБЮ трябва да бъде приоритет
29/02/2004
 
БЕЛГРАД, Сърбия и Черна гора - Западни дипломати призоваха бъдещото сръбско правителство да оказва пълно съдействие на Трибунала на ООН за военни престъпления. Американския посланик в НАТО Никълъс Бърнс в изявление за телевизия БК предупреди, че Сърбия и Черна гора няма да могат да се присъединят към програмата на НАТО "Партньорство за мир", докато най-търсените бегълци, като босненският сърбин Ратко Младич, за когото се смята, че се укрива в Белград, са на свобода. Междувременно съветникът на Комисията за сигурност и сътрудничество в Европа към американския Конгрес Робърт Хенд заяви, че всяко действие на новото правителство, демонстриращо липса на политическа воля за задържането и изправянето пред съда на военнопрестъпници, може да се отрази на двустранните отношения със САЩ.
Други новини: Бившият началник на ГЩ на югославската армия отрече в петък (27 февруари) да е участвал в заговор за убийството на опозиционния лидер Вук Драшкович. Генералът от запаса Небойша Павкович призна, че е снабдил с униформи и превоз специален полицейски екип за операция в Черна гора през юни 2000 г. Той твърди, че е действал по нареждане на Слободан Милошевич и че не е имал представа за съществуването на заговор за убийство. (Б92, Би Би Си, Танюг - 28/02/04)

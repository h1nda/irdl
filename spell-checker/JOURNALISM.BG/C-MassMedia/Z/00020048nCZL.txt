Финландия отмени планираната среща между Тройката на ЕС и Сърбия
					24/09/2006
					 
						БЕЛГРАД, Сърбия -- Финландското председателство на ЕС отмени среща между Тройката на ЕС и Сърбия, насрочена за 29 септември в Хелзинки. Говорителят Марко Гуонала заяви, че "няма условия за подобна среща". Той не навлезе в подробности, но според съобщения в медиите, отменянето на срещата вероятно се дължи на липсата на конкретни действия от страна на Сърбия, целящи изпълнението на задълженията й към Трибунала на ООН за военни престъпления. Тройката на ЕС се състои от външните министри на настоящата и бъдещата страни, председателстващи ЕС - съответно Финландия и Германия, и еврокомисаря по разширяването Оли Рен. (Блиц, Данас, Танюг - 23/09/06)

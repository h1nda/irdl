Робъртсън: БиХ е близо до присъединяване към програмата "Партньорство за мир"
28/11/2003
 
САРАЕВО, Босна и Херцеговина (БиХ) -- Генералният секретар на НАТО лорд Джордж Робъртсън заяви по време на посещение в БиХ в четвъртък (27 ноември), че страната е изпълнила голяма част от условията за присъединяване към програмата "Партньорство за мир". В открито писмо, публикувано в местен вестник, обаче Робъртсън твърди, че страната не може да храни надежди за присъединяване към НАТО, докато не е реформирала и консолидирала двете си армии. Отделните армии на двете самостоятелни области са "политически разединени, икономически изтощителни и безполезни във военно отношение . Никоя държава не може да поддържа подобна отбранителна шизофрения," пише той. Робъртсън подчерта също, че сътрудничеството с Международния трибунал в Хага и усилията, полагани за задържането на заподозрените военнопрестъпници, ще продължат да играят централна роля при даване на оценка за напредъка на страната.
Също в четвъртък парламентът на БиХ не можа да приеме законопроекта за отбраната. Парламентарната пленарна сесия не достигна нужния кворум поради напускането на залата от член на опозиционната Социалдемократическа партия. Заседанието се очаква да продължи в понеделник. (Независне новине, Дневни аваз - 28/11/03; AФП, СРНA, ФЕНA, Би Би Си - 27/11/03)

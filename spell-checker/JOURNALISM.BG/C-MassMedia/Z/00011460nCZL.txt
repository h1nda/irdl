Пакет: СФОР прекъсва мрежата за подкрепа на Караджич
13/07/2004
Според командващият на СФОР генерал-майор Върджил Пакет ръководените от НАТО сили в Босна и Херцеговина започват да прекъсват мрежите, поддържащи бегълците, издирвани за военни престъпления, включително Радован Караджич.
(AФП - 13/07/04; AП,Блумбърг, НАТО, СВП - 12/07/04; AФП - 10/07/04)
 
 
Върховният представител Пади Ашдаун наложи серия широкообхватни мерки срещу Сръбската демократична партия, основана от Караджич, както и срещу лица, за които се смята, че помагат на беглеца. [АФП]
Командващият СФОР генерал-майор Върджил Пакет заяви в понеделник (12 юли), че ръководените от НАТО сили започват да "задушават" мрежите за поддържане на бегълците, издирвани за военни престъпления, включително военновременния босненско-сръбски лидер Радован Караджич.
"Закрихме шест или седем икономически субекта, за които знаем, че поддържат Карджич," заяви американският генерал във Вашингтон по време на брифинг в Комитета по въоръжените сили към Камарата на представителите по проблемите на Босна и Херцеговина(БиХ). "Чуваме ги как почват да пропищяват."
Като част от възобновените и интензифицирани усилия за арестуване на заподозрени, които се издирват от Трибунала за военни престъпления в Хага, международната общност предприе действия срещу онези, които помагат на бегълци да се укрият от правосъдието, налагайки им забрани за пътувания и замразявайки авоарите им.
"Те нямат повече свобода на действие, те не могат да се придвижват през Европа, те не могат вече да прехвърлят пари напред и назад, " бе цитиран да казва Пакет по време на заседанието в понеделник.
Два дни по-рано, в интервю пред босненски всекидневник Независне Новине Пакет посочи, че СФОР ще "направи всичко възможно в рамките на мандата си за арестуването или доброволното предаване на Караджич" преди СФОР да се изтеглят от БиХ в края на тази година и да бъде заменени с ръководени от ЕС сили.
Без да навлиза в повече подробности, АФП цитира и думите на генерала, според когото 59-годишният Караджич, изглежда, има "някои здравословни проблеми", които изискват внимание. "Караджич не става по-млад, той се приближава към края" посочи Пакет.
Караджич и военновременният босненско-сръбски командир Ратко Младич са на челно място в списъка с обвиняеми, издирвани от Трибунала на ООН за военни престъпления. И двамата са обвинени в геноцид за своята роля във войната в БиХ в периода 1992-1995 г. Въпреки ръководените от СФОР акции за тяхното залавяне те съумяват да останат на свобода през деветте години след края на войната.
"Караджич държи цялата страна за заложник," каза Пакет в понеделник. "Те трябва да изберат Караджич или Европа."
По време на срещата на върха в Истанбул миналия месец НАТО реши да отложи поканата към БиХ за присъединяване към програмата "Партньорство за мир" (ПзМ) поради отказа на страната да сътрудничи пълноценно с Трибунала на ООН. Ръководената от сърбите автономна област на БиХ, Република Сръбска, не е арестувала нито един обвинен във военни престъпления.
След решението на НАТО Върховният представител Пади Ашдаун наложи серия от широкообхватни мерки срещу Сръбската демократична партия, основана от Караджич, както и срещу лица, за които се счита, че помагат на бегълци и препятстват сътрудничеството с базирания в Хага съд.
В статия, публикувана в понеделник в The Wall Street Journal Ашдаун писа: « Не можех да позволя бъдещето на цяла една страна да става заложник на няколко души, които смятат, че корупцията и свободата на военнопрестъпниците са по-важни от работните места, сигурността и мира за всички.»
Междувременно, в реч пред Европейския политически център в понеделник Генералният секретар на НАТО Яп де Хоп Схефер каза, че Алиансът очаква БиХ да стане член на ПзМ. Според него това ще стане, след като страната изпълни условията за това членство, вкл. пълноценното сътрудничество с Трибунала на ООН.

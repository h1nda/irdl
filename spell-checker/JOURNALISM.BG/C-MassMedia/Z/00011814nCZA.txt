Хърватия си оправя бакиите
					31/08/2004
					Разтърсвано от твърдения за корупция, хърватското правителство реши да проведе нов публичен търг за избиране на изпълнител по договор за изграждане на магистрала, след като преди това бе избрало Бехтел за изпълнител. Решението се възприема като важна стъпка към по-голяма прозрачност.
					Анализ на Лиз Барет за Southeast European Times в Будапеща - 31/08/04
 
					 
						
Магистралата Брегана- Загреб-Дубровник бе сред проектите, които преди бяха дадени за изпълнение от Бехтел. [Архив] 
						Твърденията за корупция по отношение на двама ключови министри направи лятото твърде горещо за хърватското правителство. Във фокуса на вниманието бе поставен върху договор за изграждане на 37-километрова отсечка на магистралата между Дугополе и Шестановац, част от пътя, който ще свързва Дубровник и Сплит. Правителството обяви в средата на юли, че е избрало за изпълнител американската фирма Бехтел, която по-рано е изграждала магистрали в Хърватия. Скандалът избухна както защото правителството не проведе открит публичен търг за сделката, така и защото външният министър Миомир Жужул е бил лично свързан в миналото с компанията.
						Жужул е работел за американска лобистка фирма, сред чийто клиенти фигурира и Бехтел и дори самият той е бил частен консултант на Бехтел. В навечерието на обявяването на изпълнителя Жужул е вечерял с представителите на Бехтел в Загреб. През цялото време Жужул отрича каквото и да е неправомерно поведение, а правителството заявява, че сделката е юридически перфектна съгласно условията на предходен договор. Този договор обаче, сключен през 1998 г. по времето на Туджман, бе също обект на слухове за корупция.
						До този момент развоят на историята бе напълно предвидим. Скандали от този род избухват често в Източна Европа, както, разбира се, и в Западна Европа. Но в следващия момент правителството предприе две похвални стъпки. Първо, то реши да поиска становището на ЕС дали сделката е приемлива. А след това,на 4 август то отстъпи още повече, като обеща да анулира договора с Бехтел и да проведе открит търг за изграждането на пътната отсечка. 
						Този ход се възприема като PR шедьовър. Правителството показа, че цени добрите отношения с ЕС над всичко, че откликва на критиката и че ще превърне прозрачността в приоритет, когато става дума за харчене на парите на данъкоплатците. 
						Случаят обаче не е единственият, поставил под съмнение почтеността на правителството. Скоро след като историята с Бехтел се появи по вестниците, министърът на здравеопазването Андрия Хебранг попадна в светлината на прожекторите във връзка с ролята му при друга сделка за обществена поръчка. Германската компания Сименс се оплака пред МВФ и хърватската Агенция за борба срещу корупцията от Хедранг, като го обвини, че е упражнил натиск върху четири хърватски болници да закупят техника от компанията Шимадзу, с която се твърди, че той е свързан. Част от парите, изразходвани от болниците, са били осигурени от хърватското правителство. Хебранг, който е и вицепремиер, бе критикуван и за връзките си с ключови фигури във фармацевтичната промишленост. 
						Решението на Иво Санадер да проведе нов търг за договора за изграждане на магистралата получи широко одобрение. От него и от правителството му зависи обаче дали ще докаже, че това действие представлява дългосрочен ангажимент за изчистване на процедурите за обществени поръчки, а не само опит да се охладят страстите около неприятен скандал. Обвиненията срещу Хедранг помрачават картината. 
						Време е в Хърватия да започне съгласувана борба срещу корупцията. Новият закон за конфликта на интереси вече разпали дебати относно здравословността на връзките между политика и бизнес. Хърватският клон на Трансперънси интърнешънъл помага на обществото да разбере, че отделните личности могат да се изправят срещу корупцията. Опитът в други страни обаче показва, че един от най-важните фактори за борба срещу корупцията е ангажиментът, поет от харизматичен лидер. Санадер положи обещаващо начало това лято.

Лазаревич ще се предаде на Трибунала в Хага, Лукич може да го последва 
					28/01/2005
					Сръбското правителство обяви, че Владимир Лазаревич, един от четиримата генерали от сръбската армия и полиция, издирвани от Трибунала на ООН за военни престъпления, ще бъде предаден на съда в Хага следващата седмица. Това съобщение бе направенио на втория ден от важно посещение на делегация на ЕС в Белград.
					От Йелена Тусуп за Southeast European Times от Белград - 28/01/05
 
					 
						
Очаква се бившият заместник-министър на вътрешните работи на Сърбия, генерал Сретен Лукич, да се предаде на съда в Хага следващия месец. [State.gov]
						Генералът от сръбската армия Владимир Лазаревич, обвинен преди 15 месеца за престъпления, за които се твърди, че са извършени от войниците му срещу цивилни косовски албанци през 1999 г., и един от четиримата генерали от сръбската армия и полиция, издирвани от Международния наказателен съд за бивша Югославия (МНСБЮ) се съгласи да отиде в Хага следващата седмица, за да изслуша повдигнатите срещу него обвинения във военни престъпления, съобщи в петък (28 януари) правителството в Белград. 
						 
						Съобщението за предаването на генерала бе направено на втория ден от посещението на екип на ЕС в Сърбия и Черна гора. Това ще бъде последното подобно посещение преди съюзът да публикува резултатите от предварителното проучване за готовността на страната да започне процеса на присъединяване. Брюксел ясно посочи, че пълното и безусловно сътрудничество с Хага -- включително предаването на обвинените лица -- е необходимо условие за по-нататъшния напредък. 
						"Тези обвиняеми не са национални герои. Те са военнопрестъпници. Екстрадирането на лицата, обвинени във военни престъпления, е задължение, регламентирано от международните закони, и е в съответствие с интересите на Сърбия в Европа," каза Хавиер Солана, върховен представител по въпросите на сигурността и външната политика на ЕС. 
						Останалите трима генерали, обвинени заедно с Лазаревич, са бившият заместник-министър на вътрешните работи на Сърбия Сретен Лукич, генералът от полицията Властимир Джорджевич и генералът от армията Небойша Павкович. Срещу всички тях са повдигнати обвинения в престъпления срещу човечеството и нарушаване на законите и обичаите за водене на война в Косово, включително "депортиране на хиляди косовски албанци, убийство на голям брой мъже, жени и деца, включително масови убиойства, сексуално насилие и преследване по политически, расови и религиозни причини". 
						Правителството на Кощуница съобщи, че Лукич се е съгласил да се предаде, но не е посочил дата. Всеобщо е мнението, че от четиримата обвиняеми Лукич е най-склонен да сътрудничи и той единствен се яви в белградския съд за военни престъпления, за да получи обвинителния си акт; в момента обаче той се възстановява от сърдечна операция и се говори, че е с влошено здраве. Според Йован Симич, съветник на сръбския президент Борис Тадич, вероятно ще мине поне месец, докато Лукич отиде в Хага. 
						Що се отнася до другите двама, Павкович отказва да отиде в Хага доброволно, докато Джорджевич се предполага че е в Русия. 
						Напоследък Белград е обект на силен натиск да предаде останалите укриващи се обвиняеми във военни престъпления. По-рано този месец Съединените щати съобщиха, че ще задържат помощта си от 10 млн. долара за Сърбия и Черна гора поради липса на сътрудничество с МНСБЮ и правителството призна тази седмица, че трябва да се предприемат действия за опазване на шансовете за положително предварително проучване на ЕС. 
						Министърът на правосъдието Зоран Стойкович каза, че през следващите няколко дни ще бъдат съобщени подробности за евентуалното предаване на всички висши военни, издирвани от Трибунала на ООН. "Правителството работи и можем много скоро да очакваме положителни резултати," каза Стойкович.

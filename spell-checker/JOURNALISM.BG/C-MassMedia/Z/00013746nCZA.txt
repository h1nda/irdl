Румъния се изправя пред проблеми с околната си среда 
					01/03/2005
					Токсични отпадъци, замърсяването на въздуха и изхвърлянето на боклук са част от катастрофалното наследство в сферата на околната среда от комунистическия режим в Румъния. Предвид очакваното членство в ЕС през 2007 г. властите предприемат стъпки, за да коригират тези проблеми. 
					От Разван Амарией за Southeast European Times в Букурещ – 01/03/05
 
					 
						
Сред най-сериозните проблеми, пред които е изправена Румъния, е управлението на токсичните отпадъци и боклука в градовете. [AФП]
						Преди почти една година румънските власти откриха 404 варела, съдържащи повече от 100 тона винил полихлорид в стопански двор във Фелнач, село близо до границата с Унгария. Отпадъците са били внесени от Франция от румънска фирма, основана едва два месеца по-рано. Собственикът на фирмата е френски гражданин, който се е опитвал да прави импровизации с инсталация за изгаряне на отпадъците и да неутрализира опасните вещества - план, който би струвал десет пъти по-евтино, ако се реализира в Западна Европа. 
						"Операцията би имала наистина вреден ефект върху въздуха, почвата и водата в района," се казва в съобщение на областната полиция за охрана на околната среда в Арад. Варелите са били запечатани и месеци по-късно върнати обратно във Франция. 
						Според румънското Министерство на околната среда варелите са съдържали едва малка част от токсичните отпадъци, които се внасят в Румъния от държави-членки на ЕС през последните 15 години, за да бъдат неутрализирани или складирани. Няма официални данни за това, но се предполага, че между 2000 и 10 000 тона опасни вещества са били внесени в страната. 
						От друга страна обаче, повече от 2000 тона пестициди, събрани от 1990 г. насам от бивши държавни румънски селско-стопански кооперации, ще бъдат неутрализирани в Германия. Проектът ще струва 4,8 млн. евро, като 3,5 млн.евро ще се осигурят от ЕС чрез програмата ФАР. 
						Румъния наследи от бившия комунистически режим една ужасяваща ситуация. Поради тоталната липса на политика в сферата на околната среда 20 % от реките в страната бяха мъртви през 1989 г. Междувременно въздухът, почвата както и подпочвените води са били замърсени с токсични химикали от заводи, мини и химически торове. 
						Нещата се подобриха след падането на комунизма. Понастоящем едва в 10 % от реките не виреят живи организми, а емисиите на вредни газове са намалели с една трета. Други проблеми обаче се изостриха: през 1990 г. имаше 221 кв. км. с паркове в Румъния, докато сега тази повърхност е намаляла на 190 кв. км, което директно увеличава замърсяването на въздуха. 
						Управлението на токсичните отпадъци и други боклуци от градовете е един от най-сериозните проблеми юпред Румъния, която се надява да се присъедини към ЕС през 2007 г. "Едва половината от румънското население има достъп до организирана система за събиране на боклука, докато индустриалните и минните отпадъци често пъти се намират на импровизирани бунища, " заявява Елена Думитру, шеф на отдела по отпадъците в Министерството на околната среда. 
						Модернизацията на хранилищата за боклука ще струва 2,7 млрд. евро. "Ако не изпълним поетите ангажименти, рискуваме да не бъдем приети в ЕС през 2007 г.," признава министърът на околната среда Сулфина Барбу. Румъния получи щедър преходен период по време на преговорите с ЕС - до 18 години за изпълнение на всички изисквания по глава "Околна среда". Според много анализатори обаче дори и този срок може да се окаже непостижим.

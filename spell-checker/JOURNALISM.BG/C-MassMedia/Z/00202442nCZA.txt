Двама ключови министри от българския кабинет подадоха оставка
					16/03/2012
					Управляващата в България партия ГЕРБ прие оставките на министрите на икономиката и на здравеопазването на заседание късно вечерта в четвъртък.
					От Светла Димитрова за Southeast European Times от София -- 16/03/12
 
					 
						
Трайчо Трайков подаде в четвъртък (15 март) оставката си като министър на икономиката, енергетиката и туризма на България. [Ройтерс]
						Изпълнителната комисия на управляващата в България партия ГЕРБ прие оставките на двама министри на страната - Трайчо Трайков, на икономиката, енергетиката и туризма, и Стефан Костадинов, на здравеопазването - по време на спешно свикано заседание късно вечерта в четвъртък (15 март). 
						Това бе обявено малко след завръщането на правителствена делегация, оглавявана от премиера Бойко Борисов, от тридневно официално посещение в Катар, което бе помрачено от гаф с организацията на бизнес форум. 
						Трайков ще бъде заменен от Делян Добрев, на 34 г., който му е заместник от май миналата година, каза премиерът и лидер на ГЕРБ в интервю от петък за Българската национална телевизия. 
						Борисов обвини Трайков за бавния напредък в прилагането на редица енергийни и инвестиционни проекти, включително изграждането на междусистемна връзка за природен газ с Турция. 
						"Ако трябва да сравните енергетиката от предишното правителство и сега - разлика няма," каза премиерът. Той отбеляза още, че България не е намалила енергийната си зависимост от Русия от идването на власт на ГЕРБ през юли 2009 г. 
						Това, което наклонило везните в полза на уволнението на Трайков, каза Борисов, било гаф със зле организиран бизнес форум в Доха тази седмица, когато нито един катарски бизнесмен не се явил на събитието, насрочено да започне в сряда сутринта. Той похвали външният министър Николай Младенов, че е решил проблема впоследствие и е уредил по-късното провеждане на форума същата вечер. 
						Много политически анализатори и наблюдатели обаче смятат, че основната причина за освобождаването на Трайков е била неговата съпротива срещу изпадналия в застой проект за атомна електроцентрала (АЕЦ) "Белене" с Русия. 
						"Мисля, че оставката на министър Трайков е свързана с (предстоящото) решение за АЕЦ "Белене", каза за SETimes в петък Антоний Гълъбов, професор по политическа социология и култура в департамент "Политически науки" на Нов български университет в София. "Макар че двете оставки бяха подадени в един и същи ден, тяхната предистория и значение са различни. Те ще имат и различни политически последици." 
						Мартин Димитров, лидер на десния Съюз на демократичните сили, също изрази мнение в коментар от петък, че привържениците на проекта "Белене" най-вероятно стоят зад отстраняването от служба на министъра на икономиката и енергетиката. 
						В репортаж на Агенция "София нюз" обаче Трайков е цитиран да казва пред репортери след интервюто на Борисов, че вътрешният министър Цветан Цветанов е бил този, който е поискал оставката му. 
						"Мотиви не ми бяха посочени, освен с половин уста за конфузната случка в Катар, което е нелепо," е казал той, цитиран от агенцията. 
						Борисов отрече спекулациите, свързващи освобождаването на Трайков с противопоставянето му на проекта "Белене", и каза, че целта на посещението на министрите на икономиката и финансите миналия месец в Москва е била да кажат на руснаците, че София няма да строи централата. 
						Решение за проекта трябва да се вземе "само след широк публичен дебат", каза премиерът пред държавната телевизия, подхвърляйки, че би проучил възможностите за провеждане на референдум по въпроса. 
						Дошло непосредствено след неотдавнашния скандал за значително по-високите цени, на които Националната здравноосигурителна каса е купувала лекарства миналата година в сравнение с 2010 г., решението на Константинов да напусне кабинета не бе изненада. 
						Борисов го предупредил по-рано този месец, че ще бъде уволнен, ако не реши проблема по-бързо. 
						Константинов, който бе третият министър на здравеопазването в правителството на ГЕРБ от юли 2009 г., ще бъде наследен от юристката Десислава Атанасова, понастоящем депутат от партията на Борисов и председател на Здравната комисия в парламента. 
					
				
			
					 
					
 
 

Според проучване българите са страдали най-много от компютърни вируси през 2010 г.
					08/02/2011
					Значителен брой потребители на интернет в ЕС са се борили с вредни програми.
					(Ройтерс, АП, Британска журналистическа асоциация, Агенция София нюз, Бетанюз, Синхуа, Евростат - 07/02/11)
 
					 
						
Евростат е установила броя на компютрите, заразени от вируси. [Ройтерс]
						Близо една трета от потребителите на интернет в ЕС са били засегнати от компютърен вирус миналата година, съобщи в понеделник (7 февруари) Евростат. 
						Данните, публикувани в навечерието на Деня за по-безопасен интернет - отбелязван по цял свят на втория ден от втората седмица на февруари - сочат, че 31 % от хората в 27-членния блок, които са ползвали интернет през 2010 г., са се заразявали от вирус или друг вид компютърна инфекция. 
						Най-висок процент, 58 %, е бил отчетен в България, където една трета от домакинствата, по-голямата част от които с деца, имат достъп до интернет и повече от две пети от лицата го използват ежедневно или поне веднъж седмично. 
						Сред другите страни членки, където разпространението на компютърни инфекции е превишило средната за ЕС стойност, са Малта (50 %), Словакия (47 %), Унгария (46 %) и Италия (45 %). 
						Най-нисък процент потребители на интернет, засегнати от вирус, червей, троянски кон, друг бъг или вредна програма през 2010 г., е бил регистриран в Австрия (14 %) и Ирландия (15 %). Сред другите страни, където по-малко от една четвърт от потребителите на интернет са се заразили от някакъв вид компютърна инфекция миналата година, са Финландия, Германия и Холандия. 
						Евростат обаче отбелязва, че фактическите проценти са вероятно по-високи от цитираните в проучването, което обхваща над 200 000 потребители на компютри в Европа, тъй като броят им включва само онези лица, които са разбрали, че са поразени. 
						Според доклада на Евростат средно 84 % от проучените европейски граждани използват защитен софтуер или други инструменти за защита на компютрите и данните си. 
						"Сред страните членки над 90 % от потребителите на интернет в Холандия (96 %), Люксембург, Малта и Финландия (всички по 91 %) са използвали антивирусен софтуер, за разлика от Латвия (62 %), Румъния (64 %) и Естония (65 %), където по-малко от две трети са ползвали такъв" се казва в него. 
						България е била някъде по средата, със 73 %. В кандидат-членките на ЕС Хърватия и Турция броят на анкетираните, които са заявили, че са ползвали някакъв вид антивирусна програма миналата година, е бил съответно 78 % и 58 %. 
						Въпреки широко разпространеното ползване на такива средства 4 % от анкетираните граждани на ЕС са съобщили, че са пострадали от злоупотреба с личните им данни, изпратени по интернет, и/или от други посегателства върху личния живот през 2010 г. Процентът им е бил най-висок в България и Испания, възлизащ на 7 % и в двете страни, следвани от Италия и Холандия с по 6 %. 
						Три процента от изследваните потребители на интернет са претърпели финансови загуби заради "фишинг" или "фарминг" атаки или измами при плащане с кредитни карти. 
						Статистическата служба на ЕС показа също, че само 14 % от домакинствата с деца в целия блок са ползвали софтуер за родителски контрол или уебфилтър през 2010 г., докато 5 % от анкетираните са казали, че са установили, че децата им са посещавали неподходящи за тях сайтове.

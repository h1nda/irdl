Хърватски хеликоптерни екипажи летят за КФОР
		22/10/2009
		Новата членка на НАТО Хърватия пое дела си от задължения в Косово.
		От Антонио Пърленда за Southeast European Times от базата "Бондстийл" в Косово -- 22/10/09
 
		 
			
Хеликоптер на хърватските военновъздушни линии чака да излети, превозвайки нова група военнослужещи от КФОР. [Антонио Пърленда/SETimes]
			Хърватският военен контингент (HRVCON), част от мироподдържащите сили в Косово под командването на НАТО (КФОР), успешно завърши тримесечната си мисия по-рано този месец, а втори контингент неотдавна започна втора четиримесечна мисия. 
			Като най-нов член на НАТО Хърватия се включи в КФОР през юли. Контингентът е съставен от хеликоптерен отряд в състав от 20 души пилоти и наземен персонал и два транспортни хеликоптера Mil Mi-171 Sh, т.нар. "Хип". Отрядът е част от многофункционална хеликоптерна ескадрила, базирана на летището за хелипорт Лучко, близо до Загреб, и разположена в базата "Бондстийл" край Феризович. 
			Командирът на ескадрилата, майор Михаел Крижанец, се срещна с кореспондент на SETimes в базата "Бондстийл" два дни преди завършването на мисията и изрази задоволството си от начина, по който Хърватските военновъздушни сили са разположени в операцията на НАТО. 
			"Различните многонационални оперативни групи в рамките на КФОР имат свои собствени военновъздушни части, но ние сме на пряко подчинение на щаба на КФОР в Прищина," каза Крижанец за SETimes. "Нашата основна задача е точно такава, каквато и в Хърватия - транспортиране на военнослужещи и материали. Правим това из цяло Косово." 
			Основната мисия е да осигурим безопасна и сигурна обстановка за всички в страната. Командващият на КФОР, генерал-лейтенант Маркус Бентлер от Германия, разполага с тактически и оперативни резервни сили под свое пряко командване и HRVCON е ангажиран често в различни учения, които включват тези части. Обикновено това означава бързо навлизане в зоната на операцията и изтегляне по въздух на отряди за овладяване на тълпи и безредици (ООТБ), които се обучени и готови да реагират в случай на избухване на насилие. 
			"Всяко подразделение на КФОР, което е работило с нас, е изразило задоволство от работата ни," каза Крижанец. С общ капацитет от 24 военнослужещи нашите хеликоптери Mi-171Sh са най-големите в КФОР. Това са нашите чисто нови хеликоптери, руско производство, частично оборудвани със западна летателна електроника, които ни дава възможност да летим при всякакви климатични условия, денем и нощем, както и в международното въздушно пространство под граждански въздушен контрол. Натрупали сме професионален опит в много учения на НАТО и "Партньорство за мир" от 2002 г., така че за нас няма нови неща в КФОР засега." 
			Ситуацията със сигурността в Косово е до голяма степен спокойна и не съществуват сериозни заплахи за персонала на КФОР. 
			В селата Янево и Летница живее неголямо хърватско население и хърватските хеликоптерни екипажи обикновено ходят там всяка неделя, за да присъстват на литургията и да донесат храна на селяните.

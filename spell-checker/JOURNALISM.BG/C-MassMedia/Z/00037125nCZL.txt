Унгария заяви, че Румъния е по-добре подготвена да влезе в Шенген от България 
					20/01/2011
					 
						БУДАПЕЩА, Унгария -- Румъния е по-близо до изпълнението на всички условия за присъединяване към Шенген от България, каза в сряда (19 януари) вътрешният министър Шандор Пинтер. „Все още има някои технически проблеми, засягащи България”, добави Пинтер. Неговата страна понастоящем е шестмесечният ротационен председател на ЕС. Той каза, че тази оценка е дадена по време на срещата на 14 януари на експерти по готовността на двете страни за присъединяване към зоната без вътрешни граници. Следващата подобна среща е на 28 януари. 
						Във връзка с това румънският външен министър Теодор Баконски каза във вторник, че Букурещ би желал ЕС да вземе решение по присъединяването на страната към Шенген по време на унгарското председателство на блока, което приключва в края на юни. България и Румъния се надяват да се присъединят към Шенген през март, но по всяка вероятност процесите ще бъдат отложени, след като Германия и Франция настояха двете държави да демонстрират по-голям напредък в борбата срещу корупцията и организираната престъпност. (Зиаре, Румъния Либера, БГНЕС, АФП - 19/01/11)

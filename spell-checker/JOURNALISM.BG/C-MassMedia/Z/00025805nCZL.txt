Лайчак предупреди за възможността от призиви за отделяне в БиХ
					16/03/2008
					 
						САРАЕВО, Босна и Херцеговина -- Върховният представител Мирослав Лайчак заяви в петък (14 март), че няма място, нито време за коментари, които поставят под въпрос съществуването на БиХ и нейните области. "Няма никакво съмнение, че според Дейтънското мирно споразумение Република Сръбска (РС) е конституционно призната категория. Териториалната цялост и суверенитета на БиХ трябва да се уважават от всички, включително и от РС", заяви Лайчак във видеоизявление, публикувано в уебсайта www.reci.ba. 
						Също в петък Лайчак оцени приноса на премиера на РС Милорад Додик за запазването на мира и стабилността в БиХ след като Косово обяви независимост от Сърбия. На пресконференция в Сараево Лайчак заяви, че Додик е прав в искането си другите партньори от управляващата коалиция на държавно ниво да признаят и гарантират съществуването на РС, тъй като това ще сложи край на всякакви спекулации за отделяне и референдум. (Уебсайт на СВП, AП, РТРС, СРНА - 14/03/08)

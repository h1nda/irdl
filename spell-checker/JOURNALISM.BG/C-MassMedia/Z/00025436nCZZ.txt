Наука и технологии: Нарастването на ползването на интернет в региона е най-голямо в Македония
					11/02/2008
					Увеличението на броя на потребителите на интернет в Македония е най-голямо в региона. Още от седмицата: случаите на ракови заболявания в Сърбия са поне два пъти повече от тези в ЕС; Хърватия е една от най-зелените държави в света. 
					 
						
Нарастването на ползването на интернет в региона е най-голямо в Македония. [Архив]
						Ръстът на броя на потребителите на интернет в държавите от Югоизточна Европа е най-голям в Македония, според анализ на "Кълън Интърнешънъл", но страната все още изостава далеч от средното използване на интернет в Европа. От същия анализ се вижда, че цените за интернет достъп в Македония и Хърватия са едни от най-високите в региона, а той е най-евтин в Румъния и Турция. 
						*** 
						Около 30 000 нови случая на ракови заболявания и около 18 000 смъртни случая поради същото заболяване се отчитат в Сърбия всяка година, съобщи в понеделник (4 февруари) ръководителят на Института по онкология и радиология на Сърбия Ненад Бороевич. Според статистическите данни около 120 000 души в Сърбия са болни от рак и случаите се увеличават с 3-5 % годишно, в сравнение с 1,7 % в ЕС и САЩ. 
						*** 
						
Кипърският министър на търговията, промишлеността и туризма Антонис Михаелидес и американският софтуерен магнат Бил Гейтс подписаха миналата седмица в Берлин споразумение за създаването на център за иновации на "Майкрософт" и академия за компютърни науки в Кипър. Очаква се центърът да бъде открит до края на 2008 г. 
						 *** 
						
Хърватия е една от най-зелените държави в света според неотдавнашен доклад на Центъра за политика в областта на околната среда към Университета "Йейл". Хърватия е на 20-о място в списъка от 149 държави, подредени съобразно своя индекс на екологични постижения (EPI). EPI измерва емисиите на въглерод и сяра, управлението на водите и постиженията в областта на защитата на околната среда. 
						*** 
						Екип от турски учени под ръководството на подводния археолог Селчук Колай откри три германски подводници от Втората световна война. Смята се, че съдовете, намерени близо до турските брегове на Черно море, датират от 1944 г. Поради атмосферните условия учените преустановиха работата си до пролетта. 
						
(Различни източници – 04/02/08-11/02/08)

Сърбия повдигна обвинения срещу бивши полицаи за убийства в Косово
					26/04/2006
					 
						БЕЛГРАД, Сърбия и Черна гора -- Сръбските власти обвиниха осем бивши полицейски служители за убийството на 48 косовски албанци през 1999 г. Жертвите, почти всички от които членове на една фамилия, са били отведени в кафене в гр. Сува река и екзекутирани. Сред убитите е имало 13 деца и една бременна жена. Когато югославските сили напуснали Косово, според местните власти останките на жертвите от Сува река и още стотици други са били пренесени и погребани на ново в полицейска база край Белград, за да се укрият следите от зверствата. Между осмината заподозрени е бившият шеф на полицията в Сува река, Радое Репанович, и бившият заместник-командир на сръбската жандармерия Радослав Митрович. Петима от обвиняемите са били на действителна служба, когато са били арестувани миналия октомври. 
						Други новини -- Министърът по човешките права на Сърбия и Черна гора Расим Ляич предупреди във вторник, че натискът върху Белград от страна на Съединените щати и ЕС ще се усили значително, ако Ратко Младич не бъде арестуван преди края на месеца. Ляич, който отговаря за сътрудничеството с Трибунала на ООН за военни престъпления, призова сръбските власти да удвоят усилията си за откриване на беглеца. (Ройтерс, БиБиСи, ЮПИ, РТС, Б92 - 25/04/06)

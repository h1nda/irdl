Смъртта на Заркауи е "голямо поражение за "Ал Кайда"
					09/06/2006
					Председателят на Европейската комисия (ЕК) Жозе Мануел Барозу, заместник-председателят на ЕК Франко Фратини и генералният секретар на НАТО Яп де Хоп Схефер бяха сред международните лидери, изразили в четвъртък надежда, че смъртта на лидера на "Ал Кайда" Абу Мусаб ал Заркауи ще отбележи повратен момент в борбата с терористите.
					(Ройтерс, БиБиСи, ФТ - 09/06/06; Магаребия, АФП, АП, Ню Йорк Таймс, ФТ - 08/06/06)
 
					 
						
Иракски деца скандират "Не на Заркауи!" и "Не на тероризма!" по време на малка демострация след петъчната обедна молитва в импровизирания квартал на Багдад "Садър Сити" . [Гети Имиджис]
						Ръководители на межднародни организации и държавни лидери приветстваха в четвъртък (8 юни) смъртта на един от най-издирваните терористи в света. Абу Мусаб ал Заркауи, лидер на терористичната мрежа "Ал Кайда" в Ирак и главен организатор на кървавата терористична кампания в страната и в Близкия Изток, бе убит в сряда, след като американските сили пуснаха две 227-килограмови бомби върху използвана от терористите за убежище къща в селски район близо до Бакуба, на 65 км северно от Багдад. 
						Някои от приближените на Заркауи, включително един от главните му помощници и духовен наставник, шейх Абдел Рахман, също са загинали в съвместната акция на иракските и американските сили, осъществена с помощта на сведения от местното и йорданското разузнаване. Генерал Джордж У. Кейси младши, ръководител на коалицията под американско командване в Ирак, заяви, че тялото на родения в Йордан терорист, за когото Вашингтон бе предложил награда от 25 милиона долара, е било идентифицирано "чрез сравняване на пръстовите отпечатъци, разпознаване на лицето и известни белези". 
						Световни лидери заявиха, че събитието е победа в глобалната война с терора. 
						"Това е човек, на чиято съвест тежат реки от кръв, затова не мисля, че преувеличавам, като казвам, че той няма да липсва на никого," цитира БиБиСи изказването от четвъртък на генералния секретар на НАТО Яп де Хоп Схефер. 
						Американският президент Джордж У. Буш определи смъртта на Заркауи като "тежък удар за Ал Кайда" и изрази надежда, че тя ще спомогне за обръщане на тенденцията в кампанията срещу бунтовете в Ирак. Той обаче предупреди, че това не е гаранция за спиране на насилието на сектантска основа в Ирак. 
						В подобен дух бе изказването и на генералния секретар на ООН Кофи Анан. "Разбира се, не можем да се надяваме, че [неговата смърт] ще означава край на насилието," каза той. Все пак е облекчение, че този ужасен и опасен човек, който причини толкова нещастия на иракчани, вече не е сред живите, за да продължи делото си." 
						Заркауи, който действа в Ирак от 2003 г., се смята за главен организатор на редица нападения и убийства през последните три години, включително обезглавяването лично от него на двама американци. Неговата организация е отговорна и за обезглавяването на двама български шофьори на камиони в Ирак през 2004 г. 
						"Очевидно това е голямо поражение за "Ал Кайда", каза председателят на Европейската комисия (ЕК) Жозе Мануел Барозу. Отбелязвайки, че влиянието на терористите е прехвърлило границите на Ирак, заместник-председателят на ЕК Франко Фратини заяви, че Европа и други части на света са изпитали на гърба си "ужасните действия" на Заркауи и неговата армия. 
						Британският премиер Тони Блеър окачестви събитието като "много важен момент за Ирак" и го нарече "удар срещу "Ал Кайда" в Ирак и следователно удар срещу "Ал Кайда" навсякъде". 
						Той обаче добави, че никой не трябва да храни илюзии, тъй като терористите ще продължат да убиват, и че в борбата с терора остават много препятствия.

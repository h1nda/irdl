Йесен-Петерсен: "Помощта на донорите е необходима за процеса на завръщане на бежанците в Косово"
					05/06/2006
					"Ако не можем да получим достатъчно ресурси от донори, за да помогнем на 200 завърнали се бежанци, какво ще стане, когато след определянето на статута десетки хиляди хора започнат да се връщат?", каза ръководителят на ЮНМИК Сьорен Йесен-Петерсен по време на посещение в община Истог.
					От Блерта Фоничи за Southeast European Times от Прищина – 05/06/06
 
					 
						
"Наистина е изключително жалко, че не можем да намерим ресурсите, необходими за успешното завръщане на бежанците," каза Йесен-Петерсен. [Гети Имиджис]
						В неделя (4 юни) ръководителят на ЮНМИК Сьорен Йесен-Петерсен приветства актуализираната правителствена политика за завръщане на бежанците, но призова донорски организации да подпомогнат този процес. "Нека не се проваляме заради липсата на финансова помощ," каза той по време на посещение в община Истог. 
						Актуализираната политика беше представена в петък от косовските власти след осеммесечни консултации между правителството, политическите партии, асоциациите на вътрешно разселените лица, групи от малцинствата и представители на гражданското общество. Според Йесен-Петерсен тя "показва решимостта и сериозните намерения на правителството на Косово да гарантира завръщането на все повече разселени лица". 
						"Ще е необходимо много време, за да се убедят представителите на малцинствата, че ги очаква сигурно бъдеще в едно демократично Косово, което изпълнява международните конвенции за човешките права и защита на малцинствата," добави той, като приветства споразумението между Белград и Прищина за по-тясно сътрудничество в процеса на завръщане на разселените лица. 
						Същевременно ръководителят на ЮНМИК отбеляза липсата на достатъчно донорска помощ за завръщането на бежанците. "Наистина е изключително жалко, че не можем да намерим ресурсите, необходими за успешното завръщане на бежанците," каза той. 
						"Ако не можем да получим достатъчно ресурси от донори, за да помогнем на 200 завърнали се бежанци, какво ще стане, когато след определянето на статута десетки хиляди хора започнат да се връщат?", попита Йесен-Петерсен. 
						През тази година 66 разселени лица са се завърнали до момента в Истог, където се сблъскват с икономически проблеми. "Бих се върнал със семейството си в Косово, но какво мога да правя тук без работа?", каза един от завърналите се бежанци, Драголюб Милорад. Той и жена му са се върнали в Косово, но са оставили останалите членове на семейството си в Ниш. 
						Йесен-Петерсен обеща лично да се ангажира с мобилизирането на помощ от донори за процеса на завръщане на бежанците. По време на посещението си в Истог той отбеляза също, че в общината е постигнат цялостен напредък. 
						"Истог се смята за една от четирите най-добри общини в прилагането на стандартите, но трябва да продължим да работим още по-добре. А примерът, който давате вие тук, може и трябва да бъде пример за всички нас," каза той.

България настоява за бързото завръщане на затворените медици 
					18/07/2007
					Взетото късно във вторник решение на Либия да замени смъртните присъди на петте български медицински сестри и палестинския лекар открива възможност за връщане на медиците в България. Все още не е ясно колко скоро може да стане това. 
					(AФП, Би Би Си, AКИ, Гардиън, Euobserver, Айриш Таймс, БTA, Агенция София Нюз, Медиапул - 18/07/07; AП, Ройтерс, AФП, ДПA, Гласът на Америка, РСЕ/РС, Синхуа, Агенция София Нюз, Дневник, Медиапул - 17/07/07)
 
					 
						
Смъртните присъди на петте медицински сестри и лекаря бяха заменени във вторник (18 юли) със затвор от Съдебния съвет на Либия. [Гети Имиджис]
						В сряда (18 юли) България съобщи, че изпраща официално искане до Триполи за връщане на петте български медицински сестри и палестинския лекар, осъдени за умишлено заразяване на над 400 либийски деца с ХИВ. 
						"Възможно е Либия да откаже да върне медиците, но по силата на нашето споразумение имаме право да отправим и второ искане," каза българският главен прокурор Борис Велчев, имайки предвид споразумението за правна помощ, което страната е подписала с Либия през 1984 г. 
						Той добави, че официалното искане за връщането на медиците ще бъде изпратено в сряда, но не е ясно колко време ще мине, преди медицинските сестри и лекарят, който наскоро получи българско гражданство, да бъдат върнати у дома. 
						Това стана възможно, след като висшият съдебен орган на Либия реши късно във вторник да замени смъртните присъди на медиците с доживотен затвор. Висшият съдебен съвет обяви решението си след постигането на споразумение със семействата на 438-те заразени деца, според което всяко семейство е получило 1 млн. долара обезщетение. 
						От своя страна семействата се отказаха от искането си за екзекутиране на шестимата медици, които се намират в затвор в Триполи от 1999 г. 
						Българските медицински сестри Кристияна Вълчева, Нася Ненова, Валентина Сиропуло, Валя Червеняшка и Снежана Димитрова и палестинският лекар Ашраф Ахмад Джума бяха обвинени в умишлено заразяване на деца с ХИВ и осъдени на смърт през май 2004 г. 
						След международен натиск започна преразглеждане на процеса. То приключи през декември 2006 г., като шестимата отново бяха осъдени на смърт. Въпреки наличието на доказателства, че огнището на ХИВ в детската болница в Бенгази е избухнало поне година преди пристигането на медиците, Либийският върховен съд потвърди смъртните присъди по-рано този месец. 
						Медиците настояваха, че са невинни, и казаха пред съда, че самопризнанията, направени от някои от тях, са били изтръгнати с изтезания. 
						ЕС и Съединените щати, които подкрепяха непрекъснатите призиви на България за освобождаване на сестрите и лекаря, приветстваха решението от вторник, но призоваха Триполи да предприеме мерки за бързото приключване на случая. 
						"Фактът, че Висшият съдебен съвет не потвърди смъртните присъди, е първото облекчение," каза председателят на Европейската комисия Жозе Мануел Барозу. "Но нашата цел е постигането на решение, което да позволи на българските сестри и палестинския лекар да напуснат Либия и да бъдат прехвърлени в ЕС възможно най-скоро." 
						Приветствайки решението от вторник като "положителна стъпка напред", високопоставен представител на американската администрация посочи, че това не слага край на мъките на медиците. 
						"Окуражени сме от замяната на смъртните присъди и се надяваме, че те ще доведат до завръщането на медиците у дома," каза помощник държавният секретар Дейвид Уелч. 
						На пресконференция късно през нощта в София българският външен министър Ивайло Калфин определи решението на либийския Висш съдебен съвет като "огромна стъпка в правилната посока". Той увери също репортерите, че София ще използва всяка възможност да осигури връщането на медиците в България. 
						Либийският външен министър Абдел-Рахман Шалкам даде във вторник уверения, че Триполи "няма нищо против българските медицински сестри и палестинският лекар да се възползват" от споразумението между двете страни от 1984 г. Властите в София посочиха, че след завръщането на медиците в България те вероятно ще бъдат помилвани от президента Георги Първанов. 
						Трябва обаче да бъдат преодолени няколко пречки, преди връщането им да стане възможно. Висящите дела и глоби срещу петте медицински сестри и лекаря биха могли да забавят екстрадирането им. 
						"Изпитвам известно облекчение, след като смъртните присъди вече не висят над главите им," каза д-р Здравко Георгиев, съпруг на една от сестрите, Вълчева. "Но в същото време това решение удължава драмата ... Нямам представа кога ще можем да се върнем в България." 
						Георгиев бе оправдан по същото дело за заразяване с ХИВ през 2004 г., по който бе осъдена съпругата му, но не му бе разрешено да се завърне в родината си.

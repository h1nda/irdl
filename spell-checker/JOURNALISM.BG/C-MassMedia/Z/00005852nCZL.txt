В България стартира проектът "Завръщане у дома"
05/02/2003
Завръщането на висококвалифицираните и образовани емигранти може да изиграе решаваща роля за бъдещето на България. Националната програма за предоставяне на данни за работните места цели да осигури информацията, необходима на младите специалисти, когато обмислят завръщане у дома.
Светла Димитрова за Southeast European Times от София - 04/02/03
 
 
За последните 12 години между 300 000 и 900 000 души са напуснали България и са се отправили към Западна Европа и Северна Америка. Много от тези висококвалифицирани и образовани емигранти са постигали успех в своята професия. Въпреки това се смята, че много от тях искат да се завърнат в България и да й помогнат по пътя към по-добро бъдеще. Малцина обаче ще направят този избор без да са наясно с възможностите за намиране на работа в България.
По тази причина Министерството на икономиката, правителствената Агенция за българите в чужбина (АБЧ) и JobTiger ООД стартираха на 21 януари проекта "Завръщане у дома" като част от националната програма за предоставяне на информация за работните места, създадена миналата година. Чрез различни инициативи програмата "Българска мечта" цели да осигури възможности на млади специалисти и студенти по икономика да подобрят уменията и квалификацията си и да постигнат професионална реализация.
Целта на проекта "Завръщане у дома" е да осигури пълна и постоянно обновявана информация за пазара на свободните работни места в България, необходима за младите специалисти, които обмислят своето завръщане. С професионален и систематичен подход, най-добрата и пълна база данни за работни места, интерактивни средства за информация и най-модерни технологии, трите институции - координатори на проекта се надяват да привлекат повече българи.
Двама от тримата подписали споразумението за проекта, вицепремиерът и министър на икономиката Николай Василев и шефът на АБЧ Антон Пиралков, са сред онези специалисти, които са изоставили престижната си работа в чужбина и са се завърнали в България. Преди да влезе в кабинета през 2001 г. Василев е бил старши вицепрезидент и директор на "Проучвания Централна и Източна Европа" в Лазард Кепитъл Маркетс в Лондон. Неговият колега, финансовият министър Милен Велчев, остави също толкова атрактивна работа в Лондон като вицепрезидент на "Нововъзникващи пазари" в Мерил Линч, за да заеме пост в правителството. Това не са изолирани случаи. Повечето от съветниците на Василев също са имали стабилна работа преди да се върнат в България. Има и други подобни примери, както в държавната администрация, така и в частния сектор.
Според управителя на JobTiger Томас Хигинс повече чужди инвестиции биха могли да насърчат по-голям брой хора да се завърнат в родината. Организацията с идеална цел е собственост на Българо-американския инвестиционен фонд. Тя е създадена в края на 2000 г., за да предоставя надеждна и пълна информация за намиране на работа чрез интернет. С времето тя натрупа солидна база данни и обслужва над 80 000 регистрирани потребители и повече от 2 400 регистрирани български компании. Компанията получи годишната българска награда за "Най-добър уебсайт за онлайн услуги" за 2001 г. и беше избрана за "Най-успешен дебют за годината" от международно жури.
С изчерпателната си база данни и добрите контакти с българските посолства в чужбина, бизнес организации, клубове и асоциации на емигранти, църкви и културни организации, АБЧ също се очаква да допринесе значително за осъществяването на тази дългосрочна обща цел.

Координаторът на ЕС в борбата срещу тероризма: Ал Кайда е отслабена, но заплахите остават
					06/09/2011
					Смъртта на Осама бен Ладен и елиминирането на други ключови членове на Ал Кайда отслабиха организацията, но заплахите остават. 
					(Айриш Таймс - 06/09/11; AФП, Ройтерс, AП, Ню Йорк Таймс, РТЕ, Глоубъл Поуст, Cи Ен Ен, Юрополитикс, Синхуа - 05/09/11)
 
					 
						
 Кулите-близнаци на Световния търговски център бяха ударени от отвлечени самолети на 11 септември, 2001 г. [Ройтерс] 
						Терористични атаки, подобни на онези в Съединените щати преди десет години са малко вероятни, заяви в понеделник (5 ептември) координаторът за борбата срещу тероризма на ЕС Жил дьо Кершов. Но борбата срещу Ал Кайда и организации от този тип все още е изправена пред рискове, предупреди той и цитира възможността терористични групировки да се възползват от вакуум във властта, каквато се получи след бунтовете "Арабска пролет". 
						"Днес нападение с мащаба и сложността на тези от 9/11 вече е невъзможно", каза на пресконференция в Брюксел Дьо Кершов по повод 10-та годишнина от атентатите на 11 септември, 2001 г. в Съединените щати. "Означава ли това, че вече нищо не ни застрашава? Вероятно не." 
						Ал Кайда бе значително отслабена след убийството на нейния лидер Осама бен Ладен в началото на май, елиминирането на други висшестоящи членове на мрежата и от финансовите проблеми, пред които вероятно е изправена, смята официалният представител на ЕС. 
						Войната, която НАТО води в Афганистан и засиленото международно сътрудничество след нападенията от 9/11 също допринесоха за това, каза Дьо Кершов, белгийски учен и бивш представител на правителството. 
						"Във вътрешен план днес ние сме екипирани много по-добре, отколкото преди десет години", каза той за репортери в Брюксел, цитиран от Ройтерс. "Това не означава, че ще предотвратим всички заговори, всички атентати, но ще се опитаме да бъдем по-ефективни в предотвратяването ми, в разследването и преследването на тероризма и свеждането до минимум на последиците от терористичното нападение." 
						Новината за нов удар срещу някога могъщата организация дойде от Пакистан също в понеделник, когато военните на страната съобщиха за залавянето на трима високопоставени дейци на Ал Кайда в град Кета в югозападната част на страната. Сред задържаните от пакистанските агенти, действали в сътрудиничество с ЦРУ, е бил Йонис Ал Мауритани, чиято главна задача била да планира нападенията срещу интереси на западни страни в целия свят. 
						"Ал Мауритани е получил лично от Осама бен Ладен задачата да насочи вниманието си върху удари върху обекти с икономическо значение в Съединените американски щати, Европа и Австралия", съобщиха пакистански военни в изявление, цитиранно от бостънския "Глоубъл Поуст". "Той е планирал нападения срещу важни икономически обекти в Съединените щати като газопроводи и нефтопроводи, язовири за производство на електроенергия и петролни танкери чрез моторни лодки с експлозиви в международни води." 
						Въпреки че Ал Кайда вече не притежава капацитет да организира атаки, подобни на тези от 9/11, тя все още е способна да извършва маломащабни "опортюнистични" акции, каза Дьо Кершов в понеделник. 
						Терористичната заплаха, пред която е изправен днес светът, става "много по-сложна и много по-разностранна", каза той пред репортери в Брюксел. 
						Координаторът на ЕС в борбата срещу тероризма изрази загриженост по отношение на това, че вакуумът в сигурността в Либия може да даде възможност на членове на Североафриканския клон на Ал Кайда да увеличат оръжейния си арсенал чрез плячкосване, включително ракети земя-въздух, потенциално застрашавайки пътуването по въздуха. 
						"Те са имали възможност да си осигурят достъп до оръжия, включително малокалибрени оръжия и картечници или някои ракети земя-въздух, които са изключително опасни", каза Дьо Кершов. 
						Друг въпрос, предизвикващ безпокойство според АФП е "разформироването на службите за сигурност в Тунис и Египет" след антиправителствените протести, които разтърсиха двете страни по-рано тази година. 
						"Не може да има вакуум в сигурността", каза Дьо Кершов и призова за подпомагане на процеса на преход в такива страни.

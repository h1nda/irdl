Започва втората фаза от кампанията за публична инфорамция, свързана с полицията в БиХ 
					12/04/2005
					 Телевизионни клипове и плакати са част от новата фаза на кампанията за информиране на обществеността в Босна и Херцеговина, целящи да повишат осведомеността на хората относно реформата, която ще доведе до създаване на единна полицейска структура в страната. 
					 (Служба на върховния представител -- 31/01/05 - 01/04/05; BBC - 01/02/05; Fena - 31/01/05; AP - 14/01/05; полицейска мисия на ЕС) 
 
					 
						
 "Заслужава да се посочи, че виждаме как сътрудничеството с МНТБЮ търпи развитие," каза Върховният представител Пади Ашдаун.[AФП] 
						 Върховният представител в Босна и Херцеговина (БиХ) Пади Ашдаун обяви на 1 април старта на следващата фаза от кампанията за информиране на обществеността, която цели да повиши осведомеността на хората относно създаването на единна структура за полицеската дейност в страната. 
						 На първия етап от кампанията, която е в ход от февруари, експертите от полицейската мисия на ЕС (EUPM) и представители на Службата на върховния представител (СВП) пътуват из страната и разясняват ползите от полицейската реформа чрез срещи и дебати с обществеността. Определяйки тази част от инициативата като успех, EUPM заяви в своя декларация от 22 март, че кампанията из страната е предизвикала " добро участие и оживени дискусии и дебати". 
						 Новата фаза е насочена към по-голяма аудитория, използвайки видео клипове, които ще се показват по основните телевизионни канали на БиХ, както и постери, свързани с кампанията. В края на месеца партиите ще се съберат отново, за да започнат официални преговори относно преструктурирането на полицията, каза Ашдаун. 
						 В своето проучване за подготвеността на БиХ за интеграция ЕС посочи създаването на единна полицейска структура като едно от 16-те условия, които страната трябва да изпълни, за да стартира преговорите си по сключване на Споразумение за стабилизиране и асоцииране (САА) с ЕС. 
						 Според Ашдаун експертите на ЕС ще пристигнат в БиХ в средата на май, за да оценят напредъка на страната при изпълнение на условията, изложени в проучването. Пълноценното сътрудничество с Международния наказателен трибунал за бивша Югославия(МНТБЮ) е също така включено в списъка на изискванията. 
						 "Заслужава да се отбележи, че виждаме как сътрудничеството с МНТБЮ подлежи на развитие", каза Ашдаун. Той приветства факта, че "след девет години на бездействие и обструкции" ръководената от сърбите автономна област Република Сръбска (РС) прехвърли петима обвиняеми във военни престъпления към МНТБЮ през тази година. 
						 "Разбира се, само когато всички укриващи се обвиняеми, вкл. Радован Караджич и Ратко Младич, бъдат прехвърлени, процесът ще приключи. Сега обаче забелязваме окуражителни сигнали за напредък по пътя към ЕС," каза Ашдаун. Ако този напредък продължи, това означава, че полицейската реформа може да остане последният голям проблем, който трябва да се отстрани, преди БиХ да започне преговорите по САА." 
						 В съответствие с изискванията на ЕС полицейската реформа цели да постави изключителната компетенция за полицейското законодателство и бюджет на общодържавно ниво, като съдейства за защитата от неправомерна политическа намеса. Реформата освен това цели да оформи нови регионални полицейски управления въз основа на критерии, които не биха позволили на престъпници да избягват арест, укривайки се от другата страна на границите на съответен кантон или автономна област. 
						 Днешната полицейска система в БиХ, казва Ашдаун, е твърде скъпа, твърде усложнена и не особено ефективна в борбата срещу престъпността.

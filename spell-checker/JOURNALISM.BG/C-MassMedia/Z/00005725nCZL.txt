Турски прокурор иска десетгодишна присъда за мюсюлмански лидер
21/01/2003
 
АНКАРА, Турция -- Прокурорът на Съда за държавна сигурност Хамза Келеш поиска в понеделник (20 януари) мюсюлманският лидер Фетула Гюлен да бъде осъден на десет години затвор. Подсъдимият Гюлен, 65-годишен, е обвинен в опит за създаване на мюсюлманска държава в Турция. Той е лидер на "Братството на светлината" - една от най-влиятелните мюсюлмански групировки в страната. Неговият съдебен процес предизвика широк обществен интерес. Групировката на Гюлен спечели авторитет чрез откриването на повече от 300 училища в Турция, Централна Азия и Близкия Изток. Турските власти го арестуваха след появата на видеозапис, на който Гюлен призовава към гражданско неподчинение и установяването на мюсюлманска държава. Самият той твърди, че записът е подправен и всички обвинения срещу него са изфабрикувани. (Анадолска агенция, АФП, БиБиСи - 20/01/03)

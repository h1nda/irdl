ЕС потвърди европейските перспективи на страните от Западните Балкани и призова към реформи.
					18/06/2006
					 
						БРЮКСЕЛ, Белгия -- В декларация на Съвета на ЕС, приета в края на двудневната среща на върха на ЕС в Брюксел в петък (16 юни) бяха потвърдени европейските перспективи на страните от Западните Балкани, както и че напредъкът на всяка страна в присъединителния процес ще зависи от индивидуалните постижения на всяка една от тях. В документа отново се подчертава значението на сътрудничеството с трибунала на ООН за военни престъпления, както и поддържането на добросъседски отношения. 
						Лидерите на страните-членки на ЕС подчертаха, че една мирна и просперираща Сърбия, напълно интегрирана в европейскато семейство, е ключът към регионалната стабилност и че Брюксел е готов да възобнови преговорите по Споразумението за стабилизация и асоцииране с Белград веднага щом правителството изпълни останалите свои задължения към трибунала на ООН за военни престъпления. Съветът на ЕС също призова и Сърбия и Черна гора да следват конструктивния и пряк диалог по отношение на бъдещите взаимоотношения между двете държави. 
						По отношение на Косово Съюзът призова към пълно прилагане на стандартите, приети от международната общност. Във връзка с Босна и Херцеговина ЕС посочи като приоритетни реформите в полицията и конституцията. Що се отнася до Македония, в декларацията на ЕС се посочва отново значението на честните, свободни и демократични избори, които ще се проведат на 5 юли, а съседна Албания бе призована да следва хода на реформите. (Данас, Вечерни лист - 17/06/06; Уеб-сайт на ЕС - 16/06/06)

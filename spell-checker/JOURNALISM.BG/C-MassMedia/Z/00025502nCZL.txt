ЕС и НАТО призоваха за спокойствие във връзка с независимостта на Косово
					18/02/2008
					 
						БРЮКСЕЛ, Белгия -- ЕС и НАТО призоваха всички страни в региона да запазят спокойствие след обявяването на независимостта на Косово, се казва в отделни изявления рано в понеделник (18 февруари). Шведският външен министър Карл Билд каза, че "това не е надпревара" за признаване. "Ние се опитваме да осигурим стабилността на един много нестабилен регион в критичен период," каза той. Върховният представител на ЕС по въпросите на външната политика Хавиер Солана каза, че е установил връзка с лидерите от региона в опит да гарантира стабилност. Генералният секретар на НАТО Яп де Хоп Схефер също призова за умереност и сдържаност.
						Външните министри от ЕС ще се срещнат в понеделник в Брюксел, за да обсъдят Косово. Според неофициални източници министрите ще излязат с изявление, посочвайки, че всяка страна членка има правото да реши за себе си дали да признае Косово. Очаква се, че 20 от 27-те членки на ЕС ще признаят Косово като независима държава. (AП, Бета, Ройтерс - 18/02/08)

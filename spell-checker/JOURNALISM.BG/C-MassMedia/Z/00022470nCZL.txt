В Сърбия все още не може да бъде сформирано ново правителство 
					07/05/2007
					 
						БЕЛГРАД, Сърбия -- След като последният кръг от преговори не даде резултат, усилията за постигане на споразумение за коалиционно правителство в Сърбия затънаха в спорове за министерските постове. В неделя (6 май) премиерът Воислав Кощуница публично обвини Демократическата партия (ДП) на президента Борис Тадич, че е отхвърлила всички "компромисни варианти". На свой ред Тадич заяви, че партията му е готова на споразумение, но ще настоява да поеме най-високите постове в сферите на правоналагането и сигурността. Според него Демократическата партия на Сърбия на Воислав Кощуница се е провалила в осъществяването на реформите в тези области, а сътрудничеството с Трибунала на ООН за военни престъпления е замряло. В резултат на това миналата година бяха замразени преговорите на Сърбия за интеграция в ЕС.
						Парламентът се надява в понеделник да завърши учредителната си сесия, която бе прекъсната на 14 февруари. Всички партии заявяват намерението си да присъстват на заседанието, по време на което трябва да бъдат назначени новият председател и заместник-председателите на парламента. Ако парламентът не успее да избере ново правителство до 14 май, ще трябва да се проведат нови избори. (Блиц, Данас, Глас явности - 07/05/07; Бета, Б92, Танюг, РТС, Ройтерс - 06/05/07)

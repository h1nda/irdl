Сърбия обеща да не блокира членството на Косово във финансови институции
					13/02/2009
					 
						БЕЛГРАД, Сърбия -- Президентът Борис Тадич каза в четвъртък (12 февруари), че неговото правителство няма да се противопоставя на членството на Косово в световните финансови институции, но предупреди, че Белград никога няма да признае независимостта на Косово. Той имаше предвид плановете на Прищина да кандидатства за членство в МВФ и Световната банка. Тадич каза също, че Белград няма да се противопоставя на установяването на търговски връзки между Косово и съседите му. 
						Други новини от четвъртък -- Висши представители на Косово отхвърлиха критиката на специалния представител на ЕС в Косово Питер Фейт за липса на прозрачност при изразходването на държавните средства и даренията. В сряда Фейт отправи призив за повишена отчетност в разходването на държавни средства в Косово в своя реч пред Комисията по външни работи на Европейския парламент. В отговор заместник министър-председателят на Косово Хайредин Кучи каза, че забележките на Фейт "не отговарят на действителността". Опозиционните партии обаче приветстваха коментара на Фейт, като заявиха, че те са повдигали същите въпроси в парламента. (Коха Диторе, Зери, Косова Сот, Експрес - 13/02/09; АФП, Ройтерс, EUBusiness, РТК, Кохавижън - 12/02/09)

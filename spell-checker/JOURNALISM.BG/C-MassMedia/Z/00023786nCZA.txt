Нова забележителност в столицата на Хърватия
					05/09/2007
					Макар че хърватите се смятат за нация със спортна нагласа, в страната съществува липса на спортни съоръжения. Арена "Загреб" - най-голямото спортно съоръжение, което ще бъде построено в столицата, ще промени нещата в това отношение.
					От Наташа Радич за Southeast European Times в Загреб - 05/09/07
 
					 
						
Модел на арена "Загреб". [Тригранит]
						Предградието Ланиште в Загреб стана най-голямата строителна площадка в Хърватия. Там се строи орена "Загреб", която ще струва 87 милиона евро и ще бъде основното игрище на Световното първенство по хандбал през 2009 г. Когато бъде завършена, тя ще доминира южния вход към града. 
						Унгарската компания "Тригранит" и хърватската "Ингра" ще строят арената. Хърватското правителство и град Загреб осигуряват финансирането. Строителството започна в края на юли и се очаква да продължи 15 месеца. Кметът на Загреб Милан Бандич казва, че строителството ще продължава и нощно време, за да може обектът да бъде завършен по график. 
						Арената е първото спортно съоръжение от подобен мащаб в Загреб и очакванията са големи. Хърватите се смятат за нация със спортна нагласа, но в страната няма достатъчно спортни зали и стадиони, където да се провеждат големи международни събития. 
						Според премиера Иво Санадер, успехът на хърватските атлети направи възможно осъществяването на подобен проект. "Арената ще бъде емблема за Загреб, така че трябва да благодарим много на хърватския отбор по хандбал", заяви Санадер на церемонията при обявяването на проекта по-рано през лятото. 
						Щом Хърватия спечели кандидатурата да бъде домакин на Световното първенство по хандбал, правителството започна да планира подготовката на събитието. Ясно бе, че е необходимо да бъде построено голямо ново съоръжение. Първенството се очаква да привлече повече от 15 500 фенове, като капацитетът на арена "Загреб" ще бъде 16 000 души. 
						 Проектът и триизмерният модел, показани на обществото, обещават да се превърнат във внушителна, модерна сграда. Екипът по проекта обиколи Европа, за да разгледа различни арени и да събере идеи и съвети за Загреб. 
						След шампионата арената ще бъде използвана за различни дейности - футбол, хандбал, баскетбол, концерти, изложби, панаири и конференции. Сградата представлява първата фаза на бъдещия комплекс, който ще бъде най-големият търговски, културен и спортен център в Хърватия.

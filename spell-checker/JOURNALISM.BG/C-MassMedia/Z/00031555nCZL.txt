Грегорян вижда мрачни перспективи за БиХ 
					07/09/2009
					 
						САРАЕВО, Босна и Херцеговина (БиХ) -- Заместникът на върховния представител Рафи Грегорян заяви в интервю за сараевския всекидневник "Независне Новине" в неделя (6 септември), че няма напредък по отношение на политическата ситуация в БиХ. Той предупреди, че шансовете на БиХ да се присъедини към ЕС и НАТО са слаби и че превръщането на Службата на върховния представител (СВП) в Служба на специалния представител на ЕС вероятно отново ще бъде отложено. Грегорян подчерта, че решаването на проблема с държавната собственост трябва да бъде приоритет за властите и политиците. Решението за закриване на СВП зависи от Съвета за прилагане на мира (СПМ), но само ако страната изпълни поставените пет цели и две условия. Политическите директори на Управителния съвет на СПМ ще се срещнат отново през ноември. (Независне Новине, БХРТ, Pincom.info, РТРС - 06/09/09)

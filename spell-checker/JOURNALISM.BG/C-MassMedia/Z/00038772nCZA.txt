Приватизацията на косовската ПТК е изправена пред несигурно бъдеще
					16/06/2011
					Обвинителни актове срещу висши представители на ръководството на дружеството прекъснаха приватизационния процес на ПТК и отключиха финансова криза. 
					От Мухамет Брайшори за Southeast European Times от Прищина -- 16/06/11
 
					 
						
ПТК е най-голямата компания в Косово и в продължение на много години се смяташе за най-успешната след конфликта от 1999 г. [Ройтерс]
						Обвинителните актове от миналата седмица срещу управителя на "Косово Пост енд Телеком" (ПТК) Шучри Хаджа и четирима други негови висши служители за "ощетяване на дружеството" може да засегнат сериозно приватизацията на компанията. 
						Хаджа и председателят на борда на ПТК Редже Гьонбалай бяха обвинени в "сключване на вредни договори, злоупотреба със служебно положение и превишаване на икономическите правомощия," каза говорителят на ЮЛЕКС Блерим Красничи по повод на обвиненията от 8 юни, свързани с два многомилионни договора между ПТК и "Дардафон Мобайл" за получаване на лицензи за телекомуникации. 
						Красничи каза за SETimes, че обвинението е в резултат на разследване, започнато миналата година от специалния прокурор на Косово с помощта на ЮЛЕКС. Съдът не е поискал заповеди за арест на обвинените членове на ръководството. 
						Обвинителните актове дойдоха в последните етапи на приватизация на държавния дял от 75 % в компанията, като хърватският телеком и австрийският телеком са основните претенденти в приватизационната надпревара. 
						"Това не е добър момент за страната, тъй като Косово преживява криза и трудни времена за частните инвеститори. Причината за приватизацията, от друга страна, е свързана с дълг и по мое мнение продажбата на дълг е равнозначна на самообезценяване, като поставя страната в положение да продава бързо," каза за SETimes Лумир Абдиджику, изпълнителен директор на "Риинвест Институт" със седалище в Прищина.
						Експертите настояват, че при създалите се обстоятелства приватизацията трябва да бъде спряна, тъй като подкопава имиджа и цената на дружеството по време на процеса. 
						Макар че косовската опозиция и гражданското общество искат прекъсване на приватизацията на ПТК, не е ясно дали това ще се случи, защото заплануваните приходи от приватизационния процес трябва да залегнат в бюджета. 
						 Спирането на приватизацията би могло да отключи финансова криза за правителството. 
						 Организацията за демокрация, борба с корупцията и достойнство (ЧОХУ) настоява властите да преустановят приватизацията. Шефът на ЧОХУ Авни Зогиани каза за Радио "Свободна Европа" (РСЕ), че косовският парламент трябва да започне разследване. 
						 "Имаме работа с обвинителни актове срещу ръководството на ПТК, докато договорът [за приватизация] всъщност е изготвен от политиците. Всички знаем, че на сегашните представители на ПТК бе поставено условието, че ако желаят да станат ръководители на ПТК, трябва да подпишат договор с "Дардафон", който бе изготвен много преди това ръководство да встъпи в длъжност," каза Зогиани за РСЕ. 
						Правителството очаква да добави 300 млн. евро към бюджета за 2011 г. от приватизацията на ПТК. Анализатори обаче казват, че разкриването на очакваните приходи на правителството е грешка, тъй като потенциалните инвеститори биха могли да предложат повече. 
						"Предварителното посочване на приходите в потенциалните финансови документи на страната ще даде на потенциалните инвеститори идеята за това какво очакваме да получим от приватизацията на ПТК. Ако приходът в бюджета за 2011 г. от продажбата е 300 млн. евро, тогава е ясно, че очакванията ни са за приблизително 300 млн. евро, и всеки потенциален инвеститор ще предложи не повече от очакваната цена, а ние ще сме направили всичко да обезценим ПТК," казва Абдиджику. 
						Той добавя, че в обикновени случаи приватизационният процес би бил спрян, но че в Косово това няма да се случи, защото приходите от приватизацията ще финансират дефицита на страната. 
						Колкото и вредни да са обвинителните актове за процеса, те показват, че правителството има сериозно намерение да се бори с корупцията, като представя важни доказателства срещу висшестоящи служители на ПТК, най-голямата компания в страната и в продължение на много години смятана за най-успешната след конфликта от 1999 г.

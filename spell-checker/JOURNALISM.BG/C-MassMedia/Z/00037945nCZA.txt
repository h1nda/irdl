Турция и САЩ обещаха да удвоят двустранната търговия
					28/03/2011
					Анкара и Вашингтон проучват начини да се възползват взаимно от своите пазари.
					От Алакбар Рауфоглу за Southeast European Times – 28/03/11
 
					 
						
Според Фарук Логоглу, бивш турски посланик в САЩ, политическата воля не е достатъчна за засилване на икономическите връзки. [Ройтерс]
						Турция е 17-ата по размер икономика в света и една от страните с най-висок темп на растеж. Заради нарастващото потребителско търсене фирми от цял свят се стремят да намерят ниша на този важен нов пазар. Същевременно турските фирми намират все повече възможности за износ. 
						Двустранните търговски отношения със САЩ обаче изостават от тази тенденция. Американските стоки съставляват само 5 % от вноса на Турция. 
						„Честно казано, Турция, която успя да засили двустранната търговия с Европа, не постигна същата цел със САЩ”, казва Фарук Логоглу, бивш посланик в САЩ. „В основата на проблема стои липсата на инвестиции от САЩ в Турция и обратно.” 
						„Говорим за тази липса от много години, но все още има много работа за вършене”, каза той за SETimes. 
						Ризанур Мерал, председател на Турската конфедерация на бизнесмените и индустриалците, обяснява, че турските и американските делови среди „не се познават достатъчно добре”. 
						Поставено е обаче началото на нови инициативи, които да активизират икономическите връзки. По-рано този месец въпросът беше обсъден във Вашингтон в рамките на Турско-американското икономическо партньорство. Двете страни обещаха до пет години двустранната търговия да се удвои. 
						„Имаме добър напредък в създаването на стратегически икономически отношения”, заяви Селим Йенел, заместник помощник-секретар в турското министерство на външните работи. 
						Американската делегация се оглавява от помощник държавния секретар Хосе Фернандес. Според него от 2009 до 2010 г. търговията между двете страни е нараснала с 37 %. 
						„Ние можем и трябва да направим повече”, заяви Фернандес. „Имаме огромна политическа воля”. 
						Мухсин Кар, икономически анализатор от Института за стратегическо мислене, базиран в Анкара мозъчен тръст, се опасява, че ако потенциалът за търговия не бъде развит, това може да навреди като цяло на отношенията в дългосрочен план. 
						„Трябва веднага да се съсредоточим върху предоставянето на информация и насърчаването на турските фирми”, каза той за SETimes. Облекчаването на визовите процедури за бизнесмени и откриването на търговски офиси в региони в САЩ би било добро начало, добави той. 
						„Нашите висши държавни представители трябва да увеличат съвместните си пътувания с представители на бизнеса в други региони на Америка”, заяви той. 
						Каан Назлъ, специалист по Турция и Югоизточна Европа от базираната в Ню Йорк компания „Медли Глобъл Адвайзърс”, припомня, че по време на посещението си в САЩ през 2002 г. бившият министър-председател Бюлент Еджевит е бил придружен от около 600 бизнесмени. Сега, посочва той, идват само няколко души. 
						„Политическата подкрепа за бизнеса не е достатъчна”, каза той за SETimes. „Макар че някои влиятелни бизнесмени успяха да започнат бизнес във Вирджиния, Джорджия, по-късно те си тръгнаха.” 
						Според Назлъ съществува огромен потенциал за сътрудничество в области като производството на автомобили. „За да разширят дейността си в Америка, турските инвеститори трябва да се появят и в американските квартали”, каза той. 
						Същевременно Мерал смята, че двете страни трябва да търсят възможности за взаимна изгода. „Турските фирми трябва да си сътрудничат със своите американски колеги в инвестирането и развиването на бизнес в трети държави”, посочи той.

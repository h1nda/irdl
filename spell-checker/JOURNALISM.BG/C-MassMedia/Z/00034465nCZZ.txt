Бизнес: ИКЕА идва в Хърватия
					07/05/2010
					Шведският мебелен гигант планира да открие много магазини на Балканите. Още в деловите новини: Авиолиниите на БиХ въвеждат директни полети до Загреб и Белград.
					 
						
ИКЕА планира да открие търговски центрове в бившите югославски републики. [Гети Имиджис]
						Шведският мебелен гигант ИКЕА планира да открие търговски център на изток от Загреб в Ругвица, съобщиха хърватските медии във вторник (4 март). Първият търговски център на ИКЕА в бившата югославска република се очаква да започне да действа до втората половина на 2012 г. Плановете на компанията са да открие осем търговски центрове и девет универсални магазина в региона. 
						 *** 
						Авиолиниите на Босна и Херцеговина планират да въведат две нови балкански линии този месец. Националният въздушен превозвач ще започне полети между Сараево и Белград на 17 май, докато прекият маршрут Сараево-Загреб ще стартира на 20 май. Двупосочният билет от Сараево до Белград ще струва 29 евро, а от Сараево до Загреб - 30 евро. 
						*** 
						Икономическото възстановяване е в ход в ЕС, но ще бъде постепенно, заяви Европейската комисия (ЕК) в пролетните си прогнози за 2010 г., публикувани в сряда (5 май). Икономиката на Гърция ще регистрира негативен икономически растеж от -3% през 2010 г., който показател ще се подобри до -0,5 % през 2011 г., твърдят анализаторите на ЕК. Същото проучване предвижда ръст от 1,3% на БВП на Кипър до 2011 г. БВП на България ще се увеличи с 2,7%, а на Румъния с 3,5% през 2011 г. Сред страните кандидатки за членство в ЕС Tурция е с най-добри прогнозни резултати с очакван икономически растеж от 4,7% през 2010 г. и 4,5% през 2011 г. Икономическият растеж се очаква да бъде 1,3% тази година в Maкедония и да достигне 2% следващата година. В същото време Хърватия ще регистрира негативен растеж от -0,5% тази година, който обаче ще се подобри до 2% през 2011 г.. 
						*** 
						Износът на Aлбания достигна 120 милиона евро през март - увеличение от 83% спрямо същия период на миналата година. Увеличението е резултат главно от износа на електричество според съобщение на Статистическия институт във вторник (4 май). 
						*** 
						Германската компания "МС Mobile Communication GmbH" откри кол център в столицата на Koсово, за да обслужва клиенти на германски компании чрез интернет и телефон. Проектът първоначално създаде 300 нови работни места, съобщи във вторник (4 май) Австрийското сътрудничество за развитие и Офисът на Агенцията за стимулиране на инвестициите на Косово. 
						*** 
						Централната банка на Румъния намали основната си лихва с 0,25% до рекордно ниската 6,25% според изявление във вторник (4 май). Намаляването на лихвата е съобразено с пазарните очаквания. Това е четвъртото намаление на основната лихва тази година. 
						
						(Различни източници -- 30/04/10-07/05/10)

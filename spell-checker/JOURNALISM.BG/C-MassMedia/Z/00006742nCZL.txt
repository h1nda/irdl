Според българското правителство състоянието на пациента, за когото има съмнения, че е болен от ТОРС, се подобрява
28/04/2003
Българските здравни органи съобщиха в четвъртък за възможен случай на зараза с ТОРС. Световната здравна организация (СЗО) е включила България в списъка от държави, които са засегнати от епидемията.
(БТА, Dnevnik.bg - 27/ 04/03; ХИНА, бТВ, БТА- 26/04/03; АП, РСЕ/РС, ВВС, бТВ, БНН, Novinite.com- 25/04/03; Romania.com- 04/04/03)
 
 
Световната здравна организация (СЗО) е прибавила България към списъка от държави, които са засегнати от Тежкия остър респираторен синдром (ТОРС), след като е била уведомена за предполагаемия първи случай в тази страна. Единствената друга балканска държава в списъка е Румъния, която също е съобщила за един случай.
В четвъртък (24 април) българските здравни органи съобщиха, че са уведомили СЗО за възможен случай на ТОРС. Изпратени са били кръвни проби за тестуване в една от 11-те лаборатории на международната здравна организация, които имат капацитет да диагнозират вируса на ТОРС. Резултатите се очакват през следващите няколко дни.
Пациентът, 33-годишен мъж, се е завърнал в България на 16 април след продължителен престой в Торонто, градът с най-голяма честота на заболяванията от ТОРС в Канада. Три дни по-късно той е бил отведен в Инфекциозната болница в София, след като е развил симптоми на ТОРС- силна треска, кашлица и обща отпадналост. Според лекари симптомите са били сравнително леки.
Тестовете са потвърдили, че мъжът е имал грипно заболяване, но лекарите са заявили, че това не е била причината за впоследствие развилата се пневмония.
В неделя д-р Катя Иванчева от Инфекциозната болница в София е била цитирана да казва, че температурата на пациента е в нормални граници, кашлицата е отшумяла и апетитът му се е възвърнал. Предписани са му били антибиотици и витамини.
Същия ден България евакуира група дипломати и технически персонал от своето посолство в Китай, където общият брой на случаите на ТОРС надхвърля 2,750. При пристигането си на софийското летище групата е била подложена на специални контролни процедури. Втори чартърен полет е планиран за 5 май. За нито един от 100-те българи в Китай, включително около 30 студенти, учещи в университети в Пекин, Шанхай и Нанкин, няма данни за зараза от ТОРС.
След избухването на епидемията преди две седмици България затегна граничния медицински контрол на софийското летище и черноморските пристанища Варна и Бургас. Външното министерство посъветва българите да избягват пътувания до Китай, Сингапур и други засегнати държави.
Предполага се, че Турция е затегнала санитарно-контролните мерки на КПП Капъкуле на границата си с България след съобщенията за предполагаем случай на ТОРС.
Междувременно хърватската държавна информационна агенция ХИНА съобщи в събота, че граничната полиция в Истрия не е разрешила на 8 китайски граждани да влязат в страната поради съмнения, че може би са заразени с вируса. Двама души от групата са имали висока температура.

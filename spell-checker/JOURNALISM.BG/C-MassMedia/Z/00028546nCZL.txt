СПМ предупреди премиера на РС Додик да не заплашва международната общност 
					01/12/2008
					 
						САРАЕВО, Босна и Херцеговина (БиХ) -- Посланиците от Направляващата група на Съвета за прилагане на мира (СПМ) дадоха своята пълна подкрепа на главния заместник на върховния представител Рафи Грегорян в изявление, публикувано в петък (28 ноември), и предупредиха министър-председателя на Република Сръбска (РС) Милорад Додик да не заплашва международната общност. Изявлението е в отговор на хода на Додик, който заведе наказателно дело срещу Грегорян и международните съдии в съд в БиХ, като ги обвини в заговор срещу РС. Поводът бе държавно разследване на финансите на РС и по-специално на договора за строителство на нова сграда на правителството на РС на стойност над 100 милиона евро. Първоначално Додик отказа да предостави необходимите документи на държавните разследващи органи. По-късно той направи това, но заяви, че ще даде под съд Грегорян и други държавни служители за тенденциозно отношение към РС. СПМ заяви, че действията на Додик са опит да се попречи на Службата на върховния представител да изпълнява мандата си. "Милорад Додик определено използва институциите и персонала на РС, за да се опита да сплаши международната общност", заяви СПМ. (Онаса, Дневни Аваз, Глас Сръпске, РТРС, СРНА - 28/11/08)

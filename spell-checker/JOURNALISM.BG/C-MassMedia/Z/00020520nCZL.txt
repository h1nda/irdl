Доклад на ОССЕ призовава за повече усилия за изграждане на стабилна, прозрачна съдебна власт в Албания 
					05/11/2006
					 
						ТИРАНА, Албания -- В мониторингов доклад, публикуван от Присъствието на ОССЕ в Тирана в петък (3 ноември) се подчертава необходимостта от повече усилия за изграждане на стабилна и прозрачна съдебна власт в Албания, основана на върховенството на закона. Според документа страната е постигнала значителен напредък в реформирането на своята съдебна система, но са необходими по-нататъшни положителни промени по отношение на човешките права на затворниците и достъпа до информация. 
						От своя страна президентът Алфред Мойсиу подчерта значението на подобряването на съдебните стандарти и независимостта на съда по време на посещението си във Вльора в петък. Той присъства на откриването на нова сграда на апелативния съд на Вльора, финансирана от Програмата на ЕС "КАРДС".
						Други новини - В петък премиерът Сали Бериша съобщи, че правителството му е решило да изпрати мироопазващи сили към силите на ООН в Ливан. Албанците ще служат под италианско командване. (Албейниън Нюз - 04/11/06; Уеб-сайт на ОССЕ, Уеб-сайт на албанския президент - 03/11/06)

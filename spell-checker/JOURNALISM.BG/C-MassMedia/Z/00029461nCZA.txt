Външните министри се срещнаха, за да предотвратят антиимигрантски настроения в Италия
					02/03/2009
					Вълна от престъпления, за която италианците обвиняват румънската общност в тяхната страна, предизвика призиви за строги мерки срещу имигрантите и засилване на мерките за обществената безопасност.
					От Пол Чиочоиу за Southeast European Times в Букурещ -- 02/03/09
 
					 
						
Италианският външен министър Франко Фратини (вдясно) и неговият румънски колега Кристиан Диаконеску се ръкуват в Рим миналата седмица. [Гети Имиджис]
						Вълна от престъпления и сексуално насилие в Италия, приписвани през последните няколко седмици на румънски имигранти, отново разпали ксенофобските чувства от преди една година при подобна ситуация. Изнасилването на 14-годишно момиче и жестокото убийство на управител на жилищна сграда предизвика призиви за масово експулсиране и серия нападения от страна на представители на крайнодесни групировки срещу членове на румънската общност в Италия, която наброява почти един милион. 
						В отговор италианското правителство издаде спорен декрет на 20 февруари, в който се съдържат "спешни мерки, свързани с обществената безопасност и борбата срещу сексуалните престъпления". Според него кметовете могат да организират граждански патрули. 
						Политическата опозиция и Католическата църква обаче отхвърлят закона като покана към "виджилантизъм". Европейският икономически и социален комитет също призова италианските власти да избягват да обвиняват всички румънски имигранти заради изолирани престъпни деяния. 
						Външните министри на двете страни се срещнаха на 23 февруари, за да обсъдят ситуацията и се споразумяха да приемат политика срещу престъпността "нулева толерантност". Те обсъдиха освен други мерки изпращането на повече румънски полицаи в Италия в допълнение към изпретените вече 15 полицаи. 
						Италианският външен министър Франко Фратини заяви, че като знак на добра воля между двете страни, румънците, осъдени за престъпления в Италия могат да излежат присъдите си в Румъния. "Ние вярваме, че е справедливо осъдените от италианското правосъдие да се завърнат в собствената си страна, за да излежат присъдите си", каза той. 
						Румънският външен министър Кристиан Диаконеску прие необходимостта от нулева толерантност и обеща, че страната му ще сътрудничи изцяло на италианците. Той обаче подчерта, че Букурещ няма да се откаже от ангажимента си да разрешава на гражданите си свобода на движение. 
						 "Ние няма ... да предприемем никакви мерки, ограничаващи [това право]," заяви той и обясни, че румънският народ го смята за трудно извоювано постижение на победата над комунизма. 
						Фратини, който е бивш еврокомисар по правосъдие, заяви, че всеки, който пристига в Италия извън Шенгенската зона, ще трябва да премине през паспортна проверка. Лицата с предишни присъди няма да могат да влизат в страната. Фратини добави, че очаква румънските власти да уведомят италианските правораздавателни органи, когато някой с криминално досие замине за Италия. 
						Румънският вътрешен министър Дан Ника проведе среща с италианския си колега Роберто Марони. На 26 февруари Ника заяви, че двамата са се споразумели, че всеки италианец или румънец, който наруши закона в която и да е от двете страни, ще бъде преследван от закона. 
						Междувременно румънският министър на правосъдието Каталин Предоиу отбеляза, че 40% от заподозрените, издирвани от румънските власти са в Италия, тъй като екстрадирането е трудно. Той добави, че в италианските затвори се намират 1 773 румънски граждани, които не са съдени от никакъв съд за извършени престъпления.

Сръбски експерти обсъдиха начините за подобряване на ефективността на борбата с престъпността
					28/08/2007
					 
						БЕЛГРАД, Сърбия -- На семинар в Белград в понеделник (27 август) съдии и прокурори, работещи по дела, свързани с организираната престъпност, се срещнаха с представители на Министерството на правосъдието, за да обсъдят мерки, насочени към подобряване на ефикасността на борбата срещу организираната престъпност. Държавният секретар на Министерство на правосъдието Снежана Малович каза, че един от пътищата за това е да се разреши конфискуването на имущество, придобито чрез незаконна дейност. "Международното сътрудничество в тази област е необходимо, защото организираните престъпни групи от територията на бивша Югославия са установили тясно сътрудничество и тяхната дейност е заплаха за целия регион", е казала Малович, цитирана от Б92. Сандро Калвани, директор на Изследователския институт по междурегионална престъпност и правосъдие към ООН, също участва в семинара. Той предложи помощ на Сърбия за постигане на стандартите на ЕС в тази сфера. (Бета, Танюг, Б92, РТС - 27/08/07)

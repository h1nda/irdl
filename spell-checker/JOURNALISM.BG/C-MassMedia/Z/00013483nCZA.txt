Солана отново призова няколко балкански държави към пълно сътрудничество с МНСБЮ
		04/02/2005
		Като призова няколко балкански държави да оказват пълно сътрудничество на Трибунала на ООН за военни престъпления, еврокомисарят по външната политика Хавиер Солана каза в четвъртък, че предстоящите решения относно тяхната интеграция ще зависят от оценката на Карла дел Понте. 
		(Индипендънт - 04/02/05; ЕС, Ройтерс, ХИНА, ФЕНА - 03/02/04)
 
		 
			
Председателят на Европейската комисия Жозе Мануел Барозу (вдясно) се срещна с главния прокурор на ООН за военни престъпления Карла дел Понте в централата на ЕС в Брюксел в четвъртък (3 февруари). Дел Понте се срещна и с еврокомисаря по сигурността Хавиер Солана. [АФП]
			Босна и Херцеговина (БиХ), Хърватия и Сърбия и Черна гора все още не оказват пълно сътрудничество на Международния наказателен съд за бивша Югославия (МНСБЮ), каза Карла дел Понте в четвъртък (3 февруари). Главният прокурор на Трибунала на ООН, която посети Балканите по-рано тази седмица, бе в Брюксел, за да информира ръководителите на ЕС за най-новите промени в отношенията между бившите югославски републики и Трибунала. По-късно този месец се очаква тя да представи и писмен доклад. 
			ЕС ясно показа, че напредъкът на трите страни към интеграция в ЕС зависи от пълното им сътрудничество с МНСБЮ, включително предаването на обвинените във военни престъпления лица. 
			Миналия месец се предадоха бившият заместник-началник на босненско-сръбски затвор Саво Тодович и високопоставеният сръбски генерал Владимир Лазаревич, които пристигнаха в Хага в четвъртък, но на свобода остават още 17 обвиняеми, издирвани от МНСБЮ. Сред тях са тримата най-търсени от Трибунала лица: бившият лидер на босненските сърби Радован Караджич, неговият военен командир Ратко Младич и хърватският генерал в оставка Анте Готовина. 
			"Още веднъж призовавам ръководителите на тези страни да оказват решително и честно сътрудничество на МНСБЮ. Става въпрос за проява на уважение към общите ценности и принципи", каза в четвъртък еврокомисарят по външната политика Хавиер Солана след разговори с Дел Понте. Съюзът, добави той, трябва скоро да вземе важни решения за тези страни, но ще направи това едва след като види оценката на прокурора. В четвъртък Дел Понте се срещна и с председателя на Европейската комисия Жозе Мануел Барозу и го запозна със ситуацията. 
			Докладът на Дел Понте ще бъде особено важен за Хърватия, която трябва да започне присъединителни преговори със съюза на 17 март, при условие че Готовина бъде предаден на Трибунала до тази дата. 
			"Ще изслушаме Дел Понте, преди да вземем каквото и да е решение", каза Солана, като добави, че нейните съвети ще бъдат "абсолютно определящи за окончателното решение" дали да започнат присъединителните преговори с Хърватия или не. 
			"Правителството на Хърватия е в състояние да уреди прехвърлянето в Хага", е казала прокурорът на МНСБЮ, цитирана от британския всекидневник "Индипендънт". Тя и други западни ръководители неколкократно са критикували хърватските власти, че не оказват натиск върху мрежа от поддръжници, за която се смята, че помага на обвиняемия да се укрива от правосъдието. 
			Като приветства изявлението от четвъртък на хърватския президент Стипе Месич и премиера Иво Санадер, които призоваха полицията и другите власти да положат всички усилия за арестуването на Готовина, Дел Понте изрази надежда, че това ще стане "много скоро". 
			В четвъртък хърватското правителство излезе с изявление, в което се казва, че Месич и Санадер са свикали Съвета за национална сигурност на заседание в петък следобед, за да се обсъдят по-нататъшните стъпки за решаване на проблема. 
			Други новини: В четвъртък Солана се срещна с върховния международен представител в БиХ, Пади Ашдаун, за да обсъди с него сътрудничеството на БиХ с МНСБЮ и други въпроси. Еврокомисарят по външната политика, според изказване на неговия говорител Кристина Галах, е напомнил на властите в БиХ, че недостатъчното сътрудничество с Трибунала сега е основната пречка, която бави напредъка на страната към ЕС. Той изрази също надежда, че след предаването на Тодович и други обвиняеми ще бъдат скоро прехвърлени в Хага.

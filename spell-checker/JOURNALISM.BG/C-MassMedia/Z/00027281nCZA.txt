Бюрокрацията може да забави проучването на потенциални петролни полета в БиХ
					04/08/2008
					Повечето общини в БиХ не са достатъчно бързи при предоставянето на лицензи и създаването на ефективни процедури за чуждестранни инвестиции в петролните сондажи.
					От Антонио Пърленда за Southeast European Times от Сараево – 04/08/08
 
					 
						
Премиерът на Федерация Босна и Херцеговина Неджад Бранкович заяви, че “Енергоинвест” вече има права над евентуалните петролни полета. [Архив]
						Малайзийско дружество неотдавна прояви интерес към разработването на няколко потенциални петролни полета в Босна и Херцеговина (БиХ), но бюрократичните процедури на местно равнище може да се окажат сериозна пречка пред тази идея.
						Представители на “Тара-Дрина”, водени от президента на дружеството Джоузеф Виджай Кумар, са разговаряли през юли с премиера на Федерация Босна и Херцеговина Неджад Бранкович. “Тара-Дрина” е проявила интерес към сондажи край Тузла, Столац и Ливно -- съответно в северната, южната и югозападната част на страната.
						Бранкович обаче съобщи, че базираната в Сараево “Енергоинвест” вече е получила права над евентуалните петролни полета. Инженеринговата фирма е съставила план за проучване на залежи на нефт и газ в ФБиХ за периода 2008-2017 г., но се нуждае от партньор, тъй като не може да се справи сама финансово с тази задача.
						Шансовете на “Енергоинвест” да създаде предприятие с помощта на чуждестранен капитал силно зависят от местното законодателство, съгласно което отдаването на концесии е възложено на десет кантона във ФБиХ. Според Ибрахим Босто, заместник-управител на “Енергоинвест”, дружеството е подало заявление за получаване на концесии от кантоните. Заради бюрокрацията обаче започването на сондажи през 2009 г. може да се окаже невъзможно.
						Директорът на Агенцията за насърчаване на чуждестранните инвестиции в БиХ (АНЧИ) Харис Башич приветства идеята за евентуално сътрудничество между "Тара-Дрина" и "Енергоинвест", но подчерта, че местните правителства трябва да бъдат по-ефективни при улесняването на чуждестранните инвестиции.
						"АНЧИ и другите съответните агенции на държавно равнище са създали процедура за регистриране на чуждестранно дружество в срок от само седем дни. Но за да получи всички разрешителни от различните кантони или общини понякога инвеститорът трябва да чака 145 дни," каза Башич за Southeast European Times. Той вини за проблема бюрократичния манталитет на някои кметове и недалновидните местни политики.
						“Трябва да променим практиката на принуждаване на инвеститорите да чукат на десет различни врати... за да получат съответното разрешително за проучване,” каза Башич.
						След конфликта от 90-те години на ХХ век БиХ бе разделена на две автономни области -- ФБиХ и Република Сръбска (РС) – всяка с право да експлоатира природните ресурси на своята територия. Правата за проучване в РС бяха получени от руската компания “Зарубежнефт”, след като тя закупи мажоритарния пакет от акции на рафинерията в Брод миналата година.
						Въз основа на проучванията на “Амоко” и британски консултанти експерти от БиХ смятат, че в северната част на страната може да има залежи от около 20 млн. т петрол, а в южната част -- вероятно 500 млн. тона.

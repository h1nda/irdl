Чрез съдебен процес БиХ иска репарации и признание за извършен геноцид
					06/03/2006
					"Нещата трябва да се наричат с истинските им имена. Това бе агресия срещу нашата страна," казва младеж, изгубил и двамата си родители по време на конфликта в БиХ. В края на февруари Международният съд започна заседания по делото, заведено от БиХ срещу Сърбия и Черна гора за ролята й в насилията.
					От Антонио Пърленда за Southeast European Times от Сараево - 06/03/06
 
					 
						
Роднини на войници, загинали по време на конфликта в БиХ, присъстваха на митинги в подкрепа на заведеното от БиХ дело. [Снимка - Антонио Пърленда]
						Жители на шест града от Федерация Босна и Херцеговина (ФБиХ) се събраха в края на февруари, за да подкрепят публично заведеното от Босна и Херцеговина (БиХ) дело срещу Сърбия и Черна гора за агресия и геноцид по време на конфликта от 1992-1995 г. 
						Процесът в Международния съд в Хага започна на 27 февруари, 13 години, след като БиХ предяви обвиненията си през март 1993 г. 
						Демонстрациите в Сараево, Мостар, Тузла, Травник, Чажин и Горажде бяха организирани от 13 босненски асоциации на ветерани от войната и семейства на загинали войници. Макар и да се събраха по-малко хора от очакваното, организаторите бяха доволни, че демонстрациите са преминали с достойнство и без инциденти. 
						Сакиб Софтич, представител на БиХ по делото в Международния съд, каза, че очаква благоприятна присъда. Но колегата му от Сърбия и Черна гора Радослав Стоянович твърди, че БиХ няма да може да докаже, че Белград е имал геноцидни намерения. 
						Заседанията ще бъдат проведени до 9 май, като се очаква присъдата да бъде обявена до края на тази година или в началото на 2007 г. 
						Във ФБиХ както гражданите, така и политиците се надяват съдебното дело да доведе до военни репарации. За жертвите и техните семейства обаче най-важно е да бъде разкрита истината за конфликта. 
						"Ние не изпитваме омраза и не търсим отмъщение," каза Ясмин Юсуф Яшаревич, младеж, изгубил и двамата си родители по време на войната. "Искаме най-сетне да бъде установена истината, за да можем да намерим спокойствие в сърцата си. Нещата трябва да се наричат с истинските им имена. Това бе агресия срещу нашата страна." 
						Политиците, които представляват босненските сърби, никога не са подкрепяли идеята за завеждане на съдебно дело срещу бивша Югославия или наследилата я Сърбия и Черна гора. Повечето хора в Република Сръбска не смятат, че конфликтът е бил в резултат на сръбска агресия, и не са съгласни с твърдението, че е имало геноцид. 
						Междувременно в Белград мненията се променят, след като вече все повече интелектуалци смятат, че режимът на Милошевич е отговорен за ужасните зверства. Бивша Югославия определено е участвала в геноцид, казва Соня Бисерко, като отбелязва, че много от високопоставените военни и политически лидери, които носят отговорност за това, са в Трибунала на ООН за военни престъпления в Хага -- включително бившият югославски президент Слободан Милошевич.

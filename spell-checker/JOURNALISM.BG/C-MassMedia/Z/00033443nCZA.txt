Сръбско министерство разследва колеги на митрополит за финансови измами
					17/02/2010
					Отстраняването на митрополит Артемие - глава на Косовската епархия на Сръбската православна църква - може да доведе то разделение сред вярващите. Непокорният духовник е разследван за непредотвратяване на финансови нередности.
					От Игор Йованович за Southeast European Times от Белград – 17/02/10 
 
					 
						
Митрополит Артемие. [Гети Имиджис]
						Сръбското вътрешно министерство започна във вторник (16 февруари) разследване по обвинения, че главният съветник на митрополит Артемие е присвоил над 7 000 евро от църквата, писа белградският всекидневник "Блиц". 
						Парите - дарени на Рашко-Призренската епархия за организиране на безплатни трапезарии за нуждаещи се в Косово - според твърденията са отишли за издържане на луксозния начин на живот на колеги на митрополита, между които е бившият директор на Държавното бюро за защита на културните паметници, Гордана Маркович. 
						Ръководството на Сръбската православна църква уволни Артемие в събота, позовавайки се на сериозни финансови злоупотреби в неговата епархия. Заявявайки, че не е направил нищо нередно, Артемие заяви, че причините за освобождаването му са политически. 
						Църквата заяви, че макар и да не е пряко замесен в предполагаемите престъпления, той е бил отстранен за това, че не ги е предотвратил. На заседание миналата седмица църковният Синод обсъди отказа на Артемие да сътрудничи и изпрати комисия от митрополити да разследва финансовите дела на манастира в Грачаница, седалище на Косовската епархия. 
						Владиката на Бачката епархия Ириней заяви, че отстраняването на Артемие ще бъде в сила до завършването на разследването. Въпреки че няма да му бъдат отнети никакви административни права, той няма да упражнява никакъв контрол върху работата на своята епархия. 
						Артемие настоява, че отстраняването му е станало факт след разговор на няколко западни посланици с новоизбрания патриарх Ириней в Белград. 
						Много влиятелни косовски сръбски асоциации се застъпиха за митрополита, твърдейки, че отстраняването му "руши един от най-здравите стълбове за оцеляването на сърбите в Косово". 
						Сръбската православна църква и Артемие се ползват с голямо влияние сред косовските сърби. Църквата продължава да бъде единствената действаща сръбска институция в цяло Косово, което обяви независимост от Сърбия през февруари 2008 г. 
						Миналото на Артемие в църквата е противоречиво. Той бе непреклонен в отказа си да позволи на косовските власти да възстановят разрушените сръбски църкви и манастири в Косово. 
						Той заяви, че църквите не могат да се възстановяват "от онези, които са ги разрушили", с което предизвика конфликт с църковното ръководство, което иска сградите да бъдат възстановени възможно най-скоро. 
						Митрополитът също остро порица църковната администрация за това, че е изоставила идеята за завеждане на дело срещу европейските страни с военнослужещи в Косово за това, че не са предотвратили палежа на православните църкви от косовските албанци през март 2004 г. 
						Артемие е особено критичен към проевропейското правителство на сръбския президент Борис Тадич, твърдейки, че то не е работило достатъчно упорито да попречи на Косово да обяви независимост.

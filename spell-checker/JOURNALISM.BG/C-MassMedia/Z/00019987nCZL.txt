Ахтисаари бе натоварен да изготви проекторешение за бъдещето на Косово
					19/09/2006
					 
						НЮ ЙОРК, Съединени щати -- Главният посредник на ООН в преговорите за статута на Косово бе призован от международната Контактна група да подготви проекторешение за бъдещето на сръбската провинция, заяви в понеделник (18 септември) говорител на ООН. Марти Ахтисаари трябваше да се срещне във вторник с представители на групата, в която участват Великобритания, Франция, Германия, Италия, Русия и Съединените щати. Контактната група иска преките преговори между Сърбия и косовските албанци да приключат до края на годината.
						Междувременно новият ръководител на ЮНМИК Йоаким Рюкер заяви в интервю за немски вестник, че основната му задача ще бъде да предотврати евентуалното отцепване на области, населени със сърби, от Косово. Мисията на ООН, каза той, е решена да предотврати всякакъв подобен развой на събитията. (ЮПИ, АП, Комюнике на ООН - 18/09/06)

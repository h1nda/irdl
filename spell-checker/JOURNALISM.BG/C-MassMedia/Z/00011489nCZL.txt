Петимата нови министри в кабинета на Румъния положиха клетва
15/07/2004
 
БУКУРЕЩ, Румъния -- Петима новоназначени министри в кабинета положиха клетва по време на церемония в сряда (14 юли). Вследствие на направените в началото на седмицата промени Дан Мирча Попеску бе назначен за министър на труда, Петре Дея за министър на земеделието, Силвия Адриана Тикау за министър на съобщенията, Георге Емаку за пълномощен министър на публичната администрация, а Богдан Никулеску-Дуваз за пълномощен министър на социалното партньорство. Петимата им предшественици подадоха оставки, за да поемат по-високи постове в управляващата Социалдемократическа партия.
Други новини: В сряда американското посолство в Букурещ оттегли предложението си за предоставяне на $400 000 на румънското здравно министерство, предназначени за действия против корупцията. Посолството твърди, че министерството не е отговорило на многократните обаждания и писма във връзка с предложението. Съобщава се, че по-късно в сряда две длъжностни лица от министерството са били уволнени за несправяне с проблема. (Ромпрес - 15/07/04)

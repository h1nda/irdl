Срещата за "Набуко": нещо повече от изборна маневра?
					06/06/2011
					Правителството казва, че газопроводът ще помогне на Турция да реализира целта си да се превърне в основен фактор в региона.
					От Алакбар Рауфоглу за Southeast European Times -- 06/06/11
 
					 
						
"Набуко" ще пренася газ от Азия за Европа с цел намаляване на енергийната зависимост от Русия. [Ройтерс]
						Очаква се в сряда (8 юни) в Турция да се съберат енергийните министри на шест европейски държави и еврокомисарят по енергетиката, за да подпишат споразумение, подкрепящо проекта за газопровод "Набуко", предназначен да доставя газ от Азия за Европа и да намали енергийната зависимост от Русия. 
						Енергийният министър Танер Йълдъз, който е и основен кандидат на управляващата Партия на справедливостта и развитието (ПСР) в предстоящите избори, ще бъде домакин на церемонията в родния си град Кайсери, Централен Анадол. 
						Анкара иска да подпише споразумението в подкрепа на проекта преди изборите на 12 юни. Много от лидерите на ПСР смятат, че забавянето на проекта "Набуко" ще накара Русия да пришпори своите договори и партньори за конкурентния газопровод "Южен поток". 
						"Турция иска да стане ключова страна в своя регион и ние сме готови на всякакви усилия за реализирането на този проект," каза Махмут Мюджахит Фъндъклъ, депутат от ПСР и заместник-председател на парламентарната комисия по енергетика, добавяйки че "Набуко" е от голямо значение за Анкара и нейните европейски партньори. 
						 "Ако срещата в Кайсери е успешна, всички ще имат полза от това," каза той за SETimes. 
						 "Като най-добър маршрут за пренос на иракски и кавказки нефт и газ Турция може да доведе всички страни до заключението, че това ще е печелившо за всички," добави Фъндъклъ. 
						Някои енергийни анализатори и политици обаче не са толкова оптимистично настроени. 
						Таджидар Сейхан, член на същата парламентарна комисия от Републиканската народна партия (РНП), казва, че "Набуко" е "мъртъв проект" за Турция и че "Анкара няма полза от него". 
						 "Нашата роля в този частичен проект е ограничена до преноса на газ, ние дори нямаме достъп до него," каза той за SETimes. ПСР просто използва "Набуко" "за предизборната кампания", добави той. Мете Гьокнел, бивш директор на газопроводната компания БОТАШ, повдига други въпроси. 
						"Плановете на ЕС да започне строежа на газопровода бяха отложени с още една година, до 2013 г., защото консорциумът няма осигурени договори за доставка на газ", каза той за SETimes. При такива условия, каза той, не е ясно защо министрите от ЕС са били поканени в Кайсери. 
						 "Никога не съм чувал за какъвто и да е международен проект за газопровод да се подписва споразумение за подкрепа," каза той. 
						Гьокнел каза, че се учудва защо срещата се провежда в Кайсери вместо в столицата Анкара "или поне в Истанбул". 
						 "Също така още не е ясно при какви обстоятелства потенциалните доставчици на газ - Азербайджан или Ирак - ще участват в проекта," добави той. 
						Според Фъндъклъ обаче срещата ще отправи важно послание. Нейната цел, каза той, е да покаже на целия свят, че "Набуко" има политическата подкрепа и че рано или късно проектът ще бъде реализиран. 
						Щом бъде завършен, "Набуко" ще пренася приблизително 31 милиарда куб. метра природен газ годишно от Близкия изток и Каспийско море за Европа през България, Румъния и Унгария до газоразпределителен център близо до Виена.

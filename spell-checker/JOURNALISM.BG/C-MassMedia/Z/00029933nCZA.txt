Македонското правителство обеща да инвестира 8 млрд. евро в инфраструктура
					14/04/2009
					Правителството на Македония предложи амбициозен план за 8 млрд. евро инвестиции в инфраструктурата на страната до 2016 г.
					От Горан Трайков за Southeast European Times от Скопие - 14/04/09
 
					 
						
Правителството обеща да изгради 1 100 нови жилища до 2012 г. [Гети Имиджис]
						Скоро след внушителната победа на втория тур на президентските и местните избори на 5 април управляващата коалиция в Македония, водена от ВМРО-ДПМНЕ, вече има шанс да постигне добър напредък по обявения през март план за 8 млрд. евро инвестиции в инфраструктурата на страната. Енергетиката, образованието, жилищното строителство, транспортът и околната среда – всички тези сектори очакват да получат средства по плана през следващите седем години. 
						Преди време опозиционният СДСМ критикува плана. Лидерът на СДСМ Зоран Заев го нарече "политически маркетинг", а неговата партия отправи остри критики към премиера Никола Груевски за появата му на строителни обекти, като според нея той се е опитвал да помогне на кандидатите на ВМРО-ДПМНЕ. 
						След поражението на СДСМ на изборите през април стратегията за инфраструктурата реално няма опозиция. Намирането на 8 млрд. евро за седем години обаче може да бъде финансово изпитание за икономически слабата страна, чийто БВП през 2008 г. бе около 7,2 млрд. евро. 
						Друг показател за предизвикателството пред Македония е, че през своите 18 години независимост тя успя да привлече едва 2 млрд. евро преки чуждестранни инвестиции. 
						Груевски заяви през март, че правителството ще финансира много инфраструктурни проекти чрез комбинация от бюджетни средства, заеми и приходи, получени от чуждестранни компании, които работят по концесии. Например турският гигант ТАВ ще бъде оператор на две македонски летища през следващите 20 години и трябва да инвестира 200 млн. евро за модернизиране и разширяване на авиационните съоръжения на Македония. 
						В енергийния сектор правителството планира да похарчи 3,85 млрд. евро до 2016 г. То ще възложи изготвянето на проучване за изграждането на ядрена централа и ще инвестира в "стратегически проекти", като минна дейност и възобновяеми енергийни източници. 
						Правителство предвижда също в Охрид да бъде изграден университет по информационни технологии и да бъдат открити 93 нови училища в цялата страна. 
						За да се помогне на населението като цяло, планът обещава до 2012 г. да бъдат изградени 1 100 нови жилища – като според Груевски правителството вече е осигурило парите за тях. 
						Скептиците са много. Мариян Николов от Центъра за икономически анализ поставя въпроса дали инвестиционният пакет е "финансово устойчив и хармонизиран със стратегията за управление на държавния дълг на страната". 
						Според доцента по икономика Сашо Асов от университета “Св. Св. Кирил и Методий” в Скопие резултатът е съмнителен, като се има предвид "лошият институционален капацитет за осъществяване на плана и неустановените източници на инвестициите". Той прогнозира също, че дългосрочната програма няма да "смекчи удара на икономическата криза", защото страната в момента се нуждае от икономически мерки, които да доведат до "краткосрочни резултати". 
						Самият Груевски, въпреки обещанията за подобряване на инфраструктурата на страната, открито говори за вероятността от неуспех. "Ще бъда много доволен, ако реализираме две трети от [плана]," заяви той. "Всичко над това би било огромен успех."

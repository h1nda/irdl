ЕС предоставя помощ за Северен Кипър 
					29/06/2011
					Последният финансов пакет от помощи за Северен Кипър има за цел да подпомогне процеса на обединение, но критиците му твърдят, че помощта сама по себе си няма да реши безизходицата. 
					От Менекше Токяй за Southeast European Times от Истанбул - 29.06.2011 г.
 
					 
						
Присъединителните преговори на Турция с ЕС се препънаха заради кипърския въпрос. [Ройтерс]
						В понеделник (27 юни) Европейската комисия одобри 26,5 милиона евро финансиране за кипърската турска общност с цел укрепване на процеса на изграждане на доверие и помирение между двете части на разделения остров. Бенефициентите на новото финансиране ще включват организации на гражданското общество, малки и средни предприятия, фермери, училища и села.
						В комюнике за пресата еврокомисарят по разширяването и политиката на съседство Щефан Фюле подчерта важността на дейността на Комисията в светлината на продължаващите преговори за обединение. 
						Тези 26,5 милиона евро демонстрират продължаващия ангажимент на ЕС към общността на кипърските турци и към решаването на кипърския въпрос”, заяви той. 
						Но при блокирани преговори между Турция и ЕС заради Кипър и мирен процес, който твърде бавно дава плодове, остават въпроси за ефикасността на помощта от ЕС. 
						Според Хю Поуп, директор на Проекта Турция/Кипър към Международната кризисна група, последният транш от помощта на ЕС връща надеждите на кипърските турци, че един ден ще се присъединят към ЕС, и ги подготвя за членството в Съюза. 
						„Това е очевидно продължение на предишни ангажименти и само по себе си не е причина за даване на тласък на преговорите”, заяви той за SETimes.
						През 2004 г. ЕС се ангажира с предоставянето на 259 милиона евро помощ за кипърските турци. До края на 2010 г. 40 % (110 милиона евро) бяха вече изпратени. Преди последния транш за тази година бяха одобрени само 1,5 милиона евро. 
						„Тази финансова подкрепа означава продължаване на ангажимента на ЕС, поет след референдума през 2004 г., за предоставянето на 259 милиона евро помощи за Северен Кипър за подобряване на инфраструктурата и улесняване на притока на повече чужди инвестиции”, казва Ердем Айдън, научен сътрудник в Турската фондация за икономически и социални изследвания (ТЕСЕВ). 
						Ата Атюн, професор в Близкоизточния университет в Никозия, смята, че финансирането от ЕС е допринесло твърде малко за мира на острова.
						„ЕС загуби огромна част от доверието в очите на кипърските турци поради решението, което взе след Плана "Анан" от 2004 г., по специално за неприлагането на Правилника за „Зелената линия” в продължение на седем години поради противопоставянето на гърците, както и на Правилника за пряката търговия”, твърди Атюн. 
						Недоверието към ЕС обезсилва положителното въздействие от финансирането, което във всички случаи е слабо в сравнение с финансовата помощ от Турция, каза Атюн. Той разкритикува ЕС и за това, че подпомага определени неправителствени организации, а изключва много други. 
						„Това финансиране не обхваща цялата кипърска турска общност, а само кипърските турци, които са били граждани на Кипър и преди 1974 г,. и неправителствените организации, основани от тях, което дълбоко обижда турската общност”, обясни Атюн за SETimes. 
						„Голямата част от тази помощ се харчи за заплатите и наемите на бюрократите от ЕС”, добави той. 
						Айдън не е съгласен с това, посочвайки, че 1,5 милиона евро са били одобрени по-рано тази година за финансиране на Програмата за стипендии на ЕС, която изпраща кипърски турски студенти да учат в ЕС. 
						„Ние знаем от личен опит, че различни неправителствени организации от различни направления се възползват от това финансиране”, заяви той за SETimes.

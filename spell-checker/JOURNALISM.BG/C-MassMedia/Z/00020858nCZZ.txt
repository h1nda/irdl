Наука и технологии: Англо-гръцки екип декодира древен компютър
					04/12/2006
					"Механизмът от Антикитера" вече повече от век занимава и удивлява учените, но екип от английски и гръцки учени съобщи, че вече е разбрал предназначението му. Други новини от тази седмица: БиХ започна програма за електронно правителство; в България завърши пилотен проект за обучение на безработни жени по информационни технологии.
					
 
					 
						
Реконструкция на "Механизма от Антикитера". Това устройство, което датира от 1 век пр. Хр., се състои от най-малко 29 зъбни колела с различни размери, които са сглобени така, че да се задвижат едновременно чрез ръчка. Сред тях има и диференциално зъбно колело. Според учените това е астрономически прибор с голяма точност. [Гети Имиджис]
						Екип от английски и гръцки учени съобщи, че вече е разбрал как действа изчислително устройство на 2000 години. Учените смятат, че "Механизмът от Антикитера", който датира от 1 век пр. Хр., вероятно се е използвал за изчисляване на астрономическия цикъл на небесните тела. Устройството представлява сложна система от зъбци и предавки, които могат да се управляват чрез прост потребителски интерфейс. Според екипа устройството е "технически по-сложно от което и да е известно устройство, създадено в продължение на най-малко едно хилядолетие след това". "Механизмът от Антикитера" бе също и основна тема на конференция, която се проведе в Атина миналата седмица. 
						*** 
						Проектът за електронно правителство на Босна и Херцеговина (БиХ) бе официално представен в Сараево на 29 ноември. Проектът за 1,6 млн. евро ще се реализира съвместно от Министерския съвет (МС) на БиХ, Делегацията на Европейската комисия и представителството на ПРООН в БиХ. Проектът предвижда създаване на интегрирана мрежа на МС, общ уеб портал на МС, интегрирани системи за сигурност и електронна поща, системи за управление и архивиране на информацията и центрове за видеоконферентна връзка в Баня Лука, Мостар и Сараево. 
						*** 
						Осемдесет безработни жени от български градове завършиха обучение по уеб дизайн в рамките на пилотен проект, проведен от Министерството на труда и социалната политика. Целта на проекта, който завърши на 27 ноември, бе да се подобрят възможностите на жените да използват Интернет, за да работят от дома си в рекламата и в други области. 
						*** 
						Десетият научен форум на "Юнгинфо" се проведе от 27 ноември до 1 декември в Златибор, Сърбия. Около 160 сръбски и чуждестранни експерти участваха в проявата с основна - тема приложението и използването на информационни и комуникационни технологии в нефтодобивната и нефтохимическата промишленост. Събитието бе организирано от секцията "Юнгинфо" на сръбската Асоциация за нефт и газ. 
						*** 
						Програмното представителство за Югоизточна Европа на Световния съюз за защита на природата представи новия си проект за развитие на мрежа от екосела в Босна и Херцеговина, Черна гора и Сърбия по време на семинар, проведен в Жабляк, Черна гора. Целта на двугодишния проект, финансиран от Австрийската агенция за развитие, е да се защитава биоразнообразието, като се подпомага устойчивото развитие в целевите региони. 
						*** 
						Над 200 експерти участваха в международна конференция по законодателство в областта на комуникационните и информационните технологии, която се проведе в Опатия, Хърватия. Основни теми на дискусиите бяха мрежите LAN, WAN и WLAN, както и широколентовата инфраструктура, кабелният Интернет и високоскоростните комуникации. Проведоха се също и семинари по интеграцията на фиксирана и мобилна телефония и въвеждането на широколентов Интернет в Хърватия. 
						
(Различни източници -- 27/11/06-04/12/06)

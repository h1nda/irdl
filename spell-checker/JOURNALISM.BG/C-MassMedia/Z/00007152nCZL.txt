Продължава търсенето на масови гробове в Тетово
02/06/2003
Въпреки че полицията все още не е открила нищо по набелязаните места, македонското вътрешно министерство се е ангажирало да продължи издирването на 18 души, които се смятат за изчезнали по време на конфликта през 2001 година.
От Валентин Нешовски за Southeast European Times в Скопие - 02/06/03
 
 
С помощта на екип от германски експерти македонската полиция е провела издирване миналия месец на масови или индивидуални гробове в района на Тетово. Полицейски екипи са провели разкопки в три населени места с помощта на тежка земекопна техника , използвайки специално обучени кучета в опит да се открият останките на лицата, които се смятат за изчезнали по време на конфликта през 2001 година.
Търсенето е било наблюдавано от експерти по съдебна медицина, както и от представители на Международния наказателен трибунал за бивша Югославия (МТБЮ), ОССЕ, ЕС и военната мисия на ЕС "Конкордия" в Македония.
След тридневни разкопки полицията официално съобщи, че не са открили нищо в набелязаните обекти. Те обаче са продължили усилията си за намиране на 12 изчезнали етнически македонци и на 6 етнически албанци.
Според полицейски източници търсенето се е основавало на информация, получена от македонската Дирекция за сигурност и контраразузнаване. В тази информация се посочва, че трима убити етнически македонци са били погребани между селата Непростено и Джепчище през 2001 година. Смята се, че телата на шестима изчезнали албанци са близо до Требош, а се предполага, че тялото на етнически македонец от село Доброще е било погребано в околностите на Пръвче.
Говорителят на ОССЕ Волфганг Гравен потвърди, че не са били намерени нито масови, нито индивидуални гробове. Гравен каза, че ОССЕ има единствено задачата да наблюдава процеса.
МТБЮ посочи, че разкопките са били инициирани от вътрешното министерство, което се е обърнало към Трибунала с молба да окаже съдействие. Трибуналът пое миналата година от македонски съдилища разследването на четири случая, касаещи военни престъпления.
Роднините на 18-те търсят информация в продължение на две години. Създадена бе комисия на македонския парламент, която да се занимае със случая. Родителите на изчезналите са се срещали с премиера и президента Борис Трайковски, както и с представители на НАТО, ОССЕ и ЕС. Те са провели среща и с Али Ахмети, лидер на вече разформированата Армия за национално освобождение.

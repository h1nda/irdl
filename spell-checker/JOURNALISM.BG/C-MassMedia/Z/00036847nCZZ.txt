Бизнес: ЕБВР предоставя финансиране за развитието на черногорски курорт
					03/12/2010
					Европейската банка за възстановяване и развитие навлиза в туристическия сектор. Още в деловите новини: приходите, събрани от две косовски държавни агенции, надхвърлят очакваните резултати; кипърски проекти за развитие получават финансиране.
					 
						
Черногорският курорт „Свети Стефан”. [Ройтерс]
						Европейската банка за възстановяване и развитие (ЕБВР) ще отпусне заем от 37 млн. евро за развитие на черногорския курорт „Свети Стефан”. Представители на банката и на инвеститора в островната инфраструктура „Ейдриатик Пропъртис” подписаха договора в сряда (1 декември). Това е първата инвестиция на ЕБВР в туристическия сектор на страната. 
						*** 
						Италианското правителство е отпуснало кредити на стойност 30 млн. евро в подкрепа на малките и средни предприятия в Албания. Нисколихвените кредити ще помогнат на дружества, извършващи дейност в сектора на технологиите и иновациите, да повишат конкуренцията на местния и международния пазар. 
						*** 
						Митническата и данъчната администрация на Косово са надминали прогнозните приходи за 2010 г., съобщи министерството на финансите и икономиката в сряда (1 декември). До тази седмица институциите са събрали около 835 млн. евро, което е с 2,4 % повече от събраните през 2009 г.приходи. 
						*** 
						
						Турският „Коч Холдинг” и американската енергийна компания АЕС планират да инвестират в ГЕЦ, ВЕЦ и ТЕЦ в Турция, съобщиха представители на компаниите в сряда (1 декември). Главният изпълнителен директор на АЕС Пол Ханрахан подчерта, че компанията планира да инвестира до 5 млрд. щ.д. в енергийни проекти в страната, като също така проявява интерес към бъдещите търгове за приватизация на електроцентрали. 
						*** 
						Европейската банка за възстановяване и развитие (ЕБВР) обяви в сряда (1 декември) рамка за съфинансиране от 200 млн. евро, която има за цел да подкрепи модернизацията на водоснабдителната и канализационната инфраструктура в Румъния. Средствата ще помогнат на общините да използват безвъзмездни помощи от Кохезионния фонд на ЕС. ЕБВР смята, че чрез рамката ще бъдат мобилизирани допълнителни инвестиции от близо 1,5 млрд. евро във водоснабдителна и канализационна инфраструктура. 
						*** 
						През 2011 г. се очаква значително подобрение в усвоените от България средства от структурните фондове и кохезионния фонд от програмата за регионално развитие на ЕС, съобщи в сряда (1 декември) министърът на регионалното развитие Росен Плевнелиев. Плащанията от програмата може да достигнат 500 млн. евро, или 26 % от общите бюджетни кредити за поети задължения в рамките на програмата, посочи той. Това би било значително ускоряване на темпа на усвояване, тъй като нивото на плащанията в момента, почти три години след началото на бюджетната рамка, е малко над 10 % от общия размер на фондовете. 
						*** 
						Съветът на Европейската банка за развитие ще предостави 150 млн. евро под формата на заеми за проекти в Кипър. Трите споразумения бяха подписани от управителя на банката Рафаел Аломар, министъра на финансите Харилаос Ставракис и кмета на Никозия Елени Мавру в сряда (1 декември). Средствата ще бъдат използвани за изграждане на нови училища, финансиране на програмата за развитие на Никозия и модернизация на канализационната система в град Пафос. 
						*** 
						Железопътната компания на Република Сръбска (РС) ЖРС води преговори за закупуването на 400 нови товарни вагона от фабрика във Валево, Сърбия, съобщи на 29 ноември заместник-министърът на транспорта на РС Маринко Билянович. Поръчката ще бъде на стойност 40 млн. евро. ЖРС вече се е договорила за доставката на 200 вагона от Полша на стойност 20 млн. евро. Компанията се нуждае от общо 800 нови вагона, заяви Билянович. 
						*** 
						В сряда (1 декември) в Скопие се проведе македоно-румънски бизнесфорум. Представителите на деловите среди на двете страни определиха строителния и енергийния сектор като области от взаимен интерес за сътрудничество. Търговският обмен между Македония и Румъния през първите девет месеца на тази година е достигнал 134,3 млн. щ.д., което е със 71,8 % повече в сравнение с миналата година. 
						
						(Различни източници – 26/11/10-03/12/10)

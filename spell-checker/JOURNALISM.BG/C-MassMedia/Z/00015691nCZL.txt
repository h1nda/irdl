Американски дипломат призова сърбите да участват в косовските институции 
					24/08/2005
					 
						ПРИЩИНА, Косово, Сърбия и Черна гора -- Най-висшестоящият американски дипломат в Косово призова сърбите от провинцията да участват в местния парламент и в другите институции. В интервю за "Гласът на Америка" в понеделник (22 август) Филип Голдбърг обвини правителството в Белград, че не играе конструктивна роля и не помага на сърбите да постигнат самоуправление. Той отправи критики и към местните лидери на етническите албанци, като каза, че те не са направили нищо за подготовката на преговорите за окончателния статут на Косово. Дали тези преговори ще започнат наесен, както се очаква, зависи от доклада, който специалният пратеник на ООН Кай Ейде ще представи на генералния секретар на ООН Кофи Анан. 
						Във вторник Ейде беше в Белград, където се срещна със сръбския премиер Воислав Кощуница и изрази неудовлетворението си от застоя в процеса на децентрализация. Това негово едноседмично посещение в Сърбия и Черна гора е последното, преди той да предаде доклада си. ("Гласът на Америка" - 24/08/05; Бета, Б92 - 23/08/05; Уеб-сайт на "Гласът на Америка" - 22/08/05)

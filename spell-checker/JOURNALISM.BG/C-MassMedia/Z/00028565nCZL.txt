Хърватското правителство бе критикувано за разпитите на основателя на група във "Фейсбук", насочена срещу Санадер
					02/12/2008
					 
						ЗАГРЕБ, Хърватия -- В понеделник (1 декември) опозицията обвини министър-председателя Иво Санадер в подкрепа на нарушаването на човешките права, след като полицията разпита млад мъж за създаването на група, обединяваща опоненти на Санадер, в социалната мрежа "Фейсбук". Никша Клечак, на 22 г., е нарекъл своята група "Хващам се на бас, че мога да намеря 5 000 души, които не харесват Санадер". Полицията заяви, че са го е разпитвала, защото фотомонтаж е представял Санадер в нацистка униформа. Хърватските закони забраняват нацистките символи. Клечак е бил освободен едва след като е доказал, че не той е качил въпросната снимка в мрежата. Лидерът на опозиционната Социалдемократическа партия Зоран Миланович определи случая като "опасен прецедент", който заплашва свободата на изразяване. (Вечерни Лист, АП, Явно - 01/12/08)

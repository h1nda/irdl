Косово се подготвя за края на своята наблюдавана независимост
					26/01/2012
					Косово изглежда ще спази срока за закриване на международната гражданска служба до края на годината.
					От Линда Карадаку за Southeast European Times от Прищина -- 26/01/12
 
					 
						
Косовският министър-председател Хашим Тачи дава пресконференция, излъчвана на живо за журналистите в Прищина (на екран), след заседанието на Международната направляваща група във вторник (24 януари) във Виена. [Ройтерс]
						Косово се намира на последния етап от прилагането на Всеобхватното предложение за уреждане на статута (ВПУС) и ще започне да се подготвя за края на своята наблюдавана независимост и закриването на Международната гражданска служба (МГС) до края на годината, заяви Международната направляваща група (МНГ) във вторник (24 януари) във Виена. 
						МНГ заяви, че е одобрила паралелната стратегия, която включва продължаване на работата на МГС с правителството на страната и институциите, за да се довършат останалите задачи. 
						"Стремим се към продължаване на работата си с правителството, за да развием устойчиво ниво на легитимно, прозрачно и функциониращо местно правителство", заяви говорителят на МГС Кристиан Палме за SETimes. 
						Според МНГ "това ще изисква косовските институции да приложат специфични мерки, за да засилят принципите на ВПУС - като децентрализацията, правата на общностите и културното наследство - които са необходими за края на наблюдаваната независимост", заяви групата на заседанието си във вторник. 
						Втората част на стратегията включва пакет от поправки на косовската конституция и приложимото основно законодателство, необходимо за края на мандата на МГС. 
						Поправките "ще премахнат от конституцията всички елементи на международния надзор, за да се гарантира, че тя отразява принципите на ВПУС за трайно съсредоточаване върху Косово." 
						Освен това МНГ подчерта "ангажимента си към териториалната цялост на Косово в съществуващите му граници." 
						"МНГ призовава Сърбия да... изтегли полицейските си части, силите си за сигурност и всякакво друго държавно присъствие и да подкрепи усилията на международните партньори и косовските институции за укрепване на върховенството на закона", заяви групата. 
						Старши научният сътрудник от косовския Център за изследване на сигурността Ментор Врайоли каза за SETimes, че принуждаването на Белград да играе по-градивна роля ще улесни функционирането на върховенството на закона в Косово и ще ускори предаването на властта от международните партньори на властите в страната. 
						"В северната част на страната нито косовската полиция, нито Косовските сили за сигурност ще могат да поемат задълженията си по сигурността и отбраната за известно време. Следователно се очаква [КФОР и ЮЛЕКС] да останат в Косово", каза Врайоли. 
						Много граждани нямат търпение това да стане. 
						"Смятам, че нашите институции могат да управляват без чужд надзор. Отсега нататък [обаче] по отношение на управлението на страната няма да има възможност да бъде [обвиняван] някой друг - гражданите ще знаят кой е отговорен за всичко, което се случва", каза за SETimes жителят на Прищина Валдет Реджепи.
						На някои хора обаче, като на Миле Йованович, електротехник от Митровица, им е омръзнало от цялата бюрокрация. "Стига приказки, само се приказва и нищо друго не се прави. Вече не е важно къде живеем. Важно е да имаме основни неща, за да живеем", каза Йованович за SETimes. 
						МНГ планира заседание по-късно тази година, на което да разгледа напредъка, постигнат спрямо прилагането на ВПУС, а след това да се определи графикът за прекратяване на наблюдаваната независимост и закриване на МГС.

Сръбски хирург спечели американска награда
					19/04/2011
					Сръбски лекар бе награден за уменията си. 
					От Биляна Пекушич за Southeast European Times от Белград -- 19/04/11
 
					 
						
Сръбският лека Драган Милич бе избран за най-добър съдов хирург за 2010 г. [Архив]
						Американската асоциация за съдова хирургия избра сърбина Драган Милич, на 44 г., за най-добър съдов хирург на 2010 г. извън Съединените щати. 
						"Толкова съм щастлив, защото получих тази награда от професорите, чиито книги и трудове съм изучавал," каза Милич. 
						Американската асоциация за съдова хирургия, водещ медицински орган по съдова хирургия в света, ежегодно избира най-добрите лекари извън Съединените щати. За първи път сърбин получава тази награда. 
						Решението на асоциацията бе основано на четири оригинални труда на Милич, публикувани в известното списание за съдова хирургия "American Journal of Vascular Surgery" през последните три години. 
						"Това трябва да е за пример на всички мои по-млади колеги," каза Милич. "Те трябва да постоянстват, да следят най-новите постижения в медицината, да публикуват трудовете си и да участват в медицински конференции." 
						Милич работи в отделението по съдова хирургия в Клиничния център в Ниш, където е особено популярен сред пациентите. 
						Винка Йованович, на 63 г., е страдала от болки в краката, преди да срещне д-р Милич. 
						"Едва се движех, не можех да спя нощем от болки," спомня си тя. "Благодарение на моя лекар сега пак мога да вървя." 
						Милич е известен с лечението, при което се използва метод на многопластов компрес с "Тубулкус". Той е излекувал хиляди в цяла Сърбия и съседните страни. 
						"Пациентите идват от всички части на региона," каза старшата сестра в Клиниката за сърдечносъдова хирургия в Ниш, Марица Байович. "Някои от тях идват дори без да се запишат, но д-р Милич приема всички и се грижи за тях." 
						Милич е дълбоко уважаван и сред колегите си, каза Байович. Той е добър ръководител и персоналът на клиниката обича да работи с него, каза тя. 
						"Той винаги намира спонсори; успял е да издейства безплатни здравни грижи за нашите служители," каза Байович. "Той често организира забави в клиниката. Приятно е да се работи с него." 
						Като един от най-добрите лекари в света Милич е получавал немалко предложения за високоплатена работа от световноизвестни клиники, но той не смята да напуска Ниш. 
						"Парите не са основна мотивация за мен," каза Милич. "Имам достатъчно доходи в Ниш. Мога да живея от заплатата си." 
						Той смята да продължи практиката си там и да научи повече от колегите си в чужбина. С наградата от 7 000 щатски долара Милич смята да участва в конференция на съдовите хирурзи от САЩ този юни в Бостън. 
						"След конференцията заедно с моя наставник Питър Гловицки, главен съдов хирург в клиниката "Мейо", ще мога да прекарам няколко месеца в различни американски клиники и да се запозная с най-новите методи на лечение в съдовата хирургия," каза Милич.

Бизнес: Цените на метала и тръбите тласкат нагоре разходите за трансбалканския нефтопровод 
					27/06/2008
					Трансбалканският нефтопровод ще струва с 50 % повече от първоначалните очаквания. Още в деловите новини: екип на МВФ завърши преглед на изпълнението в Турция; Босна и Херцеговина и германската KfW се договориха да реконструират ВЕЦ „Рама”.
					 
						
Нефтопроводът Бургас-Александруполис (Дедеагач) ще струва повече от очакваното. [Гети Имиджис]
						Нефтопроводът Бургас-Александруполис (Дедеагач) ще струва между 1,5 и 1,55 милиарда евро – с 50 % повече от първоначалните очаквания, обяви с четвъртък (26 юни) „Транс-Болкан Ойл Пайплайн”, руската фирма, изпълнител на проекта. Основната причина са повишените цени на метала и тръбите. България и Гърция, всяка от които с дял в проекта от по 24,5 %, бавят процеса на отчуждаване на земя за нефтопровода. 
						
						
						
						
						*** 
						Екип на МВФ завърши прегледа на изпълнението от Турция на последните две стендбай споразумения, предаде в сряда (25 юни) Анадолската информационна агенция. Според доклада на МВФ представянето на Турция е положително и по двете стендбай споразумения по отношение на продължителността, ангажираността и ефективното използване на финансовата помощ. 
						*** 
						
						Хърватската държавна компания за нефт и газ, ИНА, започна сондажи в находището „Могхан-2” в Иран. Проектът, осъществяван съвместно с Националната иранска нефтена компания, е на приблизителна стойност 142 млн. щатски долара и се очаква да продължи между четири и пет години. ИНА и местният й партньор трябва да извършват сондажи в продължение на 25 години. 
						 *** 
						
						Босна и Херцеговина (БиХ) и германската KfW подписаха в понеделник (23 юни) договор на стойност 17 млн. евро за възстановяването на ВЕЦ „Рама”. Ремонтът има за цел да удължи живота на електроцентралата с 20 години и да увеличи нейния енергиен капацитет. 
						*** 
						Организаторът на гръцката лотария, "Интралот", съобщи във вторник (26 юни), че е получил лиценз за хазарт в Тасмания, което ще му даде възможност да разшири дейността си в Австралия. Компанията публикува изявление, в което заявява, че скоро ще започне да организира редица лотарийни игри посредством голяма мрежа от пунктове за продажба в Тасмания. 
						
						(Различни източници – 20/06/08-27/06/08)

Черна гора ще продаде дела си в основен енергиен доставчик
					14/04/2009
					На инвеститорите се предлага дял от почти 20 % в “Електроприведа”.
					От Неделко Рудович за Southeast European Times от Подгорица -- 14/04/09
 
					 
						
Коалиционните партньори Мило Джуканович от Демократическата партия на социалистите (вляво) и Ранко Кривокапич от Социалдемократическата партия се договориха да продадат 20 % от “Електроприведа”. [Гети Имиджис]
						Надявайки се да даде тласък на енергийния сектор, правителството на Черна гора реши да продаде почти 20 % от държавната електрическа компания "Електроприведа". Това решение обаче бе взето след скандал между двете партии от управляващата коалиция - Демократичната партия на социалистите (ДПС) на премиера Мило Джуканович и по-малката Социалдемократическа партия (СДП), водена от председателя на парламента Ранко Кривокапич. 
						СДП се обяви срещу продажбата, като изтъкна, че стратегическите сектори от икономиката трябва да останат в държавни ръце. Джуканович и неговата партия, напротив, подкрепиха приватизацията. 
						Според премиера държавата не изпълнява добре ролята на собственик и предприемач. Кривокапич обаче смята, че е прекалено рисковано да се даде възможност на частни фирми да контролират енергийния сектор. 
						През 2007 г. СДП блокира планираната приватизация на топлоелектроцентрала и мина за въглища в Плевля, сочейки други страни в региона, които са взели решение да запазят контрола на държавата. Този път обаче ДПС успя да убеди своя партньор да приеме продажбата на “Електроприведа”, като по този начин избягна разцеплението в навечерието на парламентарните избори през март. До края на април потенциалните кандидати трябва да представят оферти за 18,3 % от акциите на дружеството. 
						От тях 9,15 % ще бъдат продадени от съществуващия капитал, а останалата част ще представлява новоемитиран капитал, съобщи държавната Агенция за преструктуриране и чуждестранни инвестиции. 
						Отговарящите на условията кандидати трябва да са произвели или разпределили най-малко 1500 GWh електроенергия през последната финансова година. Те трябва да имат приходи от най-малко 250 млн. евро, активи на стойност най-малко 500 млн. евро и кредитен рейтинг най-малко ВВВ, оценен от "Стандард енд Пуърс", “Фич” или "Муудис". 
						Инвеститорът ще сключи петгодишен договор за управление и трябва да изкупи дяловете на малките акционери по същата цена, която заплаща на правителството. 
						“Електроприведа”, в която държавата има дял от 70,6 %, отчете загуба от 7 млн. евро през 2008 г. Стойността на дружеството се изчислява на 1 млрд. евро. През последните 25 години в Черна гора не са изграждани нови енергийни съоръжения, а в страната съществува годишен недостиг на електроенергия от 35 %.

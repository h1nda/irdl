Атинската полиция използва сълзотворен газ срещу стачкуващите шофьори на камиони 
					29/07/2010
					 
						АТИНА, Гърция -- В четвъртък (29 юли) полицията използва сълзотворен газ в опит да разпръсне стотици стачкуващи шофьори, които пренебрегнаха спешна заповед за връщане на работа, издадена от правителството. Стачката, която е в четвъртия си ден, вече причини оголване на рафтовете в магазините и недостиг на горива в бензиностанциите, като накара възнамеряващите да заминат на почивка да отложат пътуванията си -- още един удар срещу борещия се за оцеляване туристически сектор. Шофьорите на камиони, пренебрегнали заповедта на правителството от сряда и продължаващи стачката, от четвъртък вечерта са заплашени от арест и отнемане на лиценза. Освен това държавни служители ще заместят протестиращите и ще подновят превозите на стоки. Шофьорите протестират срещу плана на правителството да окуражи конкуренцията в сектора чрез издаването на нови лицензи на много по-ниски цени. Според съобщенията при опит на шофьорите да нахлуят в сградата на транспортното министерство в четвъртък някои от тях са хвърляли камъни. (Та Неа, Би Би Си - 29/07/10; Би Би Си, АФП, АНА-МПА - 28/07/10)

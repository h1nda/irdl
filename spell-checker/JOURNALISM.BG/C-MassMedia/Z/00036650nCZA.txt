Албания и БиХ приветстват безвизовото си бъдеще 
					09/11/2010
					В Тирана лидерите приветстваха едно от най-важните постижения след падането на комунизма.
					От Линда Карадаку за Southeast European Times от Тирана -- 09/11/10
 
					 
						
Голям плакат на фасадата на министерския съвет в Тирана съобщава добрата новина. [Линда Карадаку/SETimes]
						Знамето на ЕС с кръга от звезди на син фон се среща навсякъде из Албания тези дни. Както и табели, на които са отбелязани разстоянията до столиците в Шенгенската зона. Хората ги поставят по главните кръстовища в Тирана. Междувременно афиш на фасадата на Театъра за опера и балет - някога символ на гордост за комунистическия режим - съобщава: "Визи не се изискват!" 
						Всичко това е част от глъчката, съпътстваща решението на ЕС да одобри либерализирането на визите за Албания и Босна и Херцеговина. За Албания, страна, която изтърпя дълги десетилетия на изолация по време на режима на бившия диктатор Енвер Ходжа, значението му не може да се надцени. 
						След падането на режима много хора емигрираха в други части на Европа - може да се каже, че почти няма семейство в Албания, което да няма поне един свой член в чужбина. Досега обаче повечето трябваше да го правят незаконно. 
						Хасан, албанец, който някога прекосил морето, за да работи в Италия, е застанал пред големия афиш и мисли за двамата си братя, осъществили пътуването с него и останали в чужбина. 
						"Сега мога да ги посещавам, когато имам възможност. Полетът е само един час," отбелязва той. 
						Очаква се решението на ЕС да влезе в сила 20 дни след публикуването му в "Държавен вестник", може би навреме за Деня на независимостта на Албания, който се чества на 28 ноември. Когато и да настъпи точната дата, ограниченията за пътуванията ще бъдат премахнати навреме за Коледа. 
						Добрата новина обаче не дойде без предупреждения. Изпатил от проблеми около либерализацията на визите за Сърбия и Македония, ЕС е решен да наложи правилата и строго ще наказва нарушителите, които остават в страните от Шенгенската зона по-дълго от позволените три месеца. Брюксел иска ясно да се разбере, че безвизовите пътувания не означават предлагане на постоянно жителство или убежище. 
						Великобритания и Ирландия не са в Шенгенската зона и визите за тях ще продължат да бъдат в сила. 
						Таня Файон, докладчик на Европейския парламент за процеса на либерализация на визите за Албания и Босна и Херцеговина, казва, че двете страни са изпълнили критериите. 
						 
						"Сложихме край на дългите опашки пред консулствата и съборихме стените, които разделяха семейства и приятели. Отговорността сега се носи от всички страни," посочи тя в съобщение за медиите. 
						Тя се постара също да разсее притесненията около незаконната миграция и престъпността. "Хората, които са искали да напуснат страната, са го направили досега, а и ние знаем, че престъпниците не признават граници; визите не са заплаха за тях," каза тя. 
						У дома решението временно постигна невъзможното - обединяването на враждуващите албански политици. Макар че по други въпроси те не намират общ език, всички бяха единодушни в оценките си за решението на ЕС. 
						Президентът Бамир Топи го определи като "най-важния ден за албанците след провъзгласяването на независимостта и падането на комунизма". 
						"То бележи най-голямото постижение за свободата и достойнството [на албанците] след падането на "Желязната завеса", се съгласи премиерът Сали Бериша. 
						Неговият основен противник, лидерът на Социалистическата партия Еди Рама, заяви, че е време да се остави настрана полемиката и да се изпита удоволствие от момента. Той призова Европа да "събори визовата си стена" и за съседно Косово, единствената страна в региона, която бе оставена извън процеса на либерализация на визите.

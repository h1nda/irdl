Турция арестува заподозрени хакери след кибератаки
					14/06/2011
					Общо 35-има души са арестувани в Испания и Турция от петък насам по подозрения, че са замесени в атаки на интернет сайтове.
					(Уол Стрийт Джърнъл ZDNET - 14/06/11; Ройтерс, Файненшъл Таймс, Телеграф, Гардиън, Лос Анджелис Таймс, Файненшъл Пост, Секюрити Уик, Пи Си Магазин, CNET, Хюриет - 13/06/11; Тайм - 10/06/11; Заман-- 09/06/11 - 13/06/11; ФБР- 12/04/11)
 
					 
						
Турските власти са арестували 32-ма души по подозрения, че са замесени в петъчната атака на правителствени уебсайтове. [Reuters]
						Турските власти са арестували 32-ма души, заподозрени, че са замесени в онлайн атаки на правителствени уебсайтове от членове на Международната група на анонимните хактивисти, съобщи в понеделник (13 юни) Анадолската информационна агенция.
						Заподозрените, сред които има и осем непълнолетни лица, са арестувани в неделя при полицейски акции в Анкара, Истанбул и още десет града в страната по подозрения в "нелегално проникване в комуникационната система". 
						Ходът дойде след жалба от турската телекомуникационна служба, чийто уебсайт беше недостъпен за посетители в продължение на няколко часа в четвъртък след атака от типа "отказ от услуга" (DDoS). Имаше информации, че уебсайтовете на поне още една правителствена агенция също са били ударени от хакерите и блокирани същия ден. 
						Полицейските акции, които съвпаднаха с парламентарните избори в неделя, бяха извършени на фона на подозрения, че групата е планирала да атакува уебсайта на Висшия избирателен съвет. 
						Местният експерт по киберсигурност Хузейфе Онал заяви в четвъртък, че е имало множество нападения на турски уебсайтове през последните два дни, в които са използвани над 90 000 компютъра, компрометирани от хакерите. 
						"Това е плашеща цифра", беше цитиран експертът да казва, според ежедневника Заман. "Това означава, че при една организирана атака този брой може да достигне 1 милион компютъра. Това би било бедствие за интернет инфраструктурата на Турция". 
						Киберактивистите от Анонимните, които настояват, че не са организирана група, обявиха, че нападението срещу телекомуникационния регулатор е в знак на протест срещу плановете за въвеждане на нова система за филтриране на интернет през август. 
						Планът предизвика улични протести в цяла Турция, след като беше обявен през май.
						Възприемайки плана като стъпка към още повече цензура, Анонимните твърдят, че новата система ще позволи на властите да следят действията на хората в интернет. 
						"Въпреки че остава неясно защо и как системата ще бъде въведена, ясно е, че правителството отвежда цензурата на следващото ниво", бе цитирана от Ройтерс да казва групата в изявление. "Ще дадем подкрепата си, за да провалим цензурата и да отмъстим на организациите, налагащи цензура". 
						Неделните полицейски хайки в Турция бяха извършени, след като в петък в Испания бяха задържани трима заподозрени активисти на прословутата група, за която се смята, че е отговорна за нападенията над множество интернет сайтове по целия свят, включително тези на Sony PlayStation, на банки, на компании и правителства. В отговор на арестите Анонимните атакуваха основния уебсайт на испанската полиция, като го блокираха за няколко часа в неделя сутринта. 
						Анонимните са обект на разследване и от ФБР. Бюрото обвинява групата, че е разбила уебсайта на американска фирма през март, както и че е откраднала близо 72 000 имейла от компанията, а после ги е публикувала в интернет. 
						"Това нападение е отговор на твърдението, че изследовател, работещ в компанията, е идентифицирал членове на Анонимните", заяви пред сената на САЩ в началото на април Гордън Сноу, зам.-директор на кибер отдела във ФБР. 
						Колективът от киберактивисти бе посочен и в доклад на НАТО от миналия месец, който ги описа като водещата и най-усъвършенствана група сред хората, замесени в подобни дейности, съобщи списание Таймс в петък.

Сърбия може да бойкотира регионална среща на високо равнище заради Косово
					25/05/2011
					В съответствие с политиката си през последните години Сърбия ще бойкотира срещата на високо равнище на страните от Централна и Югоизточна Европа във Варшава тази седмица, ако Косово участва като независима държава.
					(Блиц, Euobserver, EurActiv, Дойче Веле, Информационна агенция Фокус - 25/05/11; Бета, Б92, Emg.rs, РТТ Нюз, Poland.pl, ДПА - 24/05/11)
 
					 
						
Позицията на Сърбия е, че на международни конференции и събития Косово трябва да се представлява от ЮНМИК. [Ройтерс]
						Сръбският президент Борис Тадич няма да участва в предстоящата среща на високо равнище на страните от Централна и Югоизточна Европа в Полша тази седмица, ако Косово участва на равни начала с другите държави от региона, съобщи президентството във вторник (24 май). 
						Косово обяви независимост от Сърбия през февруари 2008 г. въпреки твърдото противопоставяне на Белград срещу решението и до този момент е признато като държава от 75 страни в света, включително от САЩ. Това направиха и Полша и по-голямата част от държавите от ЕС. 
						Петте членки, които не са признали страната, са Кипър, Гърция, Румъния, Словакия и Испания. 
						Полша покани президента на Косово Атифете Яхяга да представлява своята страна на двудневната среща на високо равнище, която започва в петък във Варшава. Тя ще събере заедно около 20 лидери от региона, като на нея ще присъства и президентът на САЩ Барак Обама, който ще завърши обиколката си из Европа с официално посещение в Полша. 
						Президентът Бронислав Коморовски ще бъде домакин на форума, който ще се състои около един месец преди неговата страна да поема ротационното шестмесечно председателство на ЕС от Унгария на 1 юли. 
						Срещата на върха ще послужи като място за провеждане на самостоятелни срещи между регионалните лидери и Обама. 
						Позицията на Сърбия е, че на международни конференции и събития Косово трябва да се представлява от ЮНМИК. Тя бойкотира проявите, където бившата провинция се ползва с еднакъв статут като останалите участници. 
						Някои от обичайните дипломатически ходове, използвани през последните години, за да се осигури участието на двете държави на такива форуми, е събитията да се провеждат без показване на националните флагове или длъжностите на участващите в тях официални представители. 
						Все още не е ясно дали това ще стане по време на срещата в Полша. Според съобщение на АП от сряда полските власти са се съгласили с поставеното от Словакия условие държавните символи на Косово – включително националното знаме и герб – да не бъдат показвани по време на срещата и Яхяга да не подписва заключителната декларация на срещата на върха. 
						Кабинетът на полския президент обаче не е потвърдил, че искането на Словакия се приема. 
						Сърбия се надява да бъде призната за официална кандидатка за членство в ЕС и евентуално да й бъде дадена начална дата за започване на преговори за членство със Съюза по време на мандата на Полша начело на 27-членния блок, който завършва на 31 декември. 
						Като се има предвид тази цел и фактът, че събитието се провежда в Полша, срещата на високо равнище тази седмица е от решаващо значение, е заявил високопоставен държавен представител, цитиран от белградския всекидневник „Блиц“. 
						„Настъпи моментът политиката на правителството да бъде преразгледана, за да се намери по-творческо решение”, заяви Соня Лихт, председател на Съвета по външна политика към министерството на външните работи на балканската страна. „Това решение трябва да отчита факта, че междувременно обстоятелствата са се променили. Започнахме диалог с Косово и го приехме като страна в преговорите. Необходими са по-смели и решителни стъпки.” 
						Съветникът на Коморовски по международните отношения Роман Кужняр заяви, че неговата страна „зачита” позицията на Сърбия по въпроса, а полският външен министър Радек Шикорски призова Белград да „покаже, че е преодолял демоните от своето минало”. 
						„Доколкото ми е известно, понастоящем Косово е признато от 75 държави, включително от Полша и повечето членки на ЕС. Затова няма причина да не поканим представител на Косово”, е заявил той, цитиран от брюкселския новинарски портал EЮобзървър.

Балканските държави са обхванати от гореща вълна
					26/08/2011
					Горещата вълна тази седмица повиши температурите над 35 градуса по Целзий. 
					(Белфаст Телеграф, Макфакс - 26/08/11; AП, AФП, ДПA, AНA-MПA, eKathimerini, MИA, Макфакс, Найн О'клок, Дарик Радио - 25/08/11; MИA, Макфакс, Б92 - 24/08/11)
 
					 
						
Самолет излива вода над пожар източно от Атина. [Ройтерс]
						Рано сутринта в петък (26 август) огнеборците в няколко балкански страни продължаваха да се опитват да потушат горските пожари в условията на гореща атмосферна вълна. 
						След като за втори пореден ден в страната продължиха да бушуват редица пожари, в четвъртък Гърция обяви кризисно положение и помоли ЕС да й помогне в борбата с бедственото положение, като изпрати шест самолета. 
						Според репортажите ситуацията е най-тежка близо до гр. Лефкими в северозападната префектура Еврос, близо до границата на страната с Турция, където в сряда се разрази голям горски пожар. 
						Според Атинската информационна агенция (AНA-MПA) изпратените в района 47 пожарникарски коли, два специализирани хеликоптера и четири противопожарни самолета са се опитвали да потушат пожара на осем фронта. В условията обаче на силни ветрове, разгарящи пламъците, пожарът е продължавал да бушува и в четвъртък. 
						Според гръцки представители около 2 500 хектара гори и стопански земи вече са изгорели, но засега няма риск пожарите да се разпространят към жилищни райони. Въпреки това, поради очакванията за продължаване на силните ветрове и допълнително повишаване на температурите, органите на гражданска защита са започнали да подготвят планове за евакуация. 
						В черногорската столица Подгорица, където температурите достигнаха 41 градуса по Целзий в четвъртък, Зоран Бегович, заместник-министър на вътрешните работи, отговарящ за кризисните ситуации, заяви, че горски пожари са се разразили почти в цялата страна. 
						Междувременно министерството на труда и социалните грижи препоръча работниците да работят по-малко часове през извънредно горещите дни, като посочи, че служителите могат също да изместват процеса на работа към вечерните часове, когато това е възможно. 
						Предупредителен "оранжев" код бе обявен и от властите в Албания, Босна и Херцеговина, Хърватия, Македония и Сърбия, където те съветват жителите да си стоят по домовете и далеч от пряка слънчева светлина, ако е възможно, както и да пият много вода. 
						"Хората припадат по улиците," каза сръбският лекар в спешно отделение Желко Бачевич. 
						Междувременно, предупреждавайки, че температурите ще останат много високи поне още един ден, македонското правителство препоръча в четвъртък бременните жени и служителите на възраст над 60 г. да бъдат освободени от работа, а строителните работи да бъдат прекъсвани през най-горещите часове. 
						В Македония, където от началото на юли е съобщено за 219 големи пожара, правителството въведе в сряда временна общонационална забрана за влизане в горите и планините, както и над свързаните с това дейности, в опит да се намали рискът от нови горски пожари. 
						Само на работниците от компании, занимаващи се с дърводобив, ще бъде позволено да влизат в горите при ограничителен режим, който ще остане в сила до 3 септември.

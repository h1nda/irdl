ООН ще поеме отговорността за смъртта на косовски демонстранти
					01/10/2009
					 
						ПРИЩИНА, Косово -- ООН ще поеме частична отговорност за смъртта на двама протестиращи, застреляни от полицията на ЮНМИК през февруари 2007, съобщи в сряда (30 септември) излизащият в Косово всекидневник "Коха Диторе", позовавайки се на източници. Според тях главната квартира на ООН в Ню Йорк, в консултации с представители на ЮНМИК в Прищина, се е съгласила да предложи компенсации на семействата на убитите. Сумата не е била определена. Двама демонстранти бяха убити, а 70 други бяха ранени, след като полицията се намеси за прекратяване на протестите на групата "Ветевендосе" ("Самоопределение"). Инцидентът доведе до оставките на вътрешния министър Фатмир Реджепи и на полицейския комисар на ЮНМИК Стивън Къртис. През април 2007 г. специалният прокурор на ЮНМИК Робърт Дийн излезе с доклад за събитията, в който заключава, че румънски полицаи са отговорни за раняването на четирима души, включително и на двамата, които починаха. (Коха Диторе, РТК, Кохавижън, Телеграфи - 01/10/09)

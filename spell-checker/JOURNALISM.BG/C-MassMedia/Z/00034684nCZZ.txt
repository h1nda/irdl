Наука и технологии: Изчезващите плажове на Румъния
					24/05/2010
					Румънските учени предупреждават, че черноморските плажове са застрашени. Още в новините от областта на науката и технологиите: учени откриха древни ковчези в Кипър.
					 
						
Черноморското крайбрежие бързо ерозира, предупреждават учените. [Гети Имиджис]
						
						Румънските черноморски плажове ерозират и може да изчезнат след 20 години, предупреди на 17 май учен от института за морски изследвания "Григоре Антипа" в Констанца. Около 2 200 хектара крайбрежна ивица са ерозирали през последните 45 години като само 70 хектара са с нов пясък, заяви Симион Николаев. Той призова властите да предприемат мерки за предотвратяване на изчезването на плажовете, колкото и скъпо да струва това. 
						*** 
						Населението в Tурция може да достигне 83 милиона до 2023 г. според проучване на турския статистически институт (Търкстат) и университета "Хачетепе". Проучването предвижда, че в северозападната провинция Истанбул населението ще надвиши 15 милиона, докато населението в Анкара ще бъде 5,5 милиона. Населението в Измир и Бурса ще достигне съответно 4,5 и 3,4 милиона. Понастоящем населението на страната е 72 милиона души. 
						*** 
						Aрхеолози са открили древни глинени ковчези по време на разкопки в пристанището Протарас в източната част на Кипър. Ковчезите, украсени с флорални мотиви, са били открити в място, което се смята за гробница на 2000 години. Останки от човешки скелети, стъкленици и вази също са били открити при разкопките. 
						*** 
						Белградският университет ще кандидатства за класацията на шанхайския университет "Джао Тонг" на най-добрите 500 университети в света, съобщи в сряда (19 май) сръбският заместник-министър на науката Тибор Сабо. Белградският университет има голям шанс да бъде сред тези университети, каза Сабо. 
						*** 
						 Туитър акаунтът на турския президент Абдула Гюл има 2 500 последователи, потвърдиха от канцеларията на президента във вторник (18 май). Гюл откри своя акаунт миналия месец. Той пише своите "туитс" на турски на www.twitter.com/cbabdullahgul.
					
						*** 
						Само 40% българи, 38% гърци и 31% румънци използват интернет редовно според доклад за 2009 г. на Европейската комисия за дигиталната конкурентоспособност, публикуван на 17 май. В Кипър процентитге са малко по-високи - 45%, макар че все пак са под средните за ЕС - 60%. 
						*** 
						Aрхеолози са открили редки луксозни стъклени съдове по време на разкопки в Цареви Кули близо до Струмица, Maкедония. Сред находките са две малки стъклени амфори. Предметите датират от 3 и 4 век от н.е., твърдят учените. 
						*** 
						Археолози са открили древна бутилка за лекарства от теракота по време на разкопки в центъра на Бодрум, Tурция. Находката е първата по рода си от елинистичния период в древен Халикарнасус. Учените се опитват да определят дали съществува връзка между бутилката и хипократовото училище по медицина в древен Кос, гръцки остров близо до Бодрум. 
						
						(Различни източници -- 17/05/10-24/05/10)

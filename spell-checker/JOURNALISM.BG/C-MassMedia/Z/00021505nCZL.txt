Британският министър Хун започна двудневно посещение в България
					06/02/2007
					 
						СОФИЯ, България -- Британският министър по европейските въпроси Джеф Хун започна във вторник (6 февруари) двудневно посещение в България в рамките на регионална обиколка, която включва и другия нов член на ЕС, Румъния. След пристигането си в София Хун разговаря с външния министър Ивайло Калфин за двустранните връзки, стратегическото партньорство в рамките на ЕС и делото срещу петте български медицински сестри, осъдени на смърт в Либия в скандален процес за заразяване на деца с ХИВ. На съвместна пресконференция след срещата Хун каза, че този въпрос трябва да се реши единствено с дипломатически средства. Той добави, че не може да се обсъжда въпросът за размяна на медицинските сестри срещу либиеца, който в момента излежава доживотна присъда за бомбения атентат през 1988 г. на самолета на "Пан Ам" над Локърби, Шотландия. (Дарик, News.bg - 06/02/07)

Македония се освобождава от незаконните оръжия
11/09/2003
Билбордове, видеоклипове и музикална каравана са част от средствата на медийната кампания за убеждаване на гражданите да предадат незаконните си оръжия. Кампанията за събиране на оръжията ще се проведе от 1 октомври до 15 декември.
От Мария Лазарова за Southeast European Times от Скопие -- 11/09/03
 
 
"Стоп на оръжията за по-добър утрешен ден " - това е лозунгът на медийната кампания, която ще стартира този месец в подкрепа на предстоящата акция за събиране на оръжия в Македония. Целта на кампанията е да насърчи доброволното предаване на незаконни оръжия, боеприпаси и експлозиви.
"Кампанията трябва да убеди хората в опасността, която оръжията крият за обществото, и заплахата, която представляват," каза Гезим Острени, депутат и председател на Координационния съвет за разоръжаване. "Сега е истинският момент за отхвърляне на заплахата от незаконното оръжие, от безумното избиване на деца, жени и мъже навсякъде по света, а също и в Македония. Леките оръжия се превръщат в оръжия за масово унищожение."
Министърът на вътрешните работи Хари Костов поиска кампанията да наблегне на санкциите за незаконно притежаване на оръжие, които ще се увеличат драстично след приключване на кампанията по разоръжаване. "Едно от посланията трябва да бъде, че такава акция се провежда сега и никога повече. Онези, които не предадат оръжията си сега, няма да получат нов шанс да го направят безнаказано," каза Костов.
Кампанията е организирана от ЮНДП съвместно с македонското правителство и се очаква да струва около 255 000 евро. Основан е пресцентър, националната телевизия е произвела четири видеоклипа и ще бъдат изработени три вида плакати и баджове. Седем вестника ще публикуват 16 обяви. Предвидена е и каравана с музиканти, художници и интелектуалци, която ще обикаля страната с цел да се популяризира акцията по разоръжаване.
Процесът на събиране на оръжията ще протече между 1 октомври и 15 декември в пунктове към всяка община. Пунктовете ще се осигурят от местното самоуправление.
Макар че няма точни данни за броя на незаконните оръжия, по някои изчисления техният брой е около 150 000.

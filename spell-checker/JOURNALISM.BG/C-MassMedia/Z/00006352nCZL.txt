Одит в Министерството на ФБиХ за бежанците разкрива злоупотреби за 7 млн евро
21/03/2003
 
САРАЕВО, Босна и Херцеговина (БиХ) -- Върховният представител Пади Ашдаун призова всички отговорни власти да предприемат незабавни мерки в отговор на новия скандал за корупция. На пресконференция в четвъртък (20 март) той заяви, че международните одитори са разкрили липси в размер на около 7,3 млн евро в Министерството за бежанците и изселените лица на Федерация БиХ (ФБиХ). Бившият заместник-министър Мият Тука - понастоящем депутат от парламента на ФБиХ - и трима негови приближени са обвинени в присвояване на средствата. Ашдаун заяви, че те са нарушили наредбите и процедурите за водене на търгове и са злоупотребили с донорните средства, предназначени за възстановяване домовете на завърналите се в страната. В резултат, Ашдаун иска до шест дни Тука да бъде изключен от парламента. (Източници на СВП - 21/03/03; ПБС БиХ - 20/03/03)

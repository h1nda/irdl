Йеремич предупреди да не се блокира искането на Белград да се обърне към МС по въпроса за Косово 
					26/09/2008
					 
						НЮ ЙОРК, Съединени щати – Ако ООН отхвърли инициативата на Сърбия да потърси мнението на Международния съд (МС) относно декларацията за независимост на Косово, това би означавало, че силата е предпочитан метод за решаването на проблеми, каза в четвъртък (25 септември) сръбският външен министър Вук Йеремич. "Това е първият случай в бурната история на Балканите, когато някой се опитва да реши спор от такава важност по мирен път,” каза той в интервю за „Ройтерс”. „Ако Общото събрание на ООН реши да блокира искането на Сърбия, това би изпратило много негативен сигнал,” предупреди той.
						В Ню Йорк за сесията на Общото събрание е и сръбският президент Борис Тадич, който отново повтори, че намерението на Белград е не да дестабилизира региона, а по-скоро да отнесе решението от политическата сфера в правен форум. В кулоарите на сесията Тадич се срещна с американския си колега Джордж Буш и с руския външен министър Сергей Лавров. Той каза пред репортери, че двамата с Буш са потвърдили различията си относно Косово. Лавров обаче уверил Тадич, че Белград има „абсолютната подкрепа” на Москва за решение на МС.
						Косовският премиер Хашим Тачи се изказа по въпроса от Прищина в четвъртък, заявявайки, че опитите на Сърбия да постави под въпрос легитимността на косовската декларация за независимост биха могли да навредят на регионалната стабилност. (Зери, Експрес, Лайм, Косова сот - 26/09/08; Ройтерс, Танюг, РТС, Б92, ФоНет, Бета - 25/09/08)

Тадич: "Няма нужда от хагски дуел"
					06/01/2010
					Сръбският президент заяви, че делото, заведено от Белград в МС тази седмица, може да бъде оттеглено, но само ако Хърватия предприеме подобен ход.
					От Игор Йованович за Southeast European Times от Белград - 06/01/10
 
					 
						
Сръбският президент Борис Тадич. [Гети Имиджис]
						Сърбия би могла да оттегли съдебния си иск за геноцид срещу Хърватия, ако другата страна се съгласи да направи същото, каза тази седмица президентът Борис Тадич, след като Белград заведе дело в Международния съд (МС) в Хага. 
						"Дълбоко съм убеден, че политически и юридически е възможно оттегляне и на двата съдебни иска от МС, за да се рационализира този спор," каза Тадич. "Искаме да избегнем конфронтация на държавите, защото това не е в ничий интерес." 
						Сръбските представители официално заведоха съдебен иск в понеделник (4 януари) в отговор на делото за геноцид, заведено от Хърватия през 1999 г. 
						Съгласно изявления, публикувани от правния екип, който ще представлява Сърбия, Белград ще се опита да докаже, че хърватската армия носи отговорност за геноцид срещу сърбите в Хърватия по време на конфликта между 1991 г. и 1995 г. 
						"Сърбия направи всичко възможно да избегне този изход, но нямаше друг избор, освен да заведе насрещен иск за геноцид срещу Хърватия," каза сръбският външен министър Вук Йеремич след внасянето на съдебния иск. 
						Той добави обаче, че Белград ще се опита да запази стабилността на Балканите и да си сътрудничи с Хърватия в процеса на евроинтеграция. 
						Според Радослав Стоянович, който оглави сръбския юридически екип в делото за геноцид, заведено от Босна и Херцеговина, съдебните процедури по новото дело ще отнемат най-малко две години. По негово мнение Хърватия и Сърбия може след време да изберат да сключат извънсъдебно споразумение. 
						Сръбските асоциации в Хърватия приветстваха насрещните обвинения на Белград. Председателят на асоциация "Веритас", Саво Щърбац, каза, че делото би могло да принуди хърватското правителство да се заеме с въпроса за разселените сърби, както и с репатрирането, имуществените въпроси и правата на пенсии и жилищно настаняване. 
						Кандидатите за президент на Хърватия Иво Йосипович и Милан Бандич обаче заявиха единодушно, че Белград не може да спечели делото си срещу Хърватия. Нещо повече, Бандич настоя сръбски представители да дойдат в Хърватия и да се извинят за престъпленията, извършени по време на войната. 
						Йосипович заяви, че Хърватия и Сърбия биха могли да постигнат споразумение, ако Белград изпълни няколко условия. Той каза, че те включват издирването на пленени и изчезнали лица, както и връщането на Хърватия на всички откраднати през войната културни богатства.

НАТО и ЕС са обезпокоени от нарастващото напрежение в БиХ
					28/10/2008
					Генералният секретар на НАТО Яп де Хоп Схефер и върховният представител на ЕС по въпросите на външната политика Хавиер Солана призоваха политиците в Босна и Херцеговина да прекратят националистическите изказвания и да се съсредоточат върху реформите, които биха позволили на страната да пристъпи към евро-атлантическа интеграция.
					(Ройтерс, АП, АФП, Синхуа, НАТО - 27/10/08; Фена - 26/10/08)
 
					 
						
Генералният секретар на НАТО Яп де Хоп Схефер (вдясно) и върховният представител на ЕС по въпросите на външната политика Хавиер Солана дадоха пресконференция в понеделник (27 октомври) в централата на НАТО в Брюксел. [Гети Имиджис] 
						Лидерите на НАТО и ЕС изразиха загриженост в понеделник от острата реторика, нажежаваща политическия климат в Босна и Херцеговина (БиХ), и призоваха политиците й вместо това да се съсредоточат върху стабилизирането на страната. 
						"Със сигурност сме обезпокоени от изказванията, които чуваме,” заяви генералният секретар на НАТО Яп де Хоп Схефер на обща пресконференция с върховния представител на ЕС по въпросите на външната политика Хавиер Солана. 
						След среща на Северноатлантическия съвет с Комитета по политиката и сигурността на ЕС в централата на НАТО в Брюксел той заяви, че ситуацията в БиХ е била в дневния ред на конференцията. 
						Де Хоп Схефер каза пред репортери, че скоро ще изпрати в Сараево своя заместник Клаудио Бизониеро. 
						Напрежението в балканската страна започна да се повишава след общите избори през октомври 2006 г. и издигането на власт на двама влиятелни политици с конфликтни възгледи. 
						Дейтънското мирно споразумение раздели страната на две области с доста висока степен на автономия – Федерация БиХ, поделена между бошнаци и хървати, и управляваната от сърбите Република Сръбска (РС) – свързани чрез слабо централно правителство. 
						Радетелят за по-централизирана държава Харис Силайджич, лидер на Партията за БиХ и представител на бошнаците в тристранното председателство на страната от 2006 г. насам, се стреми да премахне РС. 
						Под управлението на премиера на РС Милорад Додик, който е лидер на Съюза на независимите социалдемократи (СНСД), обаче босненските сърби заплашват да свикат референдум за независимост, в случай че БиХ се опита да промени настоящия статут на РС или да я премахне като цяло. 
						Изказвайки се в духа на забележките на Де Хоп Схефер, Солана също изрази загриженост от войната на думи в БиХ, предупреждавайки, че това може да застраши перспективите за интеграция на страната в евро-атлантическите структури. 
						Подобни „изказвания не могат да допринесат за целта Босна и Херцеговина да стане по-ангажирана с Европейския съюз и следователно с евро-атлантическите институции чрез НАТО,” заяви Солана. „Искам да отправя това ясно послание към лидерите, че е необходимо да продължат да работят заедно ... това би бил единственият начин те да се присъединят към институцията, в която твърдят, че искат да членуват.” 
						БиХ подписа Споразумение за стабилизация и асоцииране (ССА) с ЕС през юни, като така направи първата си основна крачка по пътя на евентуално членство в 27-членния блок. 
						Камарата на представителите на БиХ одобри миналата седмица ССА за ратифициране. 
						Приветствайки това решение, върховният представител Мирослав Лайчак призова Камарата на народите и председателството на БиХ да завършат процеса на ратификация възможно най-скоро.
						"Интегрирането на БиХ в евро-атлантическите структури предоставя стабилност, просперитет и гаранции за сигурност на всички граждани,” каза той в изявление от четвъртък. 
						Европейската комисия ще публикува годишния си доклад за напредъка на присъединяването на БиХ следващата седмица.

На Балканите кипи треска за "черно злато"
					30/05/2006
					Балканските страни биха могли да се превърнат в играчи на световния петролен пазар. С изграждането на един от трите запланувани нефтопровода регионът би могъл най-после да започне да печели от геостратегическото си местоположение между жадния за нефт Запад и богатия на нефтени находища Изток.
					От Георги Митев-Шантек за Southeast European Times от Белград – 30/05/06
 
					 
						
Интересът към прокарване на нефтопроводи през Балканите е глобален. [Архив]
						Преносът на нефт от района на Касписйко море през Балканите към Европа и Съединените щати е от такова значение, че има планове за изграждане на общо три нефтопровода. Експертите обаче са единодушни, че в региона има място само за двама играчи. Това бе посланието на неотдавнашната среща на върха в Белград, на която присъстваха 150 представители на правителства и енергийни компании от региона, ЕС, САЩ и Русия, както и на международни институции, като МФК и Европейската банка за възстановяване и развитие (ЕБВР). 
						Интересът към прокарването на нефтопроводи през Балканите е глобален. Страните в региона ще получават по-евтин петрол и ще събират такси, данъци и приходи от други услуги, докато танкерите, които сега чакат по 20 дни да преминат през проливите, ще могат да достигат до САЩ за много по-кратко време. Руските интереси са ясни, според анализатора Деян Стоядинович: намаляване на зависимостта от Турция, която контролира Босфора. 
						"Балканските нефтопроводи и свързаните с тях газопроводи за природен газ също така ще дадат възможност на Европа да намали зависимостта си от Русия," посочва Сийка Пищолова, енергиен анализатор и редактор на уеб сайта Energyobserver. Заедно с Миролюб Лабус, който наскоро се оттегли от поста вицепремиер на Сърбия, Energyobserver организира срещата на върха в Белград. 
						Планът за 300-километров нефтопровод от българското пристанище Бургас до гръцкото пристанище Александруполис бе одобрен през 1997 г. Инвестициите за проекта получиха формално одобрение от неколцината партньори -- гръцките "Хеленик Петролеум", "Лацис Груп" и "Прометеу Газ", българските "Булгаргаз" и "Универсални терминали Бургас", както и руските ТНК-БП, "Роснефт" и "Газпром". Москва призовава компаниите да отворят тези канали възможно най-скоро. 
						България работи по още един проект -- нефтопровод на запад от Бургас, през Македония, до албанското пристанище Валона. Макар че Вашингтон принципно подкрепя всички проекти, които биха предоставили по-лесен достъп до каспийското "злато", този нефтопровод се оказва най-интересен. Американското правителство финансира предварително проучване за нефтопровод, дълъг 900 км, докато "АМБО Корпорейшън" бе основана в Съединените щати с изключителни права да избира партньори за изпълнението на проекта, възлизащ на 1,24 милиарда щатски долара. Скоро след Белградската среща на върха македонският министър на икономиката посочи, че компаниите, които управляват и експлоатират нефтопровода, ще "получат всички права". 
						Страните от Северните Балкани искат също да получат дял от дейността. Румъния, Сърбия, Хърватия, Словения и Италия се опитват да намерят общ език относно Паневропейския нефтопровод. Той ще преминава от Констанца през сръбската петролна рафинерия в Панчево до италианското пристанище Триест на Адриатическо море. Макар че този проект има огромни предимства пред останалите -- с почти двоен капацитет, рафинерии и потребители по своя маршрут, започнати частични строителни работи и налична връзка "тръба към тръба" с нефтопровод, който пресича Алпите в Триест -- той не е така напреднал както другите два. 
						 В тази надпревара, която най-вероятно ще започне да носи плодове в началото на следващото десетилетие, победителят може да спечели всичко.

Сараево отново отбелязва убийството от 1914 г.
14/03/2003
Сараево отново ще отбележи мястото, където 19-годишният Гаврило Принцип уби наследника на австро-унгарската корона. Този път обаче на мястото няма да се дава оценка на случилото се.
Бет Кампшрор за Southeast European Times от Сараево - 13/03/03
 
 
Почти нищо не подсказва, че светът се е променил на този уличен ъгъл в Сараево преди 89 години. Трамваите преминават с трясък, жени с пазарски чанти вървят надолу по улицата. На пръв поглед нищо не напомня, че на това място два изстрела с пистолет на един босненско-сръбски младеж предизвикаха световна война и последва прекрояване на картата на Европа.
Но ако се вгледате отблизо, под дървеното покритие на стената на ъгъла има нова паметна плоча: "На това място на 28 юни 1914 г. Гаврило Принцип уби австро-унгарския ерцхерцог Франц Фердинанд и неговата съпруга Софи".
Тази скромна плоча е първата стъпка от проекта за отбелязване на убийството в Сараево - този път без субективни оценки. По време на войната в БиХ през 1992-1995 г. градските власти обявиха 19-годишния Гаврило Принцип за терорист. Те изтръгнаха паметника с отпечатъците от неговите стъпки. Комунистите почитаха Принцип за героичните изстрели, освободили народа му от тиранията.
Според ръководителя на проекта Байро Гец, новата плоча е знак, че градът отбелязва мястото само с оглед на фактите. "Обществото има нужда то да бъде посочено категорично и ясно", заяви той. "[Ние имаме] за цел единствено отбелязване на убийството в Сараево, така че то да стане част от историята на света и хората да го знаят".
Първата световна война започва след като австро-унгарската империя обвини Сърбия за убийствата. Принцип е взел пистолета от "Черната ръка" - организация на сръбските военни, привърженици на идеята за Велика Сърбия,простираща се от западна Босна и Херцеговина до южна Македония. В града, който през 90-те години преживя три и половина години обсада поради политиката за Велика Сърбия, възпоменанието на убийството е деликатен въпрос. 
Така че този път няма да има интепрретация на фактите. За разлика от стария музей на мястото, който прославяше Принцип като герой-освободител, новата изложба просто ще представи експонати, свързани с убийството в Сараево от началото на века.
"Хората ще видят, че всичко се основава на исторически данни и факти - как и защо се е случило - така че посетителите ще могат сами да си направят изводи", казва Гец.
Той допълва, че е необходимо да се намери място за излагането на всички предмети отпреди 100 години, които са били на склад в Еврейския музей, тъй като първоначалният музей е разрушен в началото на 90-те. Засега обаче ще трябва да се задоволят с дарените от града 60 000 конвертируеми марки за възстановяване на стария музей и мемориала с отпечатъците. Откриването е предвидено за 6 април.
Гец смята, че идеята за отбелязване на мястото постепенно започва да получава дължимото, независимо от това, как събитието е било интерпретирано в миналото.
"Преобладаващото мнение на хората тук е, че това място трябва да бъде отбелязано, и не заради друго, а защото тук се е случило историческо събитие от световно значение", завърши Гец.

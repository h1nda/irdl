Антисръбска групировка заплашва да убие премиера на РС
					07/03/2007
					Премиерът на Република Сръбска Милорад Додик е получил няколко заплахи след решението на Международния съд от миналата седмица, което отхвърли обвиненията срещу Сърбия в провеждане на геноцид по време на конфликта от 1992-1995 г. в Босна и Херцеговина.
					(AП, AКИ, ДПА, Фена, Б92, Айриш Таймс - 06/03/07)
 
					 
						
Премиерът на РС Милорад Додик. [Гети Имиджис]
						Неизвестна досега екстремистка групировка е изпратила писмо до премиера на Република Сръбска (РС) Милорад Додик, в което заплашва да го убие, съобщиха от канцеларията на босненския сръбски лидер във вторник (6 март). Това е последната от няколкото заплахи със смърт, които той е получил след решението на Международния съд от 26 февруари, което освободи Сърбия от пряка отговрност за геноцид по време на конфликта от 1992-1995 г. в Босна и Херцеговина (БиХ). 
						"Вече сме изпратили голям брой бойци в Баня Лука, които притежават най-модерно оборудване за разрушаване на танкове от разстояние, както и на самолети и хеликоптери," цитира босненската агенция "Фена" писмото на групировката, която се е представила като "Нова БиХ". "Целта е да взривим автомобилите от ескорта ви, както и вас самия. Платихме на човек от вашата партия, който се съгласи да ни даде информация за маршрута, по който се движите." 
						Вера Саич, ръководител на службата за връзки с обществеността на Додик, каза пред репортери във вторник, че писмото е пристигнало предния ден и вече е изпратено до вътрешното министерство на републиката с инструкции да предприеме необходимите мерки в рамките на своите правомощия. Информирани са и съответните централни институции в Сараево. 
						Вътрешният министър на РС Станислав Чадьо не пожела да коментира действията, които властите смятат да предприемат. Той отказа да разкрие и информация за автора на полученото в понеделник писмо, изпратено от района на Тузла. 
						"Нова БиХ" не само заплашва да убие Додик, семейството му и други сърби, но и твърди, че ще взриви всички камиони и автобуси със сръбски номера и ще разруши всички мостове над река Дрина, която е естествена граница между БиХ и Сърбия. 
						"Сега е ваш ред и всички сърби ще бъдат постоянен обект на партизански нападения и разрушения от страна на тези, които са били обиждани и унижавани; чиито бащи, братя, деца и роднини са били избивани, без да могат да се защитят," заявява организацията. 
						Два дни, след като Международният съд в Хага реши, че клането в Сребреница през 1995 г. на близо 8000 босненски мюсюлмани -- мъже и момчета, извършено от босненските сръбски въоръжени сили, е представлявало геноцид, Додик излезе с декларация от името на правителството си, с която се извини на жертвите от конфликта от 1992-1995 г. 
						"Правителството на Република Сръбска изразява най-дълбокото си съжаление за престъпленията, извършени срещу лица от несръбски произход по време на неотдавнашната война в Босна, и осъжда всички лица, участвали в тези престъпления," се казва в декларацията. 
						Междувременно се очаква високопоставени босненски сръбски ръководители да излязат в сряда с нова декларация, отхвърляща колективната вина на общността за конфликта. Тя ще бъде представена на специална пресконференция, свикана от президента на РС Милан Йелич, на която ще присъстват Додик, председателят на Скупщината на РС Игор Радойчич, председателят на Министерския съвет на БиХ Никола Спирич и председателят на Председателството на БиХ Небойша Радманович, съобщи "Фена" във вторник. 
						Решението на Международния съд бе последвано от нарастващи призиви от страна на лидери на босненските мюсюлмани за пълно прекратяване на съществуването на РС като "творение на геноцида", както и искания на представителите на тази общност от Сребреница градът им да получи специален "неутрален" административен статут извън юрисдикцията на РС. 
						"Всички, които се опитват да манипулират гражданите в местните общини и гражданите на РС, трябва да понесат отговорност," е казал Йелич във вторник, цитиран от "Фена". "Мисля, че това не е необходимо и никой не трябва да се възползва от сегашната ситуация в БиХ, за да печели евтини политически точки."

Испания е близо до приключване на ратификацията на ССА със Сърбия
					23/06/2010
					 
						БЕЛГРАД, Сърбия -- Испанският парламент е одобрил Споразумението за стабилизация и асоцииране (ССА) със Сърбия и като следваща стъпка ще информира Брюксел, че процедурата по ратификацията е приключила, съобщи в сряда (23 юни) излизащият в Белград всекидневник „Данас”, позовавайки се на испанския посланик в Белград Иниго де Паласио Еспаня. Той е казал, че Испания ще бъде първата страна, членка на ЕС, която ще приключи с ратификацията. „Данас” съобщава, че по всяка вероятност Италия ще бъде следващата, Австрия, Холандия и Полша ще започнат процедурата тази есен. След положителния доклад на главния прокурор на Трибунала за военни престъпления в Хага, Серж Брамерц, на 14 юни външните министри от ЕС призоваха 27-те страни членки да одобрят ССА със Сърбия. (Данас, Б92 - 23/06/10)

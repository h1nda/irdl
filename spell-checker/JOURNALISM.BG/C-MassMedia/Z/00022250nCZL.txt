Малко вероятно е БиХ да увеличи участието си в мироопазващи мисии през тази година
					16/04/2007
					 
						САРАЕВО, Босна и Херцеговина (БиХ) -- Въпреки че може да бъде помолена да участва с повече войски в мироопазващи мисии, началникът на генералния щаб на БиХ генерал-лейтенант Сифет Поджич заяви, че е нереалистично страната да се ангажира с по-голямо участие. В словото си в събота (14 април) той се позова на ограничения бюджет за отбрана и продължаващия процес на преструктуриране на армията. Понастоящем БиХ има мироопазващи подразделения в Ирак, Конго и Еритрея. 
						Други новини -- Върховният представител Кристиан Шварц-Шилинг отново подчерта в петък, че споразумението за преструктуриране на полицията е било почти прието от основните лидери миналия месец. Той подчерта, че това е шанс, който не бива да се пропуска. Преструктурирането е ключов момент за подписването на Споразумението за стабилизация и асоцииране с ЕС. (РТРС, НТВ Хаят, Дневни Аваз, Независне Новине - 14/04/07; Уебсайт на СВП - 13/04/07)

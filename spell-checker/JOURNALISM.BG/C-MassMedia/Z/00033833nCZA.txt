Македонската столица се подмладява
					18/03/2010
					В ход е план за изграждане и възстановяване на близо 30 сгради.
					От Горан Трайков за Southeast European Times от Скопие -- 18/03/10
 
					 
						
Проектът включва изграждане и ремонт на близо 30 сгради в центъра на Скопие. [Томислав Георгиев/SETimes]
						Голям ремонт на македонската столица е в ход по график, след като миналия месец правителството публикува видеопрезентация с подробности за промените. Крайната цел е да се увеличи привлекателността и административната функционалност на Скопие. 
						Министерството на културата и столичната Община "Център" са натоварени с реализацията на проекта под надслов "Скопие 2014". Той включва изграждането и възстановяване на близо 30 сгради в центъра на Скопие. 
						По проекта се предвиждат и множество паметници - включително статуя на Александър Велики, която ще бъде издигната на върха на нов фонтан на централния площад "Македония" - до края на годината. 
						Кметът на Община "Център" Владимир Тодорович обясни, че проектът дава на Скопие "архитектурно и градоустройствено единство, което придава на града артистичен вид". 
						Дългогодишният архитект Биляна Секова заяви за SETimes, че проектът е много амбициозен и дава на Скопие така необходимото архитектурно и артистично съдържание. "Той е смесица от древен и бароков стил, към което се добавя усещането за стария град Скопие," каза тя. 
						 Статуите на римския император Юстиниан I, чието родно място се е намирало близо до съвременния град Скопие, и на средновековния цар Самуил ще бъдат изработени от мрамор. Другите паметници, включително тези на европейските светци покровители и славянски апостоли Св.св. Кирил и Методий, ще бъдат изработени от бронз. 
						Изграждането на два нови пешеходни моста над река Вардар - Мост "Окото", именуван така заради характерния кръг в средата му, и своеобразно оформения Мост на изкуството - вече е започнало. 
						Проектът включва още добавянето на допълнителен етаж и поставяне на куполи на сградата на парламента. Паметник на Никола Карев, президент на просъществувалата за кратко през 1903 г. Крушевска република, ще бъде издигнат пред сградата. До него нова арка ще служи за вход към другия централен площад, "Пела". 
						Пред завършване са новите фасади и сгради по брега на р. Вардар - Конституционният съд, Археологическият музей и сградата на финансовата полиция. Нови административни сгради за министерството на външните работи и Държавния архив, наред с други държавни агенции, са в начален етап на строеж. 
						Макар и да е добре посрещнат като цяло, проектът "Скопие 2014" предизвика продължаващ дебат между правителството и опозиционната Социалдемократическа партия. Последната твърди, че проектът е прекалено амбициозен и ще струва 200 млн. евро на фона на икономическата криза. 
						Кметът на Скопие Коце Траяновски обаче казва, че прогнозираните разходи са 80 млн. евро. Парите ще се изтеглят от няколко годишни държавни бюджета, както и от общинските бюджети на Скопие и Община "Център" и от частни инвеститори. 
						Няколко НПО, свързани с опозицията, направиха опити за публични протести, настоявайки, че парите ще се похарчат по-добре в борбата срещу бедността. 
						Всеки има право на лично мнение, казва премиерът Никола Груевски, но подчертава, че новите сгради впоследствие ще икономисат пари чрез намаляване на наемите, които някои агенции са задължени да плащат. Той посочва още факта, че се създават работни места в строителството, и обещава да продължи строителството в цялата страна.

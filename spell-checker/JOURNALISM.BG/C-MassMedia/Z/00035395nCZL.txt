Гърция и Кипър призоваха Турция да приеме предложения 
					22/07/2010
					 
						НИКОЗИЯ, Кипър -- В сряда (21 юли) Кипър и Гърция призоваха Турция да приеме предложенията на Никозия за обединение на Кипър, намеквайки, че това може да придвижи напред кандидатурата на Анкара за ЕС. „Ползите от нашите предложения са ясни за кипърската турска общност и изгодите са също толкова ясни за Турция, която ще има полза от тях в стремежа си за присъединяване [към ЕС], тъй като главите, които сега са замразени, ще бъдат отворени”, каза кипърският президент Деметрис Христофиас след среща с гръцкия министър-председател Георгиос Папандреу в Никозия. Той обясни, че е предложил сливането на някои глави от преговорния процес с цел ускоряването му. Христофиас проведе нов кръг от преговори с кипърския турски лидер Дервиш Ероглу в четвъртък. Двамата ще се срещнат отново следващата седмица. (АФП, Си Ен Ей - 21/07/10)

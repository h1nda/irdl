Дел Понте почете паметта на Джинджич
23/03/2003
 
БЕЛГРАД, Сърбия-Черна гора -- Главният прокурор на трибунала на ООН за военни престъпления Карла дел Понте посети гроба на убития сръбски премиер Зоран Джинджич в петък (21 март), като положи цветя и запали свещ. По-късно на семинар в Белград тя нарече Джинджич "решаваща фигура за сътрудничеството с трибунала". Сръбският министър на вътрешните работи Душан Михайлович заяви, че "истинската причина за убийството на Зоран Джинджич е желанието на онези, които са заподозрени или обвинени от Хагския трибунал, да избегнат ареста". Според министъра на правосъдието Владан Батич в следствения арест се намират около 1 000 заподозрени членове на мафията, но истинските убийци все още са на свобода.
Също в петък, лидерите на ЕС, участващи в срещата на високо равнище в Брюксел, изразиха готовността си да предоставят допълнителната помощ, поискана от Белград. По-подробна информация се очаква по време на срещата на външните министри следващия месец. (AП, AФП - 21/03/03)

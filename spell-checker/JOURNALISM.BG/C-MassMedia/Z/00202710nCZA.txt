Напражението расте поради разселването на роми в Сърбия
					13/04/2012
					Протестите срещу пристигането на ромски семейства в белградското предградие Ресник прераснаха в изблици на насилие тази седмица, което свидетелства за продължаващото недоволство срещу заселването на роми в Сърбия.
					От Лили Линч за Southeast European Times в Белград - 13/04/12
 
					 
						
Жителите на белградското предградие Ресник се противопоставят срещу плана на правителството да засели там ромски семейства. [Лили Линч/SETimes]
						Заселването на 20 ромски семейства в белградското предградие Ресник продължава да разпалва протестите там, докато градската управа предприема действия за осъществяване на плановете за разрушаването на няколко незаконни ромски селища в Нови Белград и настаняването на жителите им в няколко предградия. 
						Дванайсет полицаи са били ранени в Ресник по време на протест на 8 април, Международния ден на ромите. Полицаите са били нападнати с бутилки и камъни. Двама жители на Ресник също са били ранени. В четвъртък (12 април) от Държавната прокуратура съобщиха, че ще бъдат разследвани действията на 14 души, заподозрени в подбуждане към расова нетолерантност, за която се твърди, че е довела до изблиците на насилие. 
						Практиката на Сърбия да разселва ромите предизвика значителни критики от страна на международните организации за защита на човешките права, включително и от "Амнести Интърнешънъл". Вниманието се насочва към насилственото изселване, както и към недостатъчните метални контейнери, използвани в новите селища. 
						Местните организации за защита на човешките права също разкритикуваха тази практика. Както обясни за SETimes Йована Вукович, координатор на Регионалния център за малцинствата, "Създаването на нови изключително ромски селища води до тотална сегрегация. Трябва да настаняваме ромите в жилища, заедно с останалата част от общността." 
						Макар че през предишни години, жителите на общини, определени да приемат роми, също са организирали протести, събитията в Ресник представляват най-скорошната и най-бурната съпротива срещу продължаващото разселване на ромите досега. 
						Йелена Ристич, 37-годишна от Ресник каза за SETimes: "Броят на ромите е онова, което ме тревожи. Ако бяха едно или две семейства, би било добре." 
						В публично изявление кметът на Белград Драган Джилас определи събитията в Ресник като "расистки мотивирани", но каза, че разбира, че жителите се страхуват, че "хора, които крадат вода, електричество и други неща, се местят тук." 
						Местните НПО разкритикуваха реакцията на кмета. "Той постоянно изпраща противоречиви послания", каза Вукович. "От една страна той е единственият, който заклеймява протестите като расистки, каквито те са очевидно, но той също криминализира цялата етническа група." Иван Николич, говорител на кмета, каза за SETimes, че кметът планира да разговаря с жителите на Ресник щом се върне в Белград в петък. 
						Йован Маркович, 67-годишен шофьор на камион от Ресник каза за SETimes: "Ние не сме расисти. Нашите местни роми не са проблем. Но тези нови роми са престъпници." 
						Местните роми твърдят, че техните проблеми не се ограничават само до Сърбия. Драган Ристич, 39-годишен известен ромски музикант каза за SETimes: "По отношение на ромските проблеми, Сърбия не е нито по-добра, нито по-лоша от другите страни в региона." 
						На 29 март "Амнести Интърнешънъл" разкритикува коментара на министъра на вътрешните работи на Хърватия Ранко Остоич, който "недвусмислено свърза ромската общност с престъпността и социалните проблеми." 
						В доклад от 5 април на "Амнести Интърнешънъл" се твърди, че около 70 ромски семейства в Клуж-Напока, Румъния, са били насилствено преместени от домовете им в центъра на града в жилища под нормалния стандарт в покрайнините на града. 
						Освен това е документирано, че след конфликта през 1999 г. в Косово много роми са били насилствено разселени в лагери, замърсени с олово. 
						Макар че Ристич твърди, че антиромските настроения не са нищо ново, той също вярва, че тези нагласи могат да се променят с времето. "Това е страна в период на преход не само по отношение на икономиката и законите, но също и по отношение на мисловната нагласа," каза той. 
					
				
			
					 
					
 
 

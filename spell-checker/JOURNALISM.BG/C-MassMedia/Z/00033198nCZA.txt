Според министъра на правосъдието съдебната система на Косово се нуждае от сътрудничеството на сърбите
					28/01/2010
					В ексклузивно интервю за SETimes косовският министър на правосъдието Некибе Келменди описва проблемите на буксуващата съдебна система в младата държава.
					От Линда Карадаку за Southeast European Times от Прищина - 24/01/10
 
					 
						
Косовският министър на правосъдието Некибе Келменди. [Лаура Хасани/SETimes]
						Некибе Келменди, първата жена адвокат в Косово от 1974 г., стана и първата жена – министър на правосъдието в страната през 2008 г. Синовете и съпругът на Келменди са убити от въоръжени сърби в началото на косовския конфликт. 
						Келменди изрази неудовлетвореност от това, че поредица от закони, имащи за цел да приближат косовската съдебна система към международните стандарти, се бавят вече близо година. С декларацията за независимост на Косово от февруари 2008 г. процесът на интеграция на съдилищата в доминираните от сърбите области – като Митровица и Северно Косово – е спрял. 
						
						SETimes: Косовската съдебна система е критикувана като един от най-големите проблеми на страната. Как се опитвате да я подобрите? 
						
						Некибе Келменди: Трябва да се предприемат неотложни мерки за възстановяването на [по-добрия] имидж на косовските съдилища. За да се подобри ситуацията, четирите законопроекта, внесени в правителството за одобрение през март 2009 г., трябва да бъдат одобрени. Те са изготвени въз основа на конституцията и са в хармония с международните стандарти. Съдебната реформа в Косово започва с тях. Законопроектите, внесени в правителството за одобрение през март 2009 г., са Законът за съдилищата, Законът за съдебния съвет, Законът за държавната прокуратура и Законът за прокурорския съвет. 
						
						SETimes: Съдът в Северна Митровица все още не работи и нито един от албанските или сръбските съдии не се е завърнал. Водят ли се разговори съдът да заработи отново? 
						
						Келменди: Съдебните органи в Митровица започнаха работа и на двете равнища през 2000 г.и функционираха непрекъснато до деня, в който Косово обяви независимост. Те прилагаха същите закони като останалите съдилища в Косово и бяха многоетнически. Съдии, прокурори и административeн персонал от сръбската общност също работеха там. 
						След обявяването на независимостта на Косово някои сръбски екстремисти и престъпници окупираха сградите на правосъдието в Митровица, разрушиха ги и отнесоха множество важни документи, създавайки опасна ситуация. Оттогава тези съдебни органи не работят, въпреки че международните представители бяха обещали, че затварянето им няма да продължи дълго. 
						Никой не може да преговаря с Белград по условията, при които сръбските съдии и прокурори биха се завърнали в съда в Митровица. Те напуснаха по собствено решение, наложено от властите в Белград и [без] какъвто и да било натиск или заплаха от институциите или народа на Косово. 
						
						SETimes: Виждаме, че повечето от по-важните дела се поемат от съдиите и прокурорите на ЮЛЕКС. Могат ли съдиите и прокурорите на Косово да се справят с подобни дела? 
						
						Келменди: Международните съдии и прокурори бяха включени в съдилищата и прокуратурите на Косово с разполагането на ЮНМИК. Правната основа на това включване стана възможна с одобрението на косовския парламент. Според закона съдиите и прокурорите на ЮЛЕКС имат предимство в избора на дела за разглеждане, което важи както за наказателните, така и за гражданските дела, и особено при оспорването на собственост. Съдиите от ЮЛЕКС имат предимство при избора на дела, [а] местни съдии също се включват в съдебните състави. Съдиите и прокурорите от ЮЛЕКС са се съсредоточили върху поемането на дела, свързани с военни престъпления… икономически престъпления, организирана престъпност и други по-сериозни престъпления. 
						
						SETimes: Заплашена ли е косовската съдебна система от проблеми като липсата на адекватен бюджет, ниски заплати на съдиите и прокурорите, политическо вмешателство, заплахи или сплашване? 
						
						Келменди: Всички [фактори] във вашия въпрос [са валидни], освен политическото вмешателство, за каквото аз не знам. Липсата на лична физическа сигурност на съдиите трябва също да се добави, както и случаите [на сплашване] от отделни лица и случаите на корупция. Проблем и голямо предизвикателство е забавянето на началото на съдебната реформа. Това е последица от неодобряването [от] правителството на пакета от закони, които биха разчистили пътя за съдебната реформа, и от [проблема] със съдилищата в Митровица. Всички тези проблеми се отразяват на имиджа на съдебната система в Косово и на напредъка на Косово в областта на върховенството на закона. 
						
						SETimes: На какво равнище са представени малцинствата и по-специално сръбското малцинство в косовската съдебна система? Кои са основните трудности за тях? 
						
						Келменди: Всички малцинствени общности са включени в съдебната система на Косово. Засега остава разочароващ фактът, че сръбската общност не е [по-добре представена] в съдебната система на Косово. Това не се дължи на липсата на готовност от страна на косовските институции, а на липсата на готовност от тяхна страна и липсата на решимост за спиране на политическите вмешателства на Белград. 
						Съдиите и прокурорите от сръбската общност нямат причина да не [участват] напълно в косовската съдебна система. Те [са защитени] от конституцията и е налице готовност [те да бъдат добре посрещнати] от косовските институции и от албанските им колеги.

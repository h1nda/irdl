България разработва нова Стратегия за национална сигурност 
					16/02/2005
					България подготвя нова Стратeгия за национална сигурност, която вероятно ще бъде приета през юни. Важен съвещателен орган под егидата на президента обсъди проекта за такъв документ и направи някои препоръки. 
					(БТА, БНН, Агенция София нюз, Дневник, Медияпул, Уеб сайт на българското президенство - 15/02/05)
 
					 
						
Президентът Георги Първанов призова политическите сили в България да постигнат консенсус по новата Стратегия за национална сигурност. [AFP]
						Консултативният съвет за национална сигурност (КСНС) на България проведе заседание във вторник (15 февруари), за да обсъди проект на стратегия за сигурност, който се очаква да бъде приет от парламента преди края на четиригодишния му мандат през юни. Новата Стратегия за национална сигурност (СНС) ще замени сега действащата от 1998 г. насам и ще определи политиката на страната в някои ключови области през следващото десетилетие. 
						Съветът оцени положително предлаганата стратегия, бе цитиран да казва президентът Георги Първанов, който е председател на КСНС, след заседанието от вторник. 
						Като цяло проектът за стратегия е в съответствие с някои документи на ЕС и НАТО и разкрива възможностите за интегриран национален отговор на рисковете, заплахите и предизвикателствата пред новия век, се казва в изявление на КСНС.
						Съветът е съвещателен орган, съставен от ключови министри и висши служител, шефове на служби за сигурност, военни командири и лидери на партии, представени в парламента. 
						Първанов и други участници в заседанието обаче очертаха и някои недостатъци и пропуски в проекта, одобрен от правителството на 6 януари, които трябва да бъдат разгледани преди да се подложи на гласуване. Съветът също така постигна съгласие по това, Стратегията да се фокусира по-чувствително върху въпроси от значителен обществен интерес и загриженост, включително демографски аспекти, етнически въпроси, интеграция на малцинствата, както и предотвратяване на нетолерантността и ксенофобията. 
						Според КСНС стратегията трябва да "обърне повече внимание върху противодействие срещу конвенционалната престъпност, която заплашва живота, здравето и собствеността на обикновените граждани." Органът цитира освен това и нуждата от преодоляване на икономическата и информационна пропаст между България и индустриалните страни, от повишаване на стандарта на живот, спирането на "изтичането на мозъци" и модернизиране на науката и образованието. 
						След като бъде одобрен този документ ще се превърне в база за законодателство и политики в сферата на националната сигурност, вкючително военна доктрина на България и участие във военни операции в чужбина, както и в други важни области. Първанов призова политиците да постигнат консенсус. 
						"Това е необходимо, тъй като документът трябва да бъде прилаган от повече от един бъдещ кабинет," заяви Първанов. 
						Лидерът на опозиционния Съюз на демократичните сили (СДС) Надежда Михайлова се съгласи с Първанов и каза, че партията й планира да организира среща на експерти от различни политически партии за обсъждане на документа. Приемането на българската Стратегия за сигурност трябва да се базира върху консенсус, тъй като само при това условие тя би могла да гарантира, че националните интереси на страната като член на НАТО и като бъдещ член на ЕС ще бъдат защитени, посочи тя.

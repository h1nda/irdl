Лошата организация на преброяването поставя под съмнение резултатите
					14/11/2011
					Изтъкваните от критиците сериозни организационни пропуски и лошо управление на преброяването на населението в Румъния поставят под съмнение точността на събраните данни.
					От Паул Чокою за Southeast European Times от Букурещ – 14/11/11
 
					 
						
Преброител работи с жител на Букурещ. [Виктор Барбу/SETimes]
						Според проучване на IRES от миналата седмица около 10 % от румънците признават, че не са участвали в преброяването, тъй като не са били посетени от преброител или не са били у дома си по време на неговото посещение. 
						Резултатите от проучването засилват съществуващите безпокойства за точността на данните от преброяването, чието събиране завърши на 31 октомври и струваше 46 млн. евро. 
						Националният статистически институт (НСС) съобщи, че са регистрирани общо 8,3 млн. домакинства и 19,6 млн. души. НСС обаче посочи също, че данните от преброяването не включват лицата, които се преброяват сами, служителите на службите за държавна сигурност, като например полицията, както и лицата, които пребивават от дълго време в чужбина. 
						 Мнозина смятат, че преброяването е било поставено на погрешна основа от самото начало, когато властите дадоха противоречива информация относно изискването за предоставяне на личния идентификационен номер (ЛИН). 
						Разпространиха се слухове, че са възможни злоупотреби с ЛИН за незаконни цели или по време на избори, вследствие на което много румънци отказаха да го предоставят и по този начин оставиха непопълнени формуляри. 
						В разгара на споровете говорител на НСС обяви, че предоставянето на ЛИН не е задължително. Той обаче беше опроверган от директора на НСС само няколко дни по-късно и уволнен за дезинформиране на обществеността. 
						„На първо място, организаторите изпратиха противоречиви послания – ситуацията с ЛИН, който първо беше задължителен, после не; след това комуникациите с медиите не бяха добри, така че съобщенията, които достигаха до хората, не бяха съгласувани“, заяви за SETimes Кристина Молдован, редактор на „Евениментул Зилеи“ , който проследяваше преброяването. 
						„На второ място, преброителите се сблъскваха с проблеми в работата си, за които не бяха обучени. Никой не си направи труда да отговори на техните въпроси. Например те не знаеха как и кога да глобяват онези, които отказват да участват в преброяването, как да регистрират техните формуляри, които бяха поставени на едно място с тези на лицата, които не бяха открити на техния адрес“, посочи тя. 
						„Всички тези разнопосочни съобщения намалиха важността на преброяването в очите на обикновените хора, особено през последните дни, когато всички се втурнаха хаотично да събират данни.“ 
						Преподавателят по социология от Букурещкия университет Василе Гетау, който оглавява и Центъра по демография към Румънската академия на науките, обясни за SETimes, че се е очаквало преброяването да бъде най-трудното досега поради три причини. 
						 „Новата методология на ЕС, условията на социална и икономическа криза, съпроводени от допълнително напрежение заради политическата нестабилност, и очакваното прекратяване на правомощията на държавните институции“, заяви Гетау. 
						Въпреки че данните все още не са обработени централно, Гетау заяви, че се очаква да бъде регистрирано намаление на населението на Румъния, което да бъде по-голямо, отколкото при предходното преброяване на населението през 2002 г., при което бяха преброени 21,6 млн. румънци. 
						„Външната миграция е съществен компонент на намаляването на населението, което се дължи на настоящата икономическа и социална ситуация в Румъния: ниски доходи, безработица, високи разходи за живот, несигурност, нестабилност в законодателството, корупция и прекомерно политизиране на институциите“, заяви той. 
						Следват естествените фактори, смъртността е по-висока от раждаемостта, допълни Гетау. 
						Да се стимулира раждаемостта в тази трудна икономическа обстановка, е огромна грешка, смята Гетау, но след като кризата приключи, властите трябва да анализират тези фактори и да създадат програми за справяне с демографската ситуация в дългосрочен план. 
						Според прогнозите на ООН при сегашния коефициент на плодовитост от 1,3 деца на една жена до 2050 г. населението на Румъния ще намалее до 16 млн., а до 2100 г. - до 8 млн. души.

САЩ посъветваха Турция да намери енергийна алтернатива на Иран
					24/09/2007
					 
						ИСТАНБУЛ, Турция -- В събота (22 септември) Съединените щати призоваха Турция да се откаже от плановете си за сътрудничество в енергийния отрасъл с Иран. Рубен Джефри, помощник държавен секретар на САЩ по икономическите, енергийните и селскостопанските въпроси, каза на енергийна конференция в Истанбул, че тъй като Турция не изпитва недостиг от природен газ, тя трябва да "развива връзките си в енергетиката със страни, които са политически стабилни и отговорни пред международната общност". Той предложи Казахстан и Туркменистан като алтернативи. 
						Два дена по-рано министър-председателят Реджеп Тайип Ердоган каза, че Турция ще поддържа своите отношения с Иран, нейния втори по големина доставчик на газ. Понастоящем Анкара планира да инвестира 3,5 млрд. долара в производството на газ в Иран. (Хюриет, Търкиш дейли нюз - 24/09/07; Ройтерс - 22/09/07)

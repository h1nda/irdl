Румънски съд твърди че законопроект за "позитивни новини" е противоконституционен
					21/07/2008
					Конституционният съд в Румъния отхвърли законопроект, според който най-малко 50% от новините по вътрешните медии, трябва да бъдат "позитивни". 
					(AП, Ройтерс, AФП, HotNews.ro, Найн O'клок, Ромпрес, Dnevnik.bg, Репортери без граници)
 
					 
						
Павилион за вестници в Букурещ. [AФП]
						Конституционният съд в Румъния отхвърли спорен проектозакон за медиите по-рано този месец, наричайки го противоконституционен. Сенатът гласува законопроекта, според който позитивните новини трябва да съставляват половината от всички новини по радиостанциите и телевизионните канали в Румъния. 
						Опозиционната Либералнодемократична партия (ЛДП) обжалва решението от 9 юли с твърдението, че новият закон нарушава свободата на изразяване. 
						Авторите на законопроекта, сенаторите Георге Фунар от крайнодясната Партия "Велика Румъния" и Иоан Гизе от управляващата Националлиберална партия, твърдят, че целта на законопроекта е да "подобри общия климат" и да гарантира, че румънците получават"добре балансирана представа за ежедневния живот". 
						Негативните новини, твърдят те, цитирани от румънския всекидневник на английски език "Найн о'клок", могат да окажат опасно въздействие върху живота и здравето на зрителите. 
						Целта на законопроекта е да "подобри общия климат и да предложи на обществото шанса да получи балансирана психологическа и емоционална представа за ежедневния живот". 
						"Този законопроект е напълно неприемлив в една страна-членка на ЕС", съобщи международната медийна организация "Репортери без граници" (РБГ) след като 137-местният Сенат на Румъния прие спорните поправки към закона на страната за аудиовизуалните медии. 
						Организацията със седалище в Париж окачестви законопроекта като "ретрограден и анахроничен". Тя също предупреди, че приемането на мярка, която е "напълно субективна и лишена от смисъл" би застрашила свободата на румънските медии. 
						Преди това поправките не бяха одобрени в долната камара на парламента - Камарата на депутатите. Преди гласуването на 25 юни Комисията за човешки права към Сената се противопостави на приемането на законопроекта, но Комисията за култура и масмедии го подкрепи. В крайна сметка той спечели единодушната подкрепа на Сената, преди конституционният съд да се намеси. 
						Според законопроекта държавният регулатор на радио и телевизионно разпръскване - Националният съвет за аудиовизуални медии (НСАМ) ще реши кое е "позитивно" и кое "негативно". 
						Но шефът на НСАМ Расван Попеску очевидно не бе доволен от хода на Сената. Новините, каза той, "не са нито негативни, нито позитивни", тъй като те отразяват само действителността и радиото и телевизията не могат да планират събитията. 
						"Новините са си новини," заяви Попеску и отправи критики към горната камара на парламента, че не е поканила него или други членове на НСАМ на дебата за законопроекта. Той подчерта също, че "трябва да бъде обсъдена промяна, свързана с баланса между позитивните и негативни новини по телевизията и радиото."

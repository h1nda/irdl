Държавният секретар на САЩ започва европейската си обиколка с посещение в Атина 
					24/04/2006
					Държавният секретар на САЩ Кондолиза Райс ще пристигне в Атина във вторник на първата си визита от своята европейска обиколка, която включва още посещения в Анкара и София.
					(Уошингтън Таймс, Търкиш Дейли Нюз - 24/04/06; AП, Ройтерс, АФП, АНА-МПА - 23/04/06; Уошингтън Файл - 20/04/06; НАТО - 19/04/06) 
 
					 
						
Очаква се по време на посещението си в Атина държавният секретар на САЩ Кондолиза Райс да обсъди продължаващия проблем с разделението на Кипър. [Гети Имиджис]
						Държавният секретар на САЩ Кондолиза Райс ще направи работно посещение в Атина във вторник (25 април) като част от европейската си обиколка, която включва още еднодневно посещение в Анкара и участие в неофициална среща на външните министри от НАТО в София по-късно през седмицата. 
						По време на еднодневното си посещение в Атина най-високопоставеният дипломат на САЩ ще се срещне с гръцкия премиер Костас Караманлис и с външния министър Дора Бакоянис. 
						След това Райс ще отпътува за Анкара, където в сряда ще разговаря с президента Ахмет Недждет Сезер, с премиера Реджеп Тайип Ердоган и с турския си колега Абдула Гюл. 
						"В Турция и Гърция тя ще обсъди общите ни интереси с тези стратегически партньори, както и разширяването на демокрацията и мира в по-широкия регион на Близкия изток и отвъд неговите граници, борбата с тероризма, присъединяването към ЕС на Кипър и Турция, както и евразийската енергийна сигурност," каза миналата седмица говорителят на Държавния департамент Шон Маккормък в съобщението за пътуването на Райс. 
						Гръцките и турските медии очакват ядрената програма на Иран да бъде основен въпрос в дневния ред на разговорите на американския дипломат с местните ръководители, преди в петък да започнат дискусиите по този въпрос в Съвета за сигурност на ООН. 
						Гръцката новинарска агенция AНA-MПA посочи бъдещето на Косово, положението на Балканите и ролята на Гърция в усилията за сближаване с мюсюлманските страни като други вероятни теми, които ще бъдат обсъдени по време на посещението на Райс в Атина. 
						Очаква се в разговорите си с нея турските ръководители да изразят нарастващото си недоволство към присъствието на членове на поставената извън закона Кюрдска работническа партия (ПКК) в Северен Ирак и да призоват за по-решителни действия от страна на Вашингтон срещу бунтовниците. 
						Анкара обвинява ПКК, която се смята за терористична организация от ЕС и Съединените щати, за започналата неотдавна ескалация на напрежението в предимно кюрдската югоизточна част на Турция и бомбените атентати в Истанбул, при които загинаха 17 души. 
						След посещението си в Турция Райс ще се присъедини към външните министри на останалите 25 държави от НАТО на неофициална двудневна среща, която започва в София в четвъртък. 
						Основна тема на консултациите в българската столица ще бъде подготовката за срещата на върха на Алианса в Рига, Латвия, която е насрочена за ноември. Други въпроси, които министрите ще обсъждат, включват предложения за по-добре структурирани отношения между НАТО и някои страни извън евроатлантическия район, положението на Балканите, включително преговорите за статута на Косово, както и напредъка, постигнат от страните, които кандидатстват за членство в НАТО. 
						"Това е неофициална среща и на нея няма да се вземат решения; целта е да се даде възможност на министрите свободно да обсъдят основните въпроси от политическия дневен ред на НАТО и подготовката за срещата в Рига на държавните и правителствени ръководители на страните от НАТО," се казва в изявление на Алианса за предстоящата среща в София. 
						Очаква се в София Райс да подпише споразумение за сътрудничество в областта на отбраната с България, което ще установи процедурите и правилата за съвместно използване на няколко военни бази на територията на балканската страна.

Завърнали се бежанци в БиХ: в търсене на балансиран живот
					19/07/2010
					Въпреки успешния живот в Съединените щати, Мирзета и Мухамед Карайло гo напускат, за да търсят реализация в родната си страна, Босна и Херцеговина.
					Текст и снимки от Юсуф Рамаданович за Southeast European Times във Фазлагица Кула -- 19/07/10
 
					 
						
Фазлагица Кула.
						Гачко е една от общините в Република Сръбска, в която са се завърнали най-малко босненски бежанци след края на конфликта през 1992-1995 година. Само 50 мюсюлмански семейства са се завърнали в общината, чието население не надвишава 11 000 души. 
						Един от завърналите се бежанци е Мухамед Карайло. На 12-годишна възраст той е бил принуден да напусне родното си село Фазлагица Кула в община Гачко. Като бежанец той е живял в Дубровник, където е работил по строителни обекти. 
						През 2000 г. той се оженил, а през 2001 г. напуснал Хърватия и заминал за Съединените щати. Със съпругата си Мирзета живели в Мериленд. Работил като техник и инсталирал домакински уреди по домовете, а съпругата му работила в опаковъчен цех. 
						И двамата имали прилични доходи. Живеели в къща, заедно с брата и сестрата на Мухамед, които пристигнали в Съединените щати преди тях. 
						 "Само онзи, който не опита, не вярва; толкова малко е нужно, за да бъде човек щастлив. Ние имахме пари, но нямахме време и желание да ги харчим. В Съединените щати отначало се интересувахме от всичко, но скоро [изпаднахме в депресия], тъй като всички говорят през цялото време само за работа, а подобна отговорност предизвиква главоболие. Човек трябва да живее балансирано," казва Мирзета. 
						
Mухамед и Пътко.
						"Дадох на Мухамед идеята да се върнем в Босна във фермата му", казва тя. Семейство Карайло се завръща във Фазлагица Кула през март 2009 г. 
						Сега те отглеждат юници, телета и бикове. Имат и две кучета и кон на име Пътко, който е домашен любимец, както и средство за транспорт. Когато снегът е дълбок, Мухамед язди Пътко до местната джамия и до смесения магазин. 
						
Mирзета
						 "Щяхме да имаме още повече пилета, но лисиците, които слизат от околните планини, ги крадат", казва Мирзета и се смее. 
						 "Съпругът ми взе под наем площ в центъра на селото, която преди бе страноприемница и смесен магазин, и сега възнамеряваме да я използваме за земеделски кооператив. За създаването му имаме подкрепата и на общинските власти на Гачко", добавя тя. 
						Те са инвестирали повече от 7 500 евро собствени пари в кооператива досега. Мухамед казва, че получава подкрепа от имама на Фазлагица Кула, Садет Билалич. 
						
Градина във фермата.
						Семейството също е подало молба до министъра за бежанците на БиХ Сафет Халилович за дарение на трактор. Така те ще могат да засеят овес и пшеница на 40-те хектара, които са взели под аренда. 
						"Ние работим и полагаме усилия и бихме искали да видим младите хора да се завръщат във Фазлагица Кула. Знаете ли, ставам в пет часа сутринта и се наслаждавам на изгрева в Гачко. Душата ми е пълна тук. За една година отгледах и продадох 11 бика, четири от които участваха в местното изложението на бикове тази година." 
						Той казва, че вече е получил одобрението от общинския съд за идеята му за земеделски кооператив. Инициаторката на завръщането им Мирзета казва, че за една година във Фазлагица Кула тя се е запознала с повече хора, отколкото през цялото време, прекарано в САЩ. 
						
Юниците.
						"Засадихме овощна градина. Радваме се на цъфтящите ябълки, круши, праскови, каисии, тъй като всички овощни градини бяха унищожени през войната. Засадихме също и два бора и няколко красиви рози." 
						Двамата са щастливи и удовлетворени. Споменават, че са в добри взаимоотношения със съседа си, босненския сърбин Ранко Янич. Не се страхуват от станалите инциденти, които целят да разубедят бежанците да се върнат у дома - като неотдавнашните графити в мюсюлманското гробище в близкото село Грачаница. 
						
Пилетата във фермата.
						 "Започнахме от нула във Фазлагица Кула и няма да се предадем", казват те. 
						 Мирзета, която е бременна в четвъртия месец каза, че не е искала да има деца в Съединените щати. Майките там не прекарват много време с децата си, каза тя. 
						"Искаме да планираме всичко, което правим. В Босна чувстваме емоционално удовлетворение. В Съединените щати постъпих в училище за графичен дизайн и нарисувах една картина, а когато пристигнах в Босна, започнах няколко картини". Една от тях ще бъде на коня им Пътко.

Наука и технологии: В Хърватия бяха открити находки от бронзовата епоха
		21/06/2010
		В Хърватия беше направено откритие от бронзовата епоха. Още новини от областта на науката: албано-американска експедиция намери кораб от Втората световна война; София е домакин на българо-индийски Форум за информационни и комуникационни технологии.
		 
			
			Археолози от Хърватия откриха гробница от бронзовата епоха край Башка Вода. Учените са открили скелет, различни предмети и бижута – за някои от които се смята, че са на повече от 3500 години. 
			*** 
			Италиански търговски кораб от Втората световна война беше открит от албано-американска експедиция край бреговете на полуостров Карабурун. Останките са намерени с помощта на устройства за подводно сканиране. 
			*** 
			
				София бе домакин на четвъртата сесия на българо-индийския Форум за информационни и комуникационни технологии, който се състоя на 14 и 15 юни. Делегациите на двете страни обсъдиха политиките в областта на ИТ и комуникациите. Те се съгласиха, че България и Индия трябва да си сътрудничат за създаването на съвместни високотехнологични паркове. 
			*** 
			Премиерът на Република Сръбска (РС) Милорад Додик и посланикът на Норвегия в Босна и Херцеговина (БиХ) Ян Браату откриха в сряда (16 юни) център за иновации в Баня Лука. Проектът, който е на стойност 665 000 евро, ще създаде ориентирани към бъдещето работни места, основаващи се на знанията и технологиите, и ще подпомага на предприемачите да създават успешни компании. 
			*** 
			
				Сърбия ще получи безвъзмездна помощ от 307 000 евро от Световната банка, за да развие проект за електронно правителство съгласно споразумение, подписано в четвъртък (17 юни) от сръбския министър на финансите Диана Драгутинович и представителя на Световната банка в Белград Саймън Грей. Проектът за електронно правителство има за цел да подобри ефективността и прозрачността на държавните институции. 
			*** 
			Около 37 % от първите 60 фирми в Хърватия имат профил във “Фейсбук”, а 22 % редовно актуализират своите страници според маркетинговата агенция „Инвента”. Проучването показва, че само 13 компании поддържат актуална страница във “Фейсбук”, а само осем от тях имат повече от 10 000 приятели. Смята се, че “Фейсбук” има 1 милион активни потребители в Хърватия. 
			*** 
			
				Румънски експерти са открили най-древните пещерни рисунки, намирани досега в Централна Европа. Рисунките, за които се смята, че са на възраст около 35 хиляди години, показват животни, включително бизон, кон и носорог. 
			
				(Различни източници – 14/06/10-21/06/10)

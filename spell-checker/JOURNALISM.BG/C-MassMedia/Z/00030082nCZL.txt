Косово отбеляза Деня на безследно изчезналите
					28/04/2009
					 
						ПРИЩИНА, Косово -- Официални лица отбелязаха Деня на безследно изчезналите в понеделник (27 април) с церемония в село Мейе, община Дяково, където през 1999 г. масово клане, извършено от сръбските сили, остави около 400 души мъртви. Косовските лидери обещаха да се ангажират по-активно с установяването на съдбата на безследно изчезналите и обещаха да повишат усилията си за подобряване на качеството на живота на всички в Косово. Международният граждански представител Питер Фейт излезе със съобщение за печата, в което се казва, че семействата имат правото да научат съдбата на изчезналите. Около 2 000 души, повечето албанци, остават в неизвестност от края на конфликта от 1998-99 г.
						Други новини от понеделник -- Министерството на образованието обяви, че създава комисия за преглед на програмите за обучение в сръбските училища, което до момента се извършваше от Белград. Според изискванията, залегнали в плана на бившия специален пратеник на ООН Марти Ахтисаари, министерството е създало независима седемчленна комисия, включваща всички малцинства, която да извърши прегледа. (Зери, Коха Диторе, Косова Сот, Експрес, Лайм 28/04/09; Клан, РТК - 27/04/09)

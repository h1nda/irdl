Доклад на генералния секретар на ООН потвърди провала на реформите в БиХ
					09/11/2007
					 
						НЮ ЙОРК, Съединени щати -- Реформите са в застой в Босна и Херцеговина (БиХ), където лидерите не успяха да придвижат страната напред към членство в ЕС през изтеклата година, посочи в четвъртък (8 ноември) генералният секретар на ООН Бан Ки Мун в доклад до Съвета за сигурност на ООН. "Няма почти никакъв напредък по дневния ред на реформите и БиХ не се е придвижила напред към парафирането на Споразумение за стабилизация и асоцииране (ССА) с ЕС", се казва в доклада. Бан отбеляза, че въпреки че технически преговорите са завършили много отдавна, парафирането на документа е невъзможно поради провала на реформата в полицията.
						Междувременно върховният представител в БиХ Мирослав Лайчак продължи своето посещение в Брюксел, където в четвъртък се срещна със заместник-командващия на обединените сили на НАТО в Европа генерал Джон Маккол и с ръководителя на Полицейската мисия на ЕС генерал Винченцо Копола. Той запозна също Комитета по политика и сигурност на ЕС със ситуацията в БиХ.
						В сряда Лайчак се срещна с еврокомисаря по разширяването Оли Рен, който призова управляващите партии в БиХ да предприемат действия в духа на Декларацията от Мостар, която те приеха в края на октомври във връзка с реформата в полицията. (Дневни Аваз - 09/11/07; Фена, ДПА, Уебсайт на СВП, РТРС, ПБС, НТВ Хаят - 08/11/07)

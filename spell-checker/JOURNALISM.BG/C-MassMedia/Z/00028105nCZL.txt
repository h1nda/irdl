Посланик протестира срещу изключването на Гърция от програмата за отменянето на визите за САЩ
					19/10/2008
					 
						AТИНА, Гърция – Гръцкият посланик в Съединените щати Александрос Малиас предаде на американския президент Джордж Буш недоволството на своята страна от отказа на Вашингтон да премахне визовия режим за гърци, които пътуват в Съединените щати, съобщиха медиите в неделя (19 октомври). По-рано през октомври Вашингтон реши да изключи Гърция от програмата за отменяне на визите, цитирайки “политически причини”. Източници на гръцкото правителство свързват това с ветото на Атина по-рано тази година върху кондидатурата на Македония за членство в НАТО заради спора с името между двете страни. По-рано тази седмица прессекретарят на Белия дом Дана Перино заяви, че “Гърция трябва да свърши още малко работа... Мисля, че тя вече е на прав път... и че ще може да бъде приета [в програмата за отменяне на визите] по-късно тази година."
						Междувременно в петък Европейската комисия (ЕК) съобщи, че е готова да предприеме наказателни мерки срещу Съединените щати, ако Вашингтон не спази задължението си да включи други страни от ЕС в програмата за отменяне на визи преди края на годината. Говорителят на ЕК Мишел Черконе каза, че докато американски граждани могат да пътуват свободно в Европа, европейците се нуждаят от визи, за да влязат в Съединените щати. (Ta неа, Вима, Катимерини - 19/10/08, AНА-MПА, EРТ, In.news - 18/10/08)

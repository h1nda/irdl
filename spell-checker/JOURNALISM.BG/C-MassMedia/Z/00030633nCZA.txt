БиХ ще бъде домакин на „Комбайнд Индевър” ("Съвместно усилие")
					18/06/2009
					„Комбайнд Индевър” ще се проведе в Босна и Херцеговина за първи път в 14-годишната му история.
					От Антонио Пърленда за Southeast European Times от Сараево – 18/06/09
 
					 
						
Бригаден генерал Драган Вукович (вляво), главен координатор на учението CE09, издаде благодарствени грамоти на неотдавнашна конференция в Сараево. [МО на БиХ]
						Министерството на отбраната и Въоръжените сили на Босна и Херцеговина (БиХ) се готвят да проведат „Комбайнд Индевър 2009” (CE09), военно обучение, спонсорирано от Европейското командване на САЩ (USEUCOM), в което ще участват страните от програмата на НАТО „Партньорство за мир” (ПзМ), както и други държави. 
						Инициативата е съсредоточена около командната, контролна, комуникационна и компютърна (К4) интеграция и оперативна съвместимост. 
						За период от над две седмици се очаква приблизително 1 200 военнослужещи, моряци и пилоти от близо 40 страни да вземат участие в близо 1 000 теста по военни комуникации. 
						Учението ще се проведе през септември в Баня Лука, столицата на автономната област на БиХ Република Сръбска (РС). Операции ще се проведат и на още две места - в Дания и Холандия. 
						"Това е добра възможност за популяризиране на нашата страна и нашите въоръжени сили и е важен тест по пътя към членството в НАТО,” каза министърът на отбраната на БиХ Селмо Чикотич. 
						Въпреки оптимизма на хора като Чикотич, които смятат, че учението е важно от политическа гледна точка, СЕ09 получи вълна на критики от местното население заради кампанията на НАТО през 1995 г. в БиХ. Критиците казват, че учението подлага на политически натиск представителите на РС, които се занимават с конституционната реформа на БиХ. При сегашните разногласия между РС и БиХ относно политическите цели представителите на РС разглеждат учението като съобразяване с дневния ред на НАТО и САЩ за БиХ. 
						Говорителят на НАТО за БиХ Дерек Чапъл отрича това. „Учението е от чисто военно естество. То е също така първата възможност за БиХ да демонстрира техническата си оперативна съвместимост със силите на НАТО/Програмата „Партньорство за мир” (ПзМ) и да демонстрира способността си да даде своя принос в ПзМ, като бъде домакин на важно военно учение. Това са важни стъпки за развитието и надеждността на Въоръжените сили на БиХ (ВСБиХ),” каза Чапъл.
						"Внушенията, че учението представлява тактика на натиск в отговор на настоящите политически проблеми, пренебрегва факта, че ролята на БиХ в учението бе одобрена в плана за обучение на ВС на БиХ преди около една година,” добави той. 
						Посолството на САЩ в Сараево заяви, че домакинството на СЕ09 е сериозно постижение за БиХ и демонстрира способността на въоръжените сили и на министерството на отбраната да се развиват. 
						"Това учение подчертава напредъка на БиХ към евро-атлантическата интеграция. Не трябва да забравяме, че нищо подобно не би било възможно без значителните постижения в прилагането на цялостната реформа в отбраната,” каза говорител на посолството на САЩ.

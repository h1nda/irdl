Съветът за сигурност на ООН ще изпрати мисия в Косово
					15/04/2007
					 
						НЮ ЙОРК, Съединени щати -- Съветът за сигурност на ООН реши да изпрати проучвателна мисия в Прищина и в Белград този месец, заяви руският представител в ООН в петък (13 април). Витали Чуркин добави, че Съветът е решил да направи задълбочен преглед на напредъка на Косово след конфликта през 1999 г. Посланикът на Белгия в ООН Йохан Вербеке се очаква да бъде ръководител на мисията на Балканите. Сръбският премиер Воислав Кощуница изрази удовлетворението си от този ход и заяви, че той представлява "първата важна стъпка към започването на нов процес на преговори".
						В други новини от петък се съобщава, че австрийският канцлер Алфред Гузенбауер е заявил в интервю за Ройтерс, че международната общност трябва да намери решение на проблема на Косово, което няма да бъде унизително за Сърбия. Той е заявил, че неговият кабинет провежда разговори с президента Борис Тадич за пътищата за осъществяване на ключови елементи от плана за Косово, разработен от бившия финландски президент Марти Ахтисаари по начин, който ще даде възможност на сърбите и на етническите албанци да "излязат от положението с гордо вдигнати глави". 
						Междувременно в Косово местната полиция арестува седем етнически албанци във връзка с опита за покушение срещу Антон Бериша, шеф на телекомуникационната компания на провинцията. Трима от заподозрените бяха арестувани непосредствено след атентата в четвъртък, при който един полицай бе тежко ранен. (РТС - 15/04/07; Политика, Данас, Бета, Б92, Танюг - 14/04/07; AП, ЮПИ, Ройтерс, AФП, Б92, Бета, Танюг - 13/04/07)

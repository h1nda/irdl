САЩ помагат на Румъния да върне уран в Русия
					10/07/2009
					Последното количество ядрен материал в Румъния беше транспортирано неотдавна до Русия с малко помощ от заинтересовани страни, между които десет правителствени агенции.
					От Паул Чокою за Southeast European Times от Букурещ - 10/07/09
 
					 
						
Върнатото в Русия количество високообогатен уран е достатъчно за производството на две атомни бомби. [Румънска жандармерия]
						Последните количества руски високообогатен уран са изнесени от Румъния, съобщи Националната администрация по ядрена безопасност на САЩ (NNSA). 
						Транспортирането на пратките, което се извърши едновременно в края на юни, е част от Инициативата за намаляване на глобалната заплаха на ННСА/NNSA/, в рамките на която миналата година бяха изнесени и всички количества високообогатен уран с американски произход. ННСА/NNSA/ работи в тясно сътрудничество с Румъния, Русия, Международната агенция за атомна енергия и Европейската общност за атомна енергия (Евратом). Румъния е 14-ата страна, от която са изнесени всички количества високообогатен уран. 
						Първата пратка, съдържаща 23,7 кг отработен високообогатен уран, е била натоварена на руски самолет и транспортирана до специализирана база край Челябинск. Втората пратка от 30 кг неотработен високообогатен уран е била превозена до втора база край Димитровград. За сигурността на двете доставки е отговаряла елитна бригада на Румънската жандармерия. 
						Високообогатеният уран, който е бил използван за научноизследователски цели, е изнесен от два реактора в Румъния, в Мъгуреле и в Питещ. В двете изследователски съоръжения вече се използва нискообогатен уран. 
						В Русия високообогатеният уран ще бъде преработен в нискообогатен, за да се елиминира всякаква възможност той да бъде използван за създаването на бомба. 
						Заместник помощник-администраторът на Инициативата за намаляване на глобалната заплаха на ННСА/NNSA/ Андрю Биенявски, който беше в Букурещ за операциите, заяви, че върнатото в Русия количество е достатъчно за създаването на две ядрени бомби. 
						Той посочи, че операциите са стрували на ННСА/NNSA/ около 11,5 млн. долара и са били едни от най-сложните и поверителни мисии, провеждани досега от американска агенция. "Горди сме, че Румъния даде пример в региона," заяви той. В близко бъдеще в различни части на света ще бъдат транспортирани около 14 подобни пратки. 
						Румъния е първата страна, премахнала цялото количество високообогатен уран в страната, след като американският президент Барак Обама заяви своя ангажимент в срок от четири години да обезопаси всички количества рисков ядрен материал в света. За първи път ННСА/NNSA/ превозва високообогатен уран със самолет с цел да ускори процеса. 
						Председателят на румънската Национална комисия за контрол на ядрената дейност Важда Борбала заяви, че първите стъпки за успешното транспортиране на двете пратки са направени преди пет години. Процесът е завършил след подписването на споразумение между Румъния и Русия, което е задвижило пратките. 
						В момента Комисията се опитва да сключи ново споразумение с ННСА/NNSA/ за подобряване на сигурността на специалните ядрени материали и радиоактивни източници. Американската агенция поддържа тясно сътрудничество и с румънската гранична полиция, за да я оборудва с устройства за откриване на радиация. 
						Инициативата за намаляване на глобалната заплаха е установила, че 4 500 кг високообогатен уран от цял свят трябва да бъде евакуиран и съхраняван на безопасно място. До момента са преместени само 2 200 кг, които са достатъчни за производството на повече от 85 атомни бомби.

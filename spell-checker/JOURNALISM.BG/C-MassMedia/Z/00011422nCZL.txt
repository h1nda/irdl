Делова хроника
09/07/2004
Преглед на деловите и икономическите новини от Балканите след 2 юли.
(Различни източници - 02/07/04 - 09/07/04)
 
 
Преглед на деловите и икономическите новини от Балканите след 2 юли:
Представители на правителството на Босна и Херцеговина (БиХ) и делегация на Европейската комисия (ЕК) подписаха меморандум за разбирателство относно отпускането на финансова помощ за провеждане на реформи в държавната администрация на БиХ. По този документ се осигуряват 4,8 млн. евро от фондове на ЕК.
***
Бордът на директорите на МВФ одобри ново двугодишно предпазно стендбай споразумение с Румъния. Фондът ще предостави 367 млн. долара по тази договореност, като Румъния трябва да постигне планираните цели за фискалния дефицит и инфлацията, както и да приключи приватизацията в енергийния сектор.
***
Охридското летище бе отново открито след неколкомесечен ремонт, по време на който бяха направени значителни подобрения. Македонското правителство и ЕБВР предоставиха средствата за проекта на стойност 4 млн. евро.
***
Македонският транспортен министър Агрон Буджаку и посланикът на Германия в Македония Ирене Хинрихсен подписаха споразумение за финансиране в областта на социалната инфраструктура. Според това споразумение Германия ще предостави на Македония 5,1 млн. евро за подпомагане на обществените услуги и екологични инициативи.
***
Клонът на "Кочбанк" в Бахрейн обяви, че ще предостави 150 млн. долара кредит за изграждане на магистралата Анкара-Позанти. Няколко консорциума, начело с "Нурол", "Лимак" и "Текфен", ще извършат строежа. Проектът се смята за важно средство за стимулиране на трудовата заетост и растежа в Турция.
***
Хърватия и Международната банка за възстановяване и развитие подписаха споразумение за проект за актуализиране на националните поземлени и морски регистри. Проектът ще бъде финансиран в рамките на програмата КАРДС и проведен от министерството на правосъдието, министерството на транспорта и Държавната служба по геодезия.
***
Немската държавна банка за развитие КфВ и Хърватия подписаха споразумение за 16 млн. евро под формата на кредити за проекти в областта на водоснабдяването и канализацията в Хърватия. Правителството на Германия ще дари от своя страна 1 млн. евро за проекта.
***
Австрийското правителство задели 300 000 евро за проект за подобряване на водната инфраструктура в две общини в окръг Шкодра в Албания. От 2000 г. досега Австрия е инвестирала близо 1,3 млн. евро в рамките на тази програма, която по план трябва да продължи още две години..

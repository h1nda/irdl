Либерализиране на визовия режим: предстои ли масово изселване?
					06/12/2010
					ЕС не желае държавите членки да бъдат залети от вълна от емигранти вследствие на либерализираните визови правила. Някои албанци обаче твърдят, че имат право да поискат политическо убежище.
					От Ерл Мурати за Southeast European Times от Тирана – 06/12/10
 
					 
						
Благодарение на решението на ЕС пред албанците се отварят нови дестинации. [Ройтерс] 
						От 15 декември албанските граждани ще могат да пътуват безвизово в ЕС. 
						На 8 ноември Европейският съвет прие решение, в което се посочва, че всички албанци, притежаващи биометрични паспорти, ще могат да посещават държави от Европейския съюз за срок до 90 дни в рамките на шест месеца, въпреки че няма да имат право на пребиваване или работа. 
						Брюксел не желание прилив на потенциални имигранти. 
						„Съвсем ясно посочихме, че ако има системни злоупотреби, повтарям, системни, процесът ще бъде преразгледан. Моля ви, не ни разочаровайте”, заяви еврокомисарят по правосъдието и вътрешните работи Сесилия Малмстрьом в Тирана след обявяването на решението. 
						Резултатите от либерализирането на визовия режим за Македония и Сърбия предизвикаха безпокойство. След облекчаването на правилата за тези държави много етнически албанци от двете страни поискаха политическо убежище в ЕС. 
						Министърът на вътрешните работи на Албания Лулзим Баша води усилена кампания, за да се повиши информираността на обществото за сериозността на проблема. Чрез срещи с граждани, брошури, билбордове и телевизионни клипове правителството се опитва да предаде посланието, че нарушаването на разпоредбите на ЕС може да има последствия. 
						„Помолихме гражданите да не злоупотребяват с възможността за свободно движение и да избягват евентуалното налагане на санкции”, каза Баша за SETimes. „Във всички случаи никой не трябва да злоупотребява с правото на свободно движение и съм сигурен, че тези условия ще бъдат спазвани.” 
						Според проучване на института EUNACAL и фондация „Отворено общество” броят на албанците, пътуващи до държави от ЕС, вероятно ще нарасне двойно след влизането в сила на облекчения визов режим. 
						Междувременно Албанският институт по международни изследвания установи, че 21,9 % от анкетираните албанци смятат, че либерализирането на визовия режим е много желано, тъй като отваря възможност за работа в държавите членки. Същото проучване установява, че 20 % биха искали да пътуват извън Албания с цел обучение, а 28 % с цел промяна на местоживеенето. 
						Точно това е съобщението, което Брюксел не желае да чуе. Въпросът се усложнява и от факта, че много от жертвите на преследване от бившия комунистически режим в Албания твърдят, че нанесените им вреди не са били поправени в родната им страна и това им дава основание да претендират за политическо убежище в чужбина. 
						„В Албания сме пренебрегната класа. Ето защо ще поискаме колективно политическо убежище в Брюксел”, каза за SETimes Джафер Агарай, представител на Националната асоциация за реабилитация на осъдените за политически престъпления лица в Албания. 
						Общо 1 800 души, осъдени по политически причини от стария режим, търсят обезщетение за прекараните в затвора години. Разочаровани от отношението към тях в родината, мнозина вярват, че Европа може да излекува тяхната болка.

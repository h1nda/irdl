Европейските и турските спортни среди бяха разтърсени от скандал с уреждане на футболни мачове
					10/12/2009
					Разследване в Германия на престъпна група, свързана с Балканите, предизвика най-големия скандал с футболни залагания в Европа.
					От Баръш Йълмаз за Southeast European Times от Анкара -- 10/12/09
 
					 
						
В Германия започна разследване по обвинения в уреждане на футболни мачове от Лига Европа. [Гети Имиджис]
						Най-малко 200 футболни мача са били манипулирани от група със седалище в Германия, според неотдавнашно разследване. Наречено "най-големия скандал с уреждане на мачове в Европа", разследването обхвана мачове от националните лиги на девет европейски страни -- Германия, Белгия, Швейцария, Хърватия, Словения, Турция, Унгария, Босна и Херцеговина и Австрия. Разследвани бяха и 12 мача от квалификациите за Лига Европа на Съюза на европейските футболни асоциации (УЕФА), както и от Шампионската лига на УЕФА. 
						На 19 ноември бяха арестувани 15 заподозрени, включително няколко турци и хървати. Групата е заподозряна в извличане на печалби в размер на 10 млн. евро от измамата. 
						Двадесет и девет от мачовете, за които се предполага, че са уредени, са се играли в Турция, според репортажи в германските медии. Приятелският мач между турския отбор "Фенербахче" и германския „Улм” през юли, в който „Улм” загуби с 5:0, е обект на разследването, според германския вестник "Билд". 
						Най-малко два други мача от турската висша Суперлига бяха разследвани заради съмнения, че са били уредени. 
						Илхан Джавджав, председател на спортния клуб "Генджлербирлиги" от Анкара, каза, че на два пъти му е предлагано да нагласи резултатите от мачове. Той отказал и двете оферти. 
						Джавджав твърди също, че двама играчи на "Генджлербирлиги" са участвали в уреждане на мачове през сезона 1985/86. И двамата са били изгонени от отбора. 
						"Както знаем, всички, които са предавали футбола в миналото, сега живеят в бедност. Такъв е случаят и с тези играчи," каза той за всекидневника "Хюриет". 
						След изявленията на Джавджав, Турската футболна федерация започна официално разследване на твърденията за уреждане на мачове в Супер лигата. 
						Скандалът оказа натиск върху турското правителство да разследва по-добре манипулациите в спорта. Спортният министър Фарук Йозак казва, че все още няма определено наказание за уреждането на мачове в правната система на страната, и обещава да промени наказателния кодекс на Турция, като добави строги наказания. 
						Йозак казва, че Турция се е свързала с германските власти относно разследването и е поискала информация и доказателства. "Ние сме решени да изкореним манипулациите от спорта. Това е наш дълг," каза той. 
						Освен в Германия и Турция, десетки мачове в европейските и балканските лиги изглежда също са били манипулирани. Размерите на скандала накараха УЕФА да проведе извънредно заседание с представители на девет национални футболни федерации, за да сподели поверителна информация за съмнителните мачове. Освен това УЕФА започна свое собствено пълно разследване на седем европейски клубни турнира под нейната юрисдикция. 
						Манипулирането на футболни мачове отдавна е причина за безпокойство, но с бързорастящия сектор на залаганията онлайн проблемът се е разраснал още повече. ФИФА изчислява, че всяка година 100 милиарда евро се залагат на футболни мачове.

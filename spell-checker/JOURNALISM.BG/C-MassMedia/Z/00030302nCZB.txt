Бедността и базработицата все още тормозят Косово
					18/05/2009
					Според ПРООН повече от 17% от населението на Косово живее в крайна бедност. Много повече се нуждаят от помощта на правителството или на членове на семействата им, които работят в чужбина.
					От Беса Бекири за Southeast European Times в Прищина -- 18/05/09 
 
					 
						
Според ПРООН повече от 17% от населението на косово живее в крайна бедност. [Гети Имиджис]
						Безработицата и бедността са главните фактори, които могат да навредят на стабилността на Косово, заявяват граждани на Косово в неотдавнашно проучване на ПРООН. Почти 40 000 души в бившата сръбска провинция, чието население възлиза на около 2 милиона - нямат редовен доход и се нуждаят от помощта на правителството. 
						Помощта на правителството възлиза на 45 до 75 евро на месец, което е много по-малко от онова, от което се нуждае едно семейство, за да живее нормално в страната. Според заместник-министъра на труда и социалните грижи Герг Дедай, повече от 15 000 пенсионери, които получават пенсии от средно 70 евро на месец от министреството са включени в категорията на бедните. 
						Според доклади на ПРООН и други международни организации около 37% от населението живее в бедност - под прага на 1,42 евро дневно - и повече от 17% живеят в крайна бедност - под прага на 93 евроцента на ден. 
						"Бедността не може да бъде намалена само като се отпускат социални помощи на хората, откриването на нови работни места ще намали бедността. Нека да не превръщаме Косово в социална държава, в която хората живеят от социални помощи, нека да я превърнем в място на работа", каза Дедай. 
						"Ние имаме стратегия за извънредни случаи, което обаче не е достатъчно," каза той и добави, че министерството не разполага със собствена официална статистика за размера на бедността в Косово поради липсата на преброяване на населението и липсата на данни за икономическото състояние на семействата. 
						
Около 30 000 души излизат на пазара на труда всяка година в Косово със слаби перспективи за намиране на работа. [Гети Имиджис]
						Емиграцията играе главна роля семействата да не изпаднат в крайна бедност, обелязва министърът. Повече от половин милион косовари работят в западни страни и изпращат пари у дома, за да помогнат на близките си да се справят финансово. 
						Проучване, проведено миналата година от Статистическата служба на Косово и Световната банка показва, че "миграцията и изпращането на пари са ефективни начини домакинствата да не изпаднат в бедност". Според проучването един на всеки петима косовари има поне един роднина в чужбина, който изпраща средства оттам. 
						 Поради глобалната финансова криза, както и поради социалните промени в Косово, сумите, изпращани от чужбина, намаляват. 
						Според ПРООН Косово има най-голямата безработица в Западните Балкани - около 45% от работоспособното население е безработно.Косовското население е и изключително младо, като половината от гражданите на страната са на възраст под 25 години. 
						"Това означава, че около 30 000 души излизат на пазара на труда всяка година със слаби перспективи да си намерят работа", твърдят от организацията на ООН. 
						Заместник-министърът призова местните и международните компании да наемат на работа млади косовари. 
						
 В селските райони на Косово живее почти половината от неговото население. [Гети Имиджис]
						"Нашето население е много младо и готово да работи. Нашата работна сила е жизнена", заяви Дедай и отбеляза, че икономиката и работните места са приоритети на неговото правителство. Той посочи като пример неотдавнашно споразумение, постигнато между неговото министерство и контрагента "Ай Ти Ти" от базата Кемп Бондстийл, според което 250 млади косовари ще бъдат наети на работа в американски бази в Афганистан. 
						Тъй като по-голямата част от населението на Косово живее в селата, именно в селските райони бедността представлява най-сериозен проблем. Почти две трети от бедните са в селските части на Косово, показва официалната статистика. 
						"Селските райони предизвикват особено безпокойство; там живее около 60% от населението на Косово. ПРООН оказва помощ за обединяване на земеделските кооперативи и свързването им с нови пазари по програма, която осигурява работни места и увеличава производителността в Косово, твърдят от ПРООН. 
						Според организацията икономическият растеж е най-добрият отговор на бедността и проблемите на безработицата в страната. Но поради все още съществуващата глобална криза, решението може би ще закъснее.

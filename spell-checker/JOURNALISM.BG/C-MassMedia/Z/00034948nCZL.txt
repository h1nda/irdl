Министрите от ЕС деблокираха ССА със Сърбия
					15/06/2010
					 
						ЛЮКСЕМБУРГ, Люксембург -- Външните министри от ЕС решиха в понеделник (14 юни) да предложат на парламентите на страните, членки на ЕС, да започнат ратифицирането на Споразумението за стабилизация и асоцииране (ССА) на блока със Сърбия, две години след подписването му. Ходът бе предизвикан от положителната оценка, дадена от главния прокурор на Трибунала на ООН за военни престъпления, Серж Брамерц, за сътрудничеството от страна на Сърбия в последно време. Това накара Великобритания и Холандия да се откажат от своето отдавнашно противопоставяне на ратифицирането на ССА. 
						Брамерц все пак настоява ЕС да продължи да оказва натиск върху Сърбия за арестуването на босненския сръбски командир Ратко Младич. На срещата си в Люксембург министрите отбелязаха, че пълното сътрудничество с Трибунала в Хага е от съществено значение за по-нататъшния процес на интеграция на Сърбия в ЕС. 
						Междувременно хърватските медии съобщиха, че докладът на Брамерц за Хърватия е бил достатъчно благоприятен, за да убеди министрите от ЕС да разрешат започването на присъединителните преговори по главата за правосъдието на следващата междуправителствена конференция на 30 юни. Брамерц е отбелязал, че въпреки че Загреб е постигнал само ограничен напредък в откриването на изчезналите „артилерийски дневници”, свързани с операция „Буря” от 1995 г., той вярва, че издирването им ще продължи. 
						Министрите обсъдиха и Албания, като отново подчертаха загрижеността си във връзка с неуспеха да се намери на решение на продължаващата политическа криза. Съветът заключи, че въпреки завръщането на депутатите от опозиционната Социалистическа партия в парламента, кризата във връзка с прозрачността на изборите все още застрашава интеграцията в ЕС. 
						Като цяло Съветът приветства усилията на балканските страни за осъществяване на реформи в ключови области и подчерта важността на преодоляването на предизвикателствата в сферата на върховенството на закона, корупцията и организираната престъпност. (Би Би Си, РТС, Б92, Бета, Танюг, Ройтерс, Ютарни Лист, ХРТ, ХИНА, Ора Нюз, Шекули, Телеграфи - 14/06/10)

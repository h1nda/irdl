Хиляди ще се съберат в БиХ на възпоменателната церемония по повод годишнината от клането в Сребреница
					08/07/2005
					Около 50000 души, между които високопоставени представители на международната общност, се очаква да присъстват на отбелязването на 10-ата годишнина от клането в Сребреница. 
					(Различни източници -- 06/07/05 - 08/07/05)
 
					 
						
Над 50000 души се очаква да се съберат в Сребреница, Босна и Херцеговина, за отбелязването на 10-ата годишнина от най-жестокото зверство в Европа след Втората световна война. [AФП]
						Не по-малко от 50000 души се очаква да се съберат в град Сребреница, Източна Босна и Херцеговина, в понеделник (11 юли) на възпоменателната церемония по повод 10-ата годишнина от най-жестокото зверство в Европа след края на Втората световна война.
						Комисарят по разширяването на ЕС Оли Рен е един от редицата високопоставени международни представители, които ще вземат участие в събитието. Завеждащият личния състав на генералния секретар на ООН Кофи Анан, Марк Малок Браун, ще прочете послание от името на Анан. Теодор Мерон, председател на Международния наказателен съд за бивша Югославия (МНСБЮ), също потвърди участието си в церемонията.
						Много регионални лидери, сред които президентите на Сърбия и Хърватия, Борис Тадич и Стипе Месич, възнамеряват да присъстват на церемонията. Президентът на Република Сръбска (РС) Драган Чавич и други високопоставени представители на босненските сърби ще се присъединят към тях.
						На 11 юли 1995 г. босненски сръбски сили нахлуха в Сребреница, която бе определена от ООН за "безопасна зона" от м. април 1993 г. В следващите няколко дни не по-малко от 8000 мъже и момчета бяха набързо екзекутирани от армейските части и военизирани формирования под командването на генерал Ратко Младич. Разположените в района мироопазващи сили на ООН не направиха необходимото, за да предотвратят клането.
						"Трябва да понесем бремето на вината си, когато стане дума за компенсации за случилото се," каза Ханес Свобода, австрийски член на Европейския парламент, по време на дебат в законодателния орган на ЕС в сряда във връзка с предстоящата годишнина. Дебатът кулминира в резолюция, която осъди клането, призова за предаване на виновниците на правосъдието, подчерта, че бъдещите мироопазващи мисии трябва да извлекат поуки от балканските конфликти, и обеща подкрепа за кандидатурите на БиХ и други страни кандидатки за членство в ЕС.
						"Наш дълг е да помним, за да няма никога вече друга Сребреница, за да погребем завинаги етническата омраза и разрушителния национализъм в Босна и Херцеговина, на Балканите и в цяла Европа, " каза Рен по време на дебата в ЕП в сряда.
						Преди възпоменанието в понеделник върховният представител на международната общност в БиХ Пади Ашдаун каза, че страната и регионът като цяло са се променили значително през последното десетилетие. "Властите в РС и Сърбия се придвижиха от отрицание към признаване на чудовищността на престъплението, което бе извършено тук," каза Ашдаун.
						Предполагаемите архитекти на клането в Сребреница обаче - военновременният лидер на босненските сърби Радован Караджич и военният му командир, Ратко Младич са все още на свобода. Срещу двамата има издадени обвинителни актове от МНСБЮ по членове, включващи геноцид.
						Смята се, че Караджич се укрива в родната си Черна гора, а Младич - в Сърбия.

Смъртта на шефа на приватизацията на Косово бе определена като самоубийство
					16/06/2012
					Дино Асанай, директор на Агенцията за приватизация на Косово се е пробол с нож на много места според резултатите от аутопсията.
					От Линда Карадаку и Сафет Кабашай за Southeast European Times в Прищина -16/06/12
 
					 
						
Директорът на Агенцията за приватизация на Косово Дино Асанай бе разследван за корупция. [Лаура Хасани/SETimes]
						Директорът на Агенцията за приватизация на Косово, който бе обект на криминално разследване за това, че е поискал подкуп от 4 милиона евро от собствениците на хотел в Косово, се самоуби, като се е пробол многократно с нож в офиса си в Прищина, съобщиха официални представители. Дино Асанай бе погребан в присъствието на 300 роднини и приятели в петък (15 юни), същия ден, в който резултатите от аутопсията потвърдиха, че Асанай се е самоубил в четвъртък, докато е бил обект на разследване за корупция.
						"Няма съмнение, че той сам е причинил раните, довели до смъртта му” каза за SETimes Арсим Герджалиу, директор на Отдела по съдебна медицина. “Започнал е с малки прорезни рани, първо във врата, а после и по гърдите. Прорезните рани са били нанесени бързо и той е изгубил много кръв, което е довело до смъртта му. Продължило е няколко минути."
						Според следователите Асанай е използвал кухненски нож, който е бил намерен на мястото на смъртта му. Герджалиу каза, че Асанай е имал 11 рани с нож във врата и в гърдите, като две фатални рани са стигнали до белите дробове и до сърцето.
						Властите проявяват предпазливост в определянето на смъртта като самоубийство. Прокурорът Блерим Исуфай каза, че властите разпитват няколко души и събират доказателства. “Това е първият етап от разследването и аз като прокурор не мога да го определя нито като убийство, нито като самоубийство, защото все още не разполагаме с твърди доказателства, които да сочат едното или другото,” каза той. Резултатите от аутопсията ще бъдат изпратени в Държавната прокуратура. 
						Aсанай е работил като съветник на министър-председателя Хашим Тачи и през 2008 г. става председател на Агенцията за приватизация. По-рано тази година прокурорите започнаха разследване на твърденията, че Асанай е поискал подкуп от собствениците на Гранд Хотел в Прищина, който е бил приватизиран през 2006 г., но не е успял да спази договора си с държавата.
						Според приватизационните закони на Косово компаниите могат да бъдат “блокирани” от държавата, след като бъдат продадени, ако собствениците не успеят да спазят условията на сделката – обикновено като не успеят да инвестират в бизнеса или да достигнат необходимите нива на заетост. Ремзи Еджупи, акционер с дял от 20% от Гранд Хотел в Прищина, каза, че Асанай е поискал 4 милиона евро, за да деблокира хотела. За разследването за корупция съобщи косовският всекидневник “Коха Диторе” по-рано този месец 
						Асанай отхвърли всички твърдения и публично призова хората да предоставят доказателства на прокурорите. “Това е единственият път, който трябва да се следва и аз изразявам готовността си да отговоря на въпросите на отговорните органи по всяко време,” обяви публично Асанай. 
						В петък Еджупи повтори твърденията си срещу Асанай. “Убеден съм, че властите в страната и представители на международни органи ще хвърлят светлина върху истинските мотиви за това трагично събитие,” каза той. 
						 Не се знае как разследващите органи ще продължат разследването за корупция. "Когато заподозреният умре и ако няма други лица, замесени в случая, разследването приключва,” каза за SETimes Дрита Хайдари, прокурор от Районната прокуратура на Прищина. 
						Якуп Красничи, председател на парламента и вицепремиерът Хайредин Кучи говориха на погребението на Асанай. В парламента също отдадоха почит на паметта му с едноминутно мълчание. “Той съзнаваше сложността на [процеса на приватизация] и жизненоважното значение на приватизацията. Той ще липсва на Косово, заради което той работи толкова много и толкова дълго," каза Красничи.
						 Хаджи Арифи, представител на семейството, който говори на погребението, призова присъстващите да подкрепят работата на Асанай. “За съжаление Дино напусна живота без време, това е голяма загуба за всички, която не може да бъде компенсирана. Като гледам сега всички вас тук, съм сигурен, че Дино ще продължи да живее чрез работата си," каза той. 
						Ужасният инцидент предизвиква загриженост, каза Себ Битичи, изпълнителен директор на Института за балканска политика.
						"Мисля, че трябва да вярваме на резултатите от официалната аутопсия. Важно е обаче да се разбере какво е накарало човек на толкова важна позиция да се самоубие," каза той за SETimes. "Да се надяваме, че този трагичен случай ще доведе до изясняване на нередностите в приватизационния процес."
					
				
			
					 
					
 
 

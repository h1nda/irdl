Туристическият сектор в Румъния обръща нов лист
					16/09/2010
					Новата рекламна кампания на Румъния, която трябва да даде импулс на развиващия се туристически сектор в страната, вече е обременена от противоречия.
					От Паул Чокою за Southeast European Times от Букурещ – 16/09/10
 
					 
						
Автентичността на новия бранд се оспорва. [Виктор Барбу/SETimes]
						В опит да съживи западналия туристически сектор Румъния започна кампания за създаването на „бранд” на страната чрез атрактивно лого и ново привличащо вниманието мото. 
						"Румъния - открийте карпатската градина!" - приканва гостите на страната новата кампания, която официално беше открита на 29 юли по време на футболния мач от Европейската лига между "Динамо" (Букурещ) и "Хайдук" (Сплит). 
						Логото, зелен лист, под който е разположена синя ивица, символизира природата, въздуха и водата. Според критиците единственият проблем е, че то не е оригинално. Румънските блогери са открили подобно лого, което е знак на британска транспортна компания. 
						Министърът на туризма Елена Удря заяви, че правителството проучва въпроса. Тя заплаши да спре повечето плащания към испано-американския консорциум ТХР-ТНС, който спечели държавната поръчка за създаването на бранда, ако той не докаже оригиналността на продукта. 
						"Можем да платим само за проучване. Що се отнася до [логото], очакваме окончателния вариант на визуалния елемент, който да е защитен с авторско право, и тогава можем да анализираме ситуацията," каза Удря за „Медиафакс”. 
						Според експерти съживяването на румънския туризъм зависи от приемането на пълен пакет от мерки, включително инвестиции в инфраструктура, безупречни услуги и адекватно законодателство. 
						"Брандът на страната е важен елемент [от засилването на туризма], но това е само отправна точка. На първо място, той трябва да бъде подкрепен от силна и съгласувана рекламна кампания и конкурентен продукт", каза за SETimes Ана Мария Моанта, маркетингов директор в „Маршал Туризъм”, една от най-големите туристически агенции в Румъния.
						"За да имаме конкурентен продукт, [туристическият] сектор се нуждае от сериозни инвестиции, които се управляват отговорно, добри пътища, реставриране на архитектурните съкровища, добре обучен професионален персонал, законодателство, добра комбинация между цена и качество и чиста околна среда", посочи тя. 
						Според Моанта, въпреки въпросите около оригиналността, новата кампания предава същината на това, което Румъния може да предложи. 
						"Брандът на страната не може да компенсира лошите услуги, но може да насочи туристите да открият това, което наистина търсят – прекрасна природа, исторически и културни забележителности, добра храна и вина, традиции," казва тя. "Най-важното е, че туристите са впечатлени и препоръчват [Румъния] на своите приятели." 
						Предишните две кампании на страната не успяха да постигнат особени резултати. 
						По данни на Националния статистически институт общо 3,3 млн. чужденци са преминали румънската граница през първите шест месеца на годината, като това е с 3,4 % по-малко в сравнение със същия период на миналата година.

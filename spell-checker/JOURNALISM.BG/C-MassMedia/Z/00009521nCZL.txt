Проди насърчава Турция да продължи с реформите и да сътрудничи по кипърския въпрос
16/01/2004
 
АНКАРА, Турция -- Председателят на Европейската комисия Романо Проди призова в четвъртък (15 януари) турското правителство да усили въвеждането на вече приетите демократични реформи и да спомогне за обединението на разделения Кипър. Проди добави, че Анкара е по-близо до ЕС от всякога, но все още има нужда да убеди скептиците в Европа, че заслужава да се присъедини към съюза. В обръщение към парламента той призова Турция да упражни влиянието си върху кипърските турци в усилията за разрешаване на кипърския въпрос до 1 май. На тази дата гръцката част на острова ще бъде приета в ЕС. Премиерът Реджеп Тайип Ердоган увери Проди, че неговото правителство е решено да изпълни критериите на съюза за демократичност и че "ще направи всичко възможно да разшири усилията си за бързо постигане на справедливо и трайно уреждане на въпроса (в Кипър) преди м. май". Турските акции отново отбелязаха ръст в четвъртък след рязък спад при новината за пристигането на Проди в Анкара. Проди, придружаван от комисаря на ЕС по разширяването Гюнтер Ферхойген, е първият председател на комисията, посетил Турция след подписването на Споразумението от Анкара през 1963 г. (Хюриет, Миллиет - 16/01/04; AП, AФП, Дау Джоунс, Анадолска агенция, НТВ, TРT 2 - 15/01/04)

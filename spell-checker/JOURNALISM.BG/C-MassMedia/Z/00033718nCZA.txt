Босненецът Ганич остава в британския следствен арест 
					10/03/2010
					Бившият член на председателството на БиХ Еюп Ганич очаква заседание за определяне на парична гаранция, след като беше арестуван на лондонското летище "Хийтроу" на 1 март.
					От Юсуф Рамаданович за Southeast European Times от Сараево -- 10/03/10 
 
					 
						
Ветерани от войната в Босна се събраха на 5 март пред британското посолство в Сараево, за да протестират срещу арестуването на Еюп Ганич, член на босненското военновременно председателство. [Гети Имиджис]
						Еюп Ганич, висш член на Босненската мюсюлманска партия за демократично действие в Босна и Херцеговина (БиХ), ще остане в британския следствен арест най-малко до четвъртък (11 март), когато в Лондонския върховен съд ще се проведе съдебно заседание за определяне на парична гаранция. След това ще се реши дали той да бъде екстрадиран в Сърбия, която е издала заповедта за неговия арест по обвинения във военни престъпления. 
						 Шестдесет и четири годишният бивш член на председателството на БиХ бе арестуван на 1 март на лондонското летище "Хийтроу". 
						 Сърбия твърди, че през май 1992 г. Ганич е наредил на части под негово командване да открият огън по конвой от войници от бившата Югославска народна армия (ЮНА), отстъпващи от Сараево към сръбския опорен пункт Лукавица. Инцидентът доведе до смъртта на 40 войници от ЮНА. 
						Макар да е прекарал повечето години от политическата си кариера в БиХ, Ганич е роден в Нови Пазар в сръбската област Санджак. На това основание сръбските власти твърдят, че той е арестуван като сръбски гражданин. Семейството на Ганич настоява, че сега той притежава паспорт от БиХ. И двете страни искат екстрадирането му. 
						Новината за арестуването му внесе смут в политическите кръгове и сред обществеността, особено на бошнаците във Федерация Босна и Херцеговина, една от двете автономни области на страната. 
						Ходът на Сърбия бе осъден от политиците в Сараево като жест на недоброжелателство, който не вещае нищо добро за установяването на двустранни връзки. 
						 В интервю за седмичника "БХ Дани" представителят на бошнаците в тристранното председателство на страната, Харис Силайджич, заяви, че е "бил неприятно изненадан" от ареста. 
						Заповедта за арест на Ганич, каза Силайджич, не е първият агресивен ход на Сърбия спрямо страната. Два пъти напоследък Сърбия отхвърля назначени от БиХ посланици и прие един от тях едва след "много силно политическо лобиране от страна на Турция". 
						Желко Комшич, друг член на председателството на БиХ, каза, че случаят напомня този с Илия Юришич. Бившият военен Юришич бе арестуван на белградското летище през май 2007 г. по международна заповед за арест и е задържан в Сърбия оттогава. Той е обвинен за военновременен инцидент, свързан с нападение срещу конвой на ЮНА в северния град Тузла, при което над 50 войници бяха убити, а други 50 ранени. 
						Премиерът на Република Сръбска, Милорад Додик, заяви за белградския всекидневник "Вечерне Новости", че Ганич "ще бъде подведен по отговорност за престъпления срещу сърби, които е извършил по време на войната в БиХ. 
						Соня Бисерко, президент на Хелзинкския комитет за правата на човека в Сърбия, заяви, че арестът изглежда е пресметлив ход от страна на Сърбия с цел "намаляване на отговорността й чрез твърдения, че войната в Босна е започната от бошнаците", докато се опитва да инкриминира бивши босненски военни лидери като Ганич. 
						Освен официалните реакции, 3 000 жители на Сараево - включително голям брой ветерани от войната и студенти - протестираха на 5 март пред посолствата на Великобритания и Сърбия в столицата. Тълпата премина в шествие по главния булевард на града, носещ името на бившия комунистически диктатор Тито, в знак на солидарност с Ганич.

Бомба в кола уби петима и рани 68 души в Диарбекир
					04/01/2008
					 
						АНКАРА, Турция -- Пет души бяха убити, а 68 - ранени при експлозия на бомба в кола в град Диарбекир в югоизточната част на Турция в четвъртък ( 3 януари), която предизвика огромен пожар. Според изявления на официални представители в петък, осем от ранените са в критично състояние. Очевидно взривът е бил предназначен за автобус, транспортиращ военни. Бомбата е експлодирала, когато автобусът е минавал покрай училище. Трима от убитите и няколко от ранените са ученици. Ранени са и трийсет войници. Полицията е арестувала четири лица във връзка с експлозията. Макар че никой не е поел отговорност за атентата, властите подозират, че са замесени членове на терористичната Кюрдска работническа партия. Лагерите на групировката в Северен Ирак бяха обект на въздушни удари от страна на Турция през последните няколко седмици. (Ройтерс, AП, Синхуа, Заман, Сабах, Би Би Си - 04/01/08; НТВ, АНКА, AП, AФП - 03/01/08)

Македония премахва митата за основни промишлени отрасли
					30/06/2005
					Македонското правителство реши да премахне митата върху суровините за селското стопанство, текстилната и машиностроителната промишленост от 1 юли. Митата трябваше да бъдат отменени догодина, но властите искат да ускорят процеса, за да помогнат да се подобри бизнесклиматът в страната.
					От Марина Стояновска за Southeast European Times от Скопие -- 30/06/05
 
					 
						
Новият закон премахва митата върху суровините за селското стопанство, текстилната и машиностроителната промишленост. [АФП]
						Македонското правителство реши да премахне митата върху суровините за селското стопанство, текстилната и машиностроителната промишленост, считано от петък (1 юли). Премахването на тарифите -- които варираха от 3 до 18 % -- бе планирано за началото на 2006 г., когато влиза в сила нов митнически закон, но правителството реши да изтегли напред тази разпоредба, за да заздрави бизнесклимата в страната. 
						"С оглед на факта, че законът за митниците, който трябва да влезе в сила в началото на следващата година, предвижда митнически правомощия, правителството реши да използва правото си междувременно да действа по свое усмотрение и да приложи член 24, с който се отменят митата в секторите на селското стопанство, текстилната промишленост и машиностроенето върху суровини, които не са произведени в Македония," каза Илия Ильоски, директор на македонската митническа администрация. 
						Това решение се отнася до всички тарифи за вносни суровини в трите сектора. Изготвен е първоначален списък, съдържащ 300 до 400 позиции от митническата тарифа, които ще бъдат премахнати. В рамките на следващите десетина дни се очаква македонската митническа администрация да излезе с прогноза за финсансовия ефект от новата мярка. 
						"Въпреки факта, че бюджетът за тази година е приет, тази мярка няма да окаже влияние върху него и не е необходимо да се взимат други контрамерки, за да се запълва евентуална празнина в държавния бюджет. Ние ще вземем предвид сумарните данни за вноса през последните три години, както и сумите, платими на митниците за тези суровини," каза Ильоски.

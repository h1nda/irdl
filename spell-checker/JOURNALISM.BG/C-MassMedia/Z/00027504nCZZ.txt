Бизнес: Очаква се магазините в Хърватия да работят с удължено работно време през лятото
					22/08/2008
					Очаква се търговците на дребно в Хърватия да работят до полунощ. Още в деловите новини от седмицата: Административният съд на Турция спря приватизацията на няколко магистрали и мостове; продажбите на автомобили в Румъния са се повишили с 2,3 %.
					 
						
Магазините в Хърватия може би ще работят до по-късно през лятото. [Архив]
						
						Хърватското правителство планира да въведе удължено работно време до полунощ за магазините от търговската мрежа през летния туристически сезон, съобщи говорителят на правителството Златко Мехун в понеделник (18 август). Загреб обяви планираната промяна след продължителни дебати между бизнеса и профсъюзите и разгорещени парламентарни обсъждания. Все пак премиерът Иво Санадер предложи в отговор на съпротивата на синдикатите разговорите между лидерите на бизнеса и синдикатите по въпроса за удълженото работно време да продължат.
						*** 
						Върховният административен съд на Турция, Държавният съвет, спря приватизацията на няколко магистрали и мостове във вторник (19 август). Правителството се подготвяше да продаде девет магистрали и два моста до края на годината, за да увеличи приходите от приватизация. Решението на съда отлага приватизацията до 2009 г. 
						*** 
						
						Българската Комисия за защита на конкуренцията разреши в понеделник (18 август) продажбата на 70 % от акциите на БМФ – държавното корабоплавателно дружество – на германската компания "КГ Маритайм Шипинг”. Сделката е на стойност 225 млн. евро и купувачът се ангажира през следващите десет години да инвестира още 400 млн. евро и да запази броя на служителите на не по-малко от 2 360 през този период. Персоналът на дружеството в момента е 2 851 души.
						*** 
						Продажбите на автомобили в Румъния са нараснали с 2,3 % спрямо предходната година, достигайки до 210 750 автомобила от януари до юли, съобщи във вторник (19 август) Румънската асоциация на производителите и вносителите на автомобили. В стойностно изражение продажбите са достигнали 2,2 млрд. евро и тази сума достига до 2,6 млрд. евро, ако се включат и автомобилните части. 
						*** 
						Общите държавни и частни инвестиции в автомобилния завод “Застава” в Крагуевац, Сърбия, ще достигнат 1,1 млрд. евро, заяви в понеделник (18 август) Небойша Здравкович, член на правителствения екип, водещ преговорите по продажбата на “Застава” на “Фиат”. Той добави, че сръбското правителство ще осигури 300 млн. евро от тази сума. Двете страни са се договорили по почти всички въпроси от проекта и окончателният договор ще бъде подписан през септември.
						*** 
						Правителството на Република Сръбска (РС) взе решение да отпусне около 102 млн. евро за развитието на източната част на РС до 2010 г. Общо 29 общини ще могат да се възползват от финансирането за селскостопанския и жилищния сектор и от помощта за малки и средни предприятия.
						*** 
						 Италианското дружество “Монкада” планира да изгради водноелектрическа централа в Албания, съобщи всекидневникът “Панорама” в четвъртък (21 август). Според вестника “Монкада” ще изгради централата в района Карабурун на планините Курвелес.
						
						(Различни източници – 15/08/08-22/08/08)

ЕС призова за бързо сформиране на новото сръбско правителство
					13/05/2008
					Представители на ЕС призоваха в понеделник Сърбия да действа по-бързо при сформирането на правителство, което ще може да ускори придвижването й по пътя на европейската интеграция.
					(ФТ, Индипендънт, Телеграф, Блиц, Б92 - 13/05/08; AП, Ройтерс, АФП, ДПА, Би Би Си, Balkan Insight, Бета, Б92 - 12/05/08)
 
					 
						
Поддръжници на Демократическата партия честват победата на изборите в неделя (11 май). [Гети Имиджис]
						Балканските страни, Съединените щати и ЕС приветстваха в понеделник (12 май) резултатите от сръбските парламентарни избори, в които коалицията на Демократическата партия (ДП) на президента Борис Тадич спечели мнозинството от гласовете. 
						Хърватският президент Стипе Месич подчерта, че победата на коалицията „За европейска Сърбия” над националистическите сили е добър знак за бъдещето на целия регион. 
						"Изходът от изборите също така показва, че ще имаме съседка, в която значителен брой хора ... не се взират в миналото,” каза той. 
						Представители на други балкански страни, между които Македония, Черна гора и Косово, се изказаха в същия дух и подобно на Месич приветстваха резултатите от най-важните избори в Сърбия, откакто демократичните сили събориха режима на бившия президент Слободан Милошевич през октомври 2000 г. 
						Победата на проевропейската коалиция на Тадич в неделните избори бе изненадваща, тъй като всички предизборни проучвания сочеха, че тя отстъпва по популярност на Сръбската радикална партия (СРП). 
						Държавната избирателна комисия обяви в понеделник, че „За европейска Сърбия” е спечелила 38,44 % от гласовете и ще заеме 102 от 250-те места в законодателния орган на страната. СРП остана втора с 29,36 %, или 77 места. 
						Лагерът на Тадич зарадва западните правителства и висши представители на ЕС, които похвалиха сръбските избиратели за подкрепата им за европейската интеграция. 
						"Сръбският електорат ясно демонстрира, че сърцето му е в Европа,” заяви американското посолство в Белград в свое изявление от понеделник. 
						Еврокомисарят по разширяването Оли Рен се присъедини към хора на висшите дипломати от 27-членния блок и приветства успеха на лагера на Тадич, като сигнализира за готовността на Брюксел да подкрепи по-бързия напредък на Сърбия в процеса на присъединяване. 
						"Европейската комисия ... приветства успеха на реформаторските сили, които споделят европейските ценности,” каза Рен. „ЕС е готов да ускори нейния курс към ЕС – включително чрез предоставяне на кандидатски статут”. Заедно с други представители на ЕС той призова за бързото сформиране на нов кабинет. 
						"Надявам се, че новото правителство, което ще бъде посветено на прилагане на реформите и постигане на необходимите условия за по-нататъшен напредък към Европа, ще бъде сформирано скоро,” заяви в понеделник върховният представител на ЕС по въпросите на външната политика Хавиер Солана. Но тъй като нито коалицията на Тадич, нито СРП успяха да си осигурят категоричното мнозинство от 126 места в парламента, и двете ще търсят коалиционни партньори. 
						Смята се, че заелата четвърто място коалиция, водена от Социалистическата партия на Сърбия (СПС), някога оглавявана от Милошевич, която сега спечели 7,6 % от гласовете и ще получи 20 места в парламента, ще е реши кой ще поеме управлението. 
						Коалицията между Демократическата партия на Сърбия на бившия премиер Воислав Кощуница и „Нова Сърбия”, която зае трето място с подкрепата на 11,59 % от избирателите, равняваща се на 30 места в парламента, сигнализира за готовността си да се присъедини към коалиционно правителство, водено от СРП. Изпълняващият длъжността лидер на СРП Томислав Николич се срещна в понеделник с Кощуница, за да обсъди сформирането на съвместен кабинет. Заедно със СПС те биха имали мнозинство от 127 места. 
						
						Наблюдателите смятат коалицията между Тадич и Кощуница за невъзможна перспектива, тъй като разривът между тях относно кандидатурата на страната за ЕС се задълбочи, след като мнозинството от страните, членки на ЕС, признаха независимостта на Косово. Ето защо президентът също ще се нуждае от подкрепата на социалистите и някои от етническите коалиции, за да си осигури парламентарно мнозинство. Прозападната Либералдемократическа партия на Чедомир Йованович, която спечели 5,24 % от гласовете и съответно 13 места в парламента, според съобщенията не желае да се съюзява със СПС.

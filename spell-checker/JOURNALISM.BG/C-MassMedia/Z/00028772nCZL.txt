Девет души бяха ранени в сблъсъци по време на протести на ветерани в Сърбия
					22/12/2008
					 
						БЕЛГРАД, Сърбия -- Около 1 000 сръбски ветерани проведоха протест и се сблъскаха с полицията в Сърбия в неделя (21 декември), при което бяха ранени девет души. Полицията арестува четирима ветерани след сблъсъците на мост над река Топлица, близо до пропускателния пункт "Мердаре" на границата с Косово. Ветерани от конфликта от 1999 г. се опитаха да разкъсат полицейския кордон, но около 300 жандармеристи и полицаи от частите за борба с безредиците блокираха пътя им. Протестиращите окупираха пътя Ниш-Прищина за няколко часа с искания за заплащане за прослуженото от тях време през 1999 г. Ветераните се стремят също и към освобождаването на двама техни колеги, излежаващи присъди за военни престъпления в Косово, и протестират срещу създаването на полиция и сили за сигурност в Косово.
						Сръбският министър на отбраната Драган Шутановац каза в неделя, че създаването на Силите за сигурност на Косово е "напълно неприемливо". Сърбия "изцяло се противопоставя" на тяхното сформиране, каза Шутановац пред репортери в село Рашевац. (Б92, ФоНет, Бета, Танюг, АП, АФП, ДПА, Синхуа, Макфакс - 21/12/08)

Нови стачки в Гърция 
					20/01/2011
					 
						АТИНА, Гърция -- Фармацевти, адвокати и работещи в железниците започнаха стачка в сряда (19 януари) срещу мерките за строги икономии, включително предложението за отварянето на така наречените „затворени професии”. Фармацевтите и адвокатите ще стачкуват три дена, а действията на работещите в железниците ще продължат два дена, през което време се прекратяват всички жп транспортни услуги. 
						Стачките съвпадат с внасянето в парламента от правителството на проект за мерки, по силата на които ще бъдат отворени десетки професии, ползващи се понастоящем от строго контролирано лицензиране или от фиксирани проценти печалба. Законопроектът е част от ангажиментите на правителството, поети по спасителното споразумение на страната с ЕС/МВФ за 110 милиарда евро. В него се предвижда либерализиране на около 140 професии, включително тези на адвокатите, нотариусите, фармацевтите, инженерите, архитектите, строителите, шофьорите и др. Експерти твърдят, че либерализацията ще създаде нови работни места и ще увеличи БВП. (Бизнесуик, АНА-МПА - 19/01/11)

Високопоставен служител на Черна гора е арестуван по обвинения в незаконен трафик
03/12/2002
Полицията на Черна гора арестува заместник-главния прокурор на републиката и още двама души, заподозрени в участие в нелегален трафик на жени. Очакват се още арести, според местните медии.
(Ройтерс, Радио Б92, ООН - 02/12/02)
 
 
След подозрения за замесени правителствени служители и престъпни групировки в търговията с жени, полицията в Черна гора арестува заместник-главния прокурор на републиката Зоран Пиперович и други двама заподозрени. Според местните медии се очакват още арести, включително сред политическия елит на страната.
"Черна гора е решена да се бори с организираната престъпност и няма напълно недосегаеми за закона хора", заяви действащият президент Филип Вуянович.
Пиперович беше арестуван в събота (30 ноември) и ще остане в ареста 30 дни, в очакване на резултатите от започналото разследване. Според белградското радио Б92, наказателни обвинения са повдигнати още срещу Ирфан Курпейович и Екрем Ясович, заподозрени в съучастие в незаконната търговия с жени. Пиперович отхвърли всички обвинения.
Арестите бяха извършени след като майка на две деца от Молдова, пристигнала в Черна гора да търси работа, поиска защита от полицията. Жената признала, че била принудена от Курпейович да проституира, а по-късно била продадена на Ясович за един "Мерцедес".
"Тя предала паспорта си и така е станала робиня", каза Лиляна Райчевич от Дома за жени-жертви на насилие в Подгорица. "После е започнал нейния ад от изолация, дългове и частни партита. Тя научила бързо езика, започнала да взема наркотици и да ходи по вечерни партита, където са й предложили работа".
В неделя Райчевич призова държавния прокурор Божидар Вукчевич да подаде оставка заради скандала, в който е замесена неговата институция.
Конфликтите на етническа основа и икономическите проблеми на Балканите създават благоприятна среда за търговията с хора и други престъпления. Заместник-главният прокурор беше арестуван дни след проведената в Лондон международна конференция за организираната престъпност на Балканите, където водещи политици призоваха за съвместни действия. Арестите са и в навечерието на Международния ден на премахване на робството.
В понеделник, Генералният секретар на ООН Кофи Анан излезе със специално изявление, в което заклейми продължаващата практика на робство. "Действията за борба с робството и подобните на него практики не трябва да се ограничават само до мерките на съда и полицията", каза той. "Ние също можем да допринесем за унищожаването на робството като се борим със социалните условия, като бедността, която прави хората уязвими за експлоатация, и като дадем на хората възможност да управляват собствения си живот".

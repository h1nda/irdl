Прищина приема плана на генералния секретар на ООН, но Сърбия го отхвърля
					17/06/2008
					В представения наскоро план на генералният секретар на ООН Бан Ки Мун се казва, че събитията в Косово имат значителни оперативни последици за ЮНМИК и че мисията трябва да се нагоди към събитията.
					От Блерта Финичи-Кабаши за Southeast European Times от Прищина -- 17/06/08
 
					 
						
Генералният секретар на ООН Бан Ки Мун възнамерява да даде правомощия на мисията на ЕС. [Гети Имиджис]
						Косовските лидери отговориха положително на предложението за преструктуриране на гражданското международно присъствие в придобилата неотдавна независимост държава. Планът, представен от генералния секретар на ООН Бан Ки Мун в четвъртък (12 юни) пред Съвета за сигурност, дава повече правомощия на мисията ЮЛЕКС над полицията, съдилищата и други институции в Косово. 
						Бан каза, че ЕС е готов да разположи персонал на територията на Косово в секторите на полицията, правосъдието и митниците и че ООН ще запази присъствие в държавата, за да изпълнява „ограничени, остатъчни задачи”. 
						"Вярвам, че [ООН] е изправена пред нова действителност в Косово с оперативни последици” за ЮНМИК, които трябва да вземем под внимание, заявява Бан в доклада си. „Ако това не стане, може да се стигне до повишено напрежение с Косово, включително между косовските общности." 
						Косовският президент Фатмир Сейдиу потвърди, че правителството като цяло подкрепя плана на Бан, който не застрашава суверенитета на бившата провинция. „Косово е готово да сътрудничи с [ООН] при прехвърлянето на компетенциите от ЮНМИК към косовските институции и ЮЛЕКС,” каза Сейдиу. 
						"Наясно съм, че този пакет може и да не задоволява всички страни. Искрено вярвам обаче, че след дълги разисквания по въпроса ще намерим изход. Целта ми бе да подготвя предварително споразумение, което да е приемливо за всички страни и което ще има подкрепата на важни международни сили. Искрено вярвам, че този пакет ще постигне тази цел,” каза Бан в Брюксел. 
						"Усилията [на ООН] са насочени към това да гарантира, че политическата ситуация и обстановката на сигурност в Косово и в по-широкия регион ще останат стабилни и че населението на Косово и в частност на малцинствените общности ще бъдат закриляни адекватно,” пише Бан. 
						"При липсата на напътствия от Съвета за сигурност и след широки консултации моето намерение е да видоизменя структурата и профила на международното гражданско присъствие в такова, което съответства на променящата се ситуация в Косово и което дава възможност на [ЕС] да поеме по-голяма оперативна роля в Косово в съответствие с Резолюция 1244 [на Съвета за сигурност]," се казва в плана. 
						Членовете на Съвета за сигурност все още проучват предложението на Бан, заяви председателят на Съвета за този месец, посланикът на САЩ Залмай Халилзад. 
						ООН изпрати плана и на сръбския президент Борис Тадич. В петък премиерът Воислав Кощуница заяви, че той противоречи на Резолюция 1244 и следователно е неприемлив за Сърбия.

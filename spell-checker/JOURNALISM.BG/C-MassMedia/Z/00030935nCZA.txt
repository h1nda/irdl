Митровица привлича мотоциклетисти и рокзвезди
					15/07/2009
					Жителите на Митровица имат възможност да видят парад на мотоциклетисти и хуманитарна проява.
					От Илия Джорджевич за Southeast European Times от Митровица – 15/07/09
 
					 
						
Мотоциклети “Харли Дейвидсън” изпълниха улиците на Митровица. Бора Джорджевич (пътникът на задната седалка), известен още като Бора Чорба, е водещият вокалист на сръбската рокгрупа “Рибля Чорба”. [Илия Джорджевич]
						Хиляди мотоциклетисти от Сърбия, Черна гора и Босна и Херцеговина пристигнаха на 28 юни в Митровица за парад на мотоциклети и хуманитарна проява в Косово. Председателят на белградския клуб “Харли Дейвидсън” Милич Радевич водеше парада, а негов пътник бе сръбският рокмузикант Бора Джорджевич. 
						Радевич, чийто клуб организира срещата на мотоциклетистите, каза за Southeast European Times, че около 1000 мотоциклетисти са се събрали в Белград, за да се отправят към Митровица по случай Видовден -- популярен сръбски празник. 
						Парадът на мотоциклетистите накара тълпи от хора да излязат от домовете си, за да видят рядкото за техния град събитие. Проявата се състоя на фона на повишено напрежение за бъдещето на Косово, по-специално за бъдещето на сърбите в независимо Косово. 
						"Това е огромна група от мотоциклетисти, носеща емоционален заряд ... Донесохме подаръци за децата сираци, защото това е и наша хуманитарна мисия", каза Радевич. 
						"Мотоциклетистите са последните, които ще ви разочароват. Тези момчета са добри и учтиви. На Запад често можете да видите подобни групи, но с престъпни намерения. С нашите мотоциклетисти това не е така," допълва той. 
						Митровица, етнически разделен град в населяваното предимно от сърби Северно Косово, отказва да признае независимостта на Косово. 
						Славиша, мотоциклетист от Белград, който е в Митровица за първи път, казва, че отдавна иска да посети града и по свой скромен начин да подкрепи хората, които живеят там. 
						 Джордже Давид, рокмузикант и мотоциклетист от клуба “Харли Дейвидсън”, каза за SETimes: "Тук се чувствам като у дома си. Имам приятели, добри другари. Мисля, че тук все още живеят онези, които мислят със сърцето си... С нас дойдоха “шампионите от първа лига” на сръбската рокмузика. "Рибля Чорба", Джордже Давид и група “Ганг” ще свирят заедно, както и групите “Ю”, “Партибрейкърс”, “Фар”, “Кингс Апартмънт” … всички те са първокласни музиканти и изпълнители на местен рокендрол." 
						Звуците на хардрока отекваха до късно през нощта, съпровождани от рева на двигателите, но оплаквания нямаше. 
						Жител на Митровица каза: "Целият град се съживи."

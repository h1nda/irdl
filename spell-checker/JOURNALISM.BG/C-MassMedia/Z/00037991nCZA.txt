Кюрдското гражданско неподчинение в Турция продължава
					31/03/2011
					Вълнения сред кюрдите в Турция преди изборите през юни.
					От Алина Лехтинен за Southeast European Times от Истанбул – 31/03/11
 
					 
						
През уикенда се проведоха прокюрдски демонстрации. [Ройтерс]
						Миналата седмица прокюрдската Партия на мира и демокрацията (ПМД) призова кюрдите в Турция да проведат актове на гражданско неподчинение, като организират седящи стачки в цяла Югоизточна Турция. 
						В понеделник (28 март) в провинция Сиирт избухнаха бунтове след шествие на около 40 000 души до предполагаеми масови гробове на 200 кюрди, погребани в Касапдереси. 
						Протестите започнаха след организирана от ПМД седяща стачка в парка „Таксим Гези” в неделя, когато участниците скандираха лозунги в подкрепа на Кюрдската работническа партия (ПКК). Протестът се проведе при строги мерки за сигурност. 
						В югоизточните градове Батман и Диарбекир са били задържани членове на ПМД, както и други протестиращи. 
						Очаква се ситуацията да остане кризисна до изборите на 12 юни. 
						Според преподавателя в Университета „Билкент” Тарък Огузлу малко вероятно е управляващата Партия на справедливостта и развитието (ПСР) да направи големи промени в политиката си по отношение на кюрдския проблем преди тези избори. 
						„Не очаквам ПСР да предприеме радикални реформи по отношение на този конкретен проблем в Турция. Най-вероятно ще запазят мълчание”, заяви Огузлу. 
						Кюрдското население на Турция настоява за основни права и автономия от десетилетия. Исканията им обаче все още не са удовлетворени изцяло. През 2009 г. правителството направи опит за решаване на проблема чрез така наречената „кюрдска инициатива”. Въпреки това според анализаторите тя не се е увенчала с успех. 
						„Целият проект имаше обратен ефект заради неспособността на правителството да го осъществи и неуспеха на всички други партии в Турция да постигнат съгласие как да бъде изпълнен той”, каза за SETimes Михаел Гюнтер, преподавател от Техническия университет в Тенеси и експерт по кюрдския въпрос. 
						Въпросът е много чувствителен в Турция. Миналата седмица писателят нобелов лауреат Орхан Памук беше глобен с над 2 500 евро за негов коментар в интервю за швейцарски вестник през 2005 г. относно броя на убитите на турска територия кюрди и арменци. 
						Турция не е единствената страна, където в момента има вълнения сред кюрдското население. 
						„Кюрдите в Сирия и Ирак също се бунтуват. Кюрдският проблем в Турция е много тясно свързан с кюрдския проблем в региона”, обяснява Огозлу. 
						Някои експерти предупреждават, че кюрдите се опитват да тръгнат по същия път като бунтовниците в Близкия изток и Северна Африка, които в момента свалят редица правителства. 
						„Сегашните кюрдски размирици в Турция може да получат „тласък” от бунтовете, които в момента се надигат на много други места в целия Близък изток”, заяви Гюнтер. 
						Преподавателят в Истанбулския университет Ерхан Келешоглу обаче не е убеден в тези твърдения. 
						„Някои анализатори смятат, че кюрдските младежи са доста разгневени срещу режима и много ентусиазирани от размириците в Близкия изток. Ще видим резултата в близко бъдеще”, посочи той.

Косовският премиер Тачи отказа да преговаря със Сърбия по предложенията на ООН
					06/08/2008
					 
						ПРИЩИНА, Косово –- Премиерът Хашим Тачи заяви, че неговото правителство няма да обсъжда с Белград някои въпроси, които неотдавна бяха предложени от генералния секретар на ООН Бан Ки Мун. В предложенията, които той е изпратил до Косово и Сърбия в средата на юни, отново се подчертава ангажиментът на ООН да води диалог по въпросите, засягащи полицията, съдебната власт, административните граници, сръбското културно наследство, движението, инфраструктурата и митницата. В публикувано в сряда (6 август) интервю в “Коха Диторе” обаче Тачи каза, че ще се спазва конституцията на Косово, а не "изявления, направени специално за случая от когото и да е".
						Други новини -- Полицията арестува в Митровица трима косовски сръбски младeжи след сбиване с албански тийнейджъри късно в понеделник. Четирима души са били ранени, включително служител на полицията на ЮНМИК, а автомобили и магазини в района са пострадали сериозно. Кметът на Митровица Байрам Реджепи определи сбиването като умишлена провокация в разделения град. (Коха Диторе, Кохавижън, Експрес, Зери - 06/08/08; АФП, BalkanWeb - 05/08/08)

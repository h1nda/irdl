Ръководителят на ООН призова за неотложни действия за Косово
					06/07/2007
					 
						НЮ ЙОРК, Съединени щати -- Напредъкът, постигнат в стабилизацията на Косово, би могъл лесно да се загуби, ако скоро не бъде взето решение за окончателния статут на провинцията, предупреди в четвъртък (5 юли) генералният секретар на ООН Бан Ки Мун. "Определянето на окончателния статут на Косово трябва следователно да остане приоритет за Съвета за сигурност и за международната общност като цяло," каза Бан в изявление пред Съвета. Той отново подчерта подкрепата си за плана, изготвен от бившия финландски президент Марти Ахтисаари. Съветът за сигурност трябва да разисква бъдещия статут на Косово в понеделник.
						Ръководителят на ЮНМИК Йоахим Рюкер ще запознае членовете на Съвета със сегашната ситуация. В четвъртък той се срещна с опозиционни лидери в Косово и заяви пред тях, че възнамерява да изрази безпокойството си относно нестабилността на статуквото. Франция иска да отложи решението за статута с шест месеца, за да се даде време за допълнителни преговори между Сърбия и косовските албанци. Русия посочи, че ще блокира всяка резолюция, която би довела до независимост на Косово, докато Китай намекна, че може да използва правото си на вето, освен ако Русия и Съединените щати не съумеят да намерят общ език. (Ню Йорк Таймс - 06/07/07; Ройтерс, АП, АФП, ЮПИ, РТК, Телеграфи, РСЕ, Balkanweb, Kosovalive, ДПA - 05/07/07)

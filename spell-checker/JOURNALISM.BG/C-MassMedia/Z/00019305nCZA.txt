Първите 100 дни на правителството на Чеку предизвикват смесени оценки
					19/07/2006
					Косовският премиер Агим Чеку се отчете пред парламента за първите си 100 дни на власт, но политиците от опозицията бойкотираха заседанието заради процедурен спор. Междувременно граждани на Прищина коментираха управлението на Чеку.
					От Блерта Фоничи за Southeast European Times от Прищина – 19/07/06
 
					 
						
Косовският премиер Агим Чеку [Гети Имиджис]
						Миналата седмица косовските законодатели изслушаха отчета на косовския премиер Агим Чеку за първите 100 дни на управлението му. В по-голямата си част отчетът бе посветен на изпълнението на определените от ООН стандарти. 
						През последните три месеца бяха постигнати значителни резултати, каза премиерът, като добави, че Косово "е доста добре подготвено за първия етап от периода след определянето на статута". Правителството усилено работи за изпълнение на стандартите, за засилване на сигурността и политическата стабилност, както и за финализиране на преговорите за статута на Косово, каза Чеку. 
						Опозиционните партии обаче бойкотираха отчета, тъй като не бе одобрено предложението им да се предоставят на всеки депутат десет минути за дискусии. 
						"Всеки депутат трябва да има възможност да се изкаже или да коментира отчета на Чеку в продължение на поне десет минути. За нас два часа за цялата дискусия са много малко," каза Якуп Красничи, ръководител на парламентарната група на ПДK. 
						Според премиера заради бойкота е била пропусната възможността да се направят важни оценки. 
						"Ние не искаме да слушаме само похвали," каза Чеку. "За нас е много важно да чуем техните критики, за да знаем къде сме сгрешили и в какво сме успели," каза той след заседанието на 13 юли. 
						Междувременно граждани на Прищина също отправиха свои предложения към администрацията на Чеку. "Премиерът трябва да се отчита всеки месец пред парламента за работата на правителството…Отчетът му трябва да бъде по-конкретен," казва началният учител Ибуш Йонузи.
						Фризьорката Магбуле Камбери е съгласна. "Премиерът трябва да представя не само успехите, но и неуспехите," казва тя. "Мисля, че всеки месец не само премиерът, но и кабинетът му трябва да ни предоставят важна информация -- особено сега, тъй като това е важен момент за Косово." 
						Според Камбери премиерът трябва да организира също и публични дебати с гражданите на Косово. "Мисля, че в такива дебати може по-конкретно да се обсъжда отчетът за работата на правителството," добави тя. 
						Други обаче смятат, че Чеку и кабинетът му вече действат достатъчно прозрачно. Правителството има нужда и от известна степен на дискретност, за да функционира ефективно, смята Джетулах Гаши, и от него не може да се очаква да разкрива всичко. 
						Някои граждани просто са безразлични към политическите дела. "Не ме интересува какво става в парламента," казва Бейтуш Джемайли, който работи в малък магазин близо до централата на ЮНМИК. "Аз съм фермер и се интересувам само от моята област."

Обвинението към Трибунала на ООН навлиза в заключителната фаза на своята пледоария на процеса срещу Милошевич
14/01/2004
Прокурорите от Трибунала на ООН за военни престъпления разполагат с още няколко седмици, за да приключат своята пледоария срещу бившия югославски президент Слободан Милошевич, който е изправен пред съда в Хага от февруари 2002 г.
(АП, Би Би Си, Ройтърс, Радио Б92 - 13/01/04
 
 
Процесът за военни престъпления срещу бившия югославски президент Слободан Милошевич навлезе в заключителната фаза на пледоарията на обвинението, което разполага с време до средата да февруари да изложи аргументите си. Срещу Милошевич са предявени обвинения по 66 пункта за геноцид, за ролята му във войните в Хърватия, Босна и Херцеговина и Косово през 90-те години на миналия век.
Според анализатори най-трудно би било да се осъди Милошевич за геноцид, най-сериозното обвинение във военни престъпления, повдигнато срещу бившия лидер във връзка с войната в Босна и Херцеговина през1992-1995 г. Прокурорите трябва да докажат, че бившият югославски лидер, който като президент на Сърбия по това време не е имал правомощия по отношение на босненско-сръбските сили, е упражнявал фактически контрол върху тях и не е предотвратил зверствата, извършени от тях, както и не ги е наказал за тези деяния след това. Милошевич, който твърди,че е играл мироопазваща роля, настоятелно пледира, че не е имал командни функции по отношение на силите, действащи извън границите на Сърбия.
След триседмична коледна ваканция заседанията бяха подновени във вторник (13 януари) с показанията на Ненад Зафирович, репортер на радио Б92 по време на войните в Хърватия и БиХ, който е покривал и мирните преговори в Женева през 1993 г., целящи да намерят решение на конфликта в БиХ.
"Въз основа на цялата информация, която съм събрал като журналист, може да се установи, че обвиняемият е бил ръководител на босненско-сръбската делегация и всичко е зависело от него, " каза Зафирович, коментирайки преговорите в Женева. Според Зафирович, босненско-сръбските членове на делегацията официално са се обръщали към югославския лидер като "Г-н Милошевич". В частни разговори обаче те са го наричали "Големия бос" или "Тато", което според Зафирович ясно е подсказвало, че той е бил техният върховен ръководител.
Зафирович освен това се позова на закрито заседание на босненско-сръбския парламент през май 1993 г., по време на което Милошевич се е обърнал към аудиторията , използвайки първо лице мн.ч. "ние", вместо " вие". Езикът е важен, посочи Зафирович, като се има предвид, че Милошевич винаги е правел разлика в публичните си изявления между сърбите в БиХ и в Сърбия.
В съдебната зала бе също така изслушан запис на произнесената от Милошевич реч по време на това заседание. В нея обвиняемият призовава депутатите да приемат мирния план на Ванс-Оуен, заявявайки им, че съгласно предлагания план "е невъзможно сръбските интереси да бъдат поставени на изпитание".
Зафирович разказа освен това, че е видял лидерът на босненските сърби Момчило Краешник и военният командир Ратко Младич да напускат сградата на сръбското президентство по различни поводи в края на 1993 г. и началото на 1994 г., което е било съобщено от белградското радио Б92.
Прокурорите на ООН разполагат сега с 16 дни за приключване на пледоарията си по случая. Сред свидетелите, които се очаква да се явят в залата, е и бившият югопрезидент Анте Маркович.
След като приключи пледоарията на обвинението в средата на февруари, ще има тримесечно прекъсване, преди Милошевич да започне изложението на своята защита. Той ще разполага с около две години, същото време, което бе предоставено на обвинението.
Други новини: Трибуналът на ООН за военни престъпления е разширил обхвата на действията си по издирване на все още укриващи се обвиняеми. Съдът е издал отделни постановления във вторник, които засягат 12 заподозрени лица, които са на свобода.

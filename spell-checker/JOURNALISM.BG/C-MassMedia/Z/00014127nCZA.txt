Кипърските гърци не желаят да представят списък с предложения за промени в плана на Анан
					05/04/2005
					В опит да се избегне пореден провал в усилията за обединение на Кипър генералният секретар на ООН Кофи Анан поиска от Никозия да представи своите искания за промени в предложения от него план за обединение. Кипърското гръцко правителство обаче заяви в понеделник, че няма да направи това, докато не стане ясно как Анан смята да процедира. 
					(Кипър Мейл - 05/04/05; АФП, Ксинхуа, Кипърска информациаонна агенция - 04/04/05)
 
					 
						
“Не можем да приемем искания за представяне на писмени и детайлизирани промени в плана, тъй като не знаем как Генаралният секретар възнамерява да процедира с тях," каза външният министър на кипърските гърци Георгиос Якову. [AФП]
						Властите на кипърските гърци изразиха становище в понеделник (4 април), че не биха разкрили своите предложения за промени в мирния план на ООН за Кипър, както това поиска Генералният секретар на ООН Кофи Анан.
						"Не можем да приемем искане за писмени и детайлизирани предложения към плана на Анан, тъй като не знаем как Генералният секретар възнамерява да процедира с тях," цитира АФП в понеделник външния министър на кипърските гърци Георгиос Якову."Ще ги предаде ли на кипърските турци да ги разгледат или отхвърлят?"
						Коментарите на министъра дойдоха в отговор на изявление на американския пратеник за Кипър Лора Кенеди, която изрази подкрепата на Вашингтон за призива на Анан към кипърските гърци да изложат конкретно промените в плана, към които се стремят. 
						Последната международна инициатива за обединение на Кипър въз основа на плана на ООН се провали през април 2004 г. след като две-трети от кипърските гърци гласуваха против плана по време на паралелни референдуми, проведени на разделения остров. Мнозинството от кипърските турци го одобри. Само обаче международно признатата кипърска гръцка част на острова се присъедини към ЕС на 1 май заедно с други девет държави от ЦИЕ. 
						През последните месеци четирите основни заинтересовани страни по проблема - кипърските гърци, кипърските турци, Гърция и Турция - настояваха за подновяване на мирните преговори. Миналата седмица Якову посочи, че началните консултации могат да започнат след президентските избори в турската част на острова на 17 април.
						Анан обаче даде ясно да се разбере ,че той не би инициирал нов кръг преговори, ако вижда минимален шанс за успех. Той поиска от Никозия да предложи писмени предложения за промени в плана на ООН, който отново се очаква да бъде базата за бъдещите преговори. 
						"Анан очаква да получи тези предложения," заяви говорителят на ООН Фред Екхарт миналата седмица."Той иска да се убеди, че може да се стъпи на здрава основа преди подновяване на преговорите. Той не иска още един провал."
						Президентът на кипърските гърци Тасос Пападопулос, който проведе кампания срещу плана на ООН миналата година, не желае да даде публичност на желаните от него промени, изтъквайки, че това би отслабило преговорните му позиции. Той предложи освен това този път Анан да поеме ролята на посредник, а не да бъде арбитър както преди.

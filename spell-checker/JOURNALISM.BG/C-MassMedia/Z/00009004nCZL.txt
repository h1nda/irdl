Хърватският ход в Адриатика разбуни съседите и предизвика критиката на ЕС
10/11/2003
Хърватия иска да защити своята риболовна зона в Адриатика и предвижда да разшири юрисдикцията си в този район. ЕС ще се занимае с въпроса, когато проведе среща във Венеция по-късно този месец.
От Наташа Радич за Southeast European Times в Загреб - 10/11/03
 
 
В едно от последните си решения преди общите избори, насрочени за 23 ноември, хърватският парламент обяви риболовна и екологична зона в Адриатика. В резултат от това, към края на 2004 г. Хърватия ще разшири юрисдикцията си в района, особено по отношение на риболовните зони. Това решение предизвика силни критики от съседите Словения и Италия, както и от ЕС.
Хърватските политици оправдаха това решение,	 позовавайки се на нуждата от защита на ресурсите в Адриатика, където липсата на риба се превръща в проблем и страната е изправена пред нашествие от чуждестранни кораби, които търсят райони, в които рибата не е изчерпана. Отначало Загреб обмисляше обявяването на изключителна икономическа зона в Адриатика, но след това смекчи позицията си.
ЕС твърди, че Хърватия е трябвало да вземе предвид възраженията на Италия и Словения, тъй като и двете държави имат жизнен интерес в Адриатика и към рибните ресурси там. Когато парламентарното решение влезе в сила, Словения ще изгуби прекия си достъп до международните корабоплавателни води. Официални представители в Брюксел казаха, че не поставят под въпрос правото на Хърватия да вземе такова решение, но разкритикуваха факта, че Хърватия не е взела предвид своите съседи или техните интереси.
ЕС ще се занимае с проблема, когато проведе среща във Венеция в края на ноември. Всички държави от Средиземноморския регион са поканени на форума, за да споделят идеите си за защита на морските ресурси. Срещата ще даде възможност на Хърватия да аргументира своите решения. Премиерът Ивица Рачан подчерта, че всички аспекти на риболовната и екологична зона в Адриатика ще бъдат дефинирани ясно и че съседните държави не бива да се чувстват заплашени от решението на страната му.
Това развитие може би няма да удовлетвори Словения, която осъди онова, което тя определи като "едностранен акт" на своя съсед. Правителството в Любляна бе толкова разочаровано, че заплаши да блокира стремежите на Хърватия за членство в ЕС. На заседанието в Люксембург от миналата седмица Съветът на министрите на ЕС също използва силни думи по отношение на Хърватия, характеризирайки действията на страната като разочароващи и призовавайки към регионално сътрудничество и добросъседски отношения като съществена част от процеса на присъединяване към Европа. Той призова Хърватия да следва политика на конструктивен диалог със съседите и да отчита безпокойствата на всички заинтересовани страни.
Брюксел препоръчва на Хърватия да отложи всяко решение, касаещо разширяването на юрисдикцията върху Адриатическо море, до срещата във Венеция.

Дългият път пред Гърция
					15/03/2011
					Гърция получава отстъпки по своя план за изплащане на заема, но й остава да извърви още дълъг път.
					От Елизабет Марагула за Southeast European Times от Атина -- 15/03/11
 
					 
						
Акциите в Атина се повишиха рязко в понеделник (14 март). [Ройтерс]
						Атинският фондов пазар скочи с над 5 % в понеделник (14 март), тласнат нагоре отчасти от решението от петък на лидерите от еврозоната да облекчат условията за връщане на заема за Гърция. Официалните представители приеха и други стратегии за борба с европейската криза на държавния дълг. 
						 Споразумението включва удължаване на срока на изплащане на заема от три на 7,5 години и намаление на лихвата със 100 базисни пункта, или от средно 5,2 % на 4,2 %, по същество спестявайки на затъналата в дългове икономика около шест милиарда евро по изплащането на миналогодишния пакет от спасителни заеми от ЕС и МВФ в размер на 110 милиарда евро. 
						 Премиерът Георгиос Папандреу приветства решението като "ясен знак за оценяване на усилията, положени от гръцкия народ". 
						Анализаторите също отбелязват значението му. 
						Срещата на върха постигна повече, отколкото изглеждаше вероятно преди, смята Хауърд Арчър, главен европейски икономист в лондонската консултантска фирма "Ай Ейч Ес Глоубъл Инсайт". 
						"Цялостният" план на лидерите за връщане на доверието в еврото се очаква да бъде официално приет на срещата на върха на ЕС идната седмица. 
						 "Лидерите от еврозоната се договориха да увеличат капацитета и гъвкавостта на Европейския фонд за финансова стабилност (ЕФФС), осъществиха напредък по Европейския механизъм за стабилност (ЕМС), който ще замести ЕФФС в средата на 2013 г., и също така се споразумяха по спогодба, имаща за цел укрепване на икономическата координация и управление между страните, членки на еврозоната, и повишаване на тяхната конкурентоспособност, където тя е спаднала," пише Арчър в свое изследване. 
						Макар и значителни, тези решения са само една крачка към постигането на далечната крайна цел. 
						 "Това е важна стъпка в справянето на еврозоната с кризата на държавния дълг, но всяко отдъхване на пазарите ще се окаже само временна отсрочка, ако страните не изпълнят необходимите действия по отношение на публичните финанси, банките и дългосрочната конкурентоспособност," пише Арчър. 
						Въпреки че Гърция бележи напредък и вече има допълнителното разбиране и подкрепа на лидерите на 17-те членки на еврозоната, предстои още работа. 
						 "Удължаването на срока на изплащане на 7,5 години е малка помощ, но очевидно недостатъчна," каза Жолт Дарваш, стажант в брюкселския мозъчен тръст "Брюгел", за SETimes. "Гръцкото правителство трябва да постигне много съществен първичен излишък, за да постави съотношението "дълг към БВП" в рамките на достатъчно понижаваща се тенденция, или ще трябва да ускори сериозно икономическия растеж. Върху това работи то, за осъществяването на много важни структурни реформи," обясни Дарваш. 
						Йенс Бастиан, старши икономист за Югоизточна Европа в гръцкия мозъчен тръст "Гръцка фондация за европейска и външна политика", предложи подобен анализ за неотдавнашните отстъпки. 
						 "Мисля, че те са малък, но необходим принос. Решават ли проблема? Не. Това не е нещо, което еврозоната може да постигне в рамките на една среща на върха през уикенда," каза Бастиан за SETimes. 
						 "Та това беше, мисля, едно закърпване, и то бе необходимо.То обаче не решава основно съществените проблеми, с които Гърция трябва да се справи и с които и еврозоната трябва да се занимае," каза Бастиан. 
						С достигналата 14,8 % безработица по данни за декември 2010 г. допълнителните мерки за строги икономии не са начело в списъка на желанията на гърците, но е възможно да им предстоят тъкмо повече мерки, ако не спре укриването на данъци. 
						 "Гърция трябва да покаже, че по отношение на правителството, централната банка, но също и на корпоративната среда, тя държи проблемите под контрол и че може да изпълни ангажиментите, които е поела," каза Бастиан. 
						Ако нещо е ясно от изхода на срещата на върха, то е, че Гърция се нуждае от подкрепата на своите европартньори, а не "само" от спасителен план. 
						"През последните месеци стана очевидно, че да се хвърлят пари по проблемите, просто не е достатъчно," каза Бастиан.

Лорик предизвиква силни емоции както на стадиона, така и извън него
					28/03/2011
					Талантливият полузащитник служи за пример на другите млади албански футболисти. 
					От Йонилда Кочи за Southeast European Times в Тирана - 28/03/11 
 
					 
						
Лорик Кана казва, че никога не е мислил, че ще стане професионалист. [Гент Шкулаку/SETimes]
						Лорик Кана е един от най-любимите футболисти на албанците. Роден в Прищина, син на известния косовски футболист Агим Кана, той мисли и мечтае за футбол през по-голямата част от детството си. 
						Той едва ли е знаел, че ще стане един от най-добрите албански футболисти на международната арена, заместник на капитана на албанския национален отбор и много търсен играч от европейските клубове. 
						Двайсет и седемгодишният Кана е играл за някои известни клубове, включително "Пари Сен Жермен" и "Олимпик Марсилия" във Франция, където е бил капитан през 2007 г., когато е бил само двайсет и три годишен. Той също е играл за английския "Съндърланд", преди да се присъедини към турския клуб "Галатасарай" през юли 2010 г. като полузащитник. 
						Седем години преди това той приема покана от албанската футболна асоциация да играе в националния отбор. Изборът е бил нещо естествено за Кана, най-добрият начин според него да изрази връзките с родината си и патриотизма, който според него всеки трябва да има. 
						Прям и скромен, той се интересува от археология, етимология, история, конен и автомобилен спорт. Той е поддръжник на няколко благотворителни организации в Албания и Косово и сега е посланик на УНИЦЕФ в Албания. Неотдавна той разговаря с кореспондента на SETimes Йонилда Кочи. 
						
						SETimes: Как избрахте тази важна кариера във футбола? Повлияхте ли се от кариерата на баща ви? 
						
						Лорик Кана: Разбира се, страстта ми към футбола се корени в семейството ми, защото баща ми има 15-годишна кариера като професионален футболист в Косово и е бил известен по времето на бивша Югославия, когато футболът е бил спорт с доста високо качество. Мога да кажа, че баща ми много ми е повлиял. 
						
"Още като дете мечтаех да играя в албанския национален отбор", казва Кана, най-горе вдясно. [Гент Шкулаку/SETimes]
						Израснах в света на футбола като момче от Балканите, където всички момчета изпитват тази специална страст към футбола. Откакто семейството ми напусна Косово, изпълних всички условия, за да стана футболист, макар че не вярвах, че ще стана професионален футболист. Работих упорито в тази насока и имах силната подкрепа на баща си. Така че разполагах с почти всичко необходимо за постигането на тази цел. 
						
						SETimes: Роден сте в Прищина, но също прекарвате време и в Албания, за да играете в националния отбор или по други причини. Можете ли да обясните връзките си и с двете страни? 
						
						Кана: Тъй като в Косово нямахме национален отбор, бе напълно нормално да мечтаем като деца за албанския национален отбор. Мисля, че беше напълно естествено, а и имаше и известен патриотизъм в това. Сега имам много връзки с Албания, [които датират от ] 2002 г., когато за пръв път пристигнах тук. Моите най-добри приятели са в Албания. Но и в Косово имам много роднини. Те живеят в Гякова, но най-добрите и близки приятели са тук в Тирана. 
						
						SETimes: Как виждате ангажиментите си с албанския национален отбор? 
						
						Кана: Опитвам се да изградя собствената си кариера на футболист с амбиция за действие и резултати. Също така се опитвам да служа за пример и да проправя пътя за много други играчи, които ще дойдат след мен. Убеден съм, че има и ще има много други албански играчи в бъдеще, които ще успеят в международен план и ще бъдат дори по-добри от мен. Наистина се радвам, че съм един от първите, постигнали успех на международната арена, но бих искал да видя повече млади албански футболисти, които живеят в чужбина, да изберат албанския национален отбор. 
						
						SETimes: Какво трябва да се промени в албанския национален отбор? 
						
						Кана: Ние албанците винаги сме имали изявени таланти... но, разбира се, условията за младите футболисти в Албания все още са тежки. Мисля, че онова, което трябва да се промени, е да се намерят нови футболисти, които живеят в чужбина и ние вече започнахме работа в тази насока. Тези млади играчи имат всички необходими предпоставки за успех. 
						В страни като Швейцария или Гармания има много млади албански играчи и аз съм добър пример за това, тъй като започнах и постигнах някои от най-големите си успехи в Швейцария и Франция. Това трябва със сигурност да се промени. Албанската футболна федерация вече даде ход на инициативата за намиране на нови играчи. Мисля, че сме закъснели с няколко години, но все пак е много добре, че започнахме. 
						
Кана е решен да помогне за намирането на млади таланти за албанския национален отбор. [Гент Шкулаку/SETimes]
						Подкрепям тази инициатива и призовавам всички млади албански футболисти да играят и за нашия национален отбор. Много често фактът, че те приемат друго гражданство се превръща в голяма пречка. 
						
						SETimes: Виждаш ли бъдещето си в Турция? 
						
						Кана: Всъщност, избирайки този клуб, аз изпълних едно свое желание. "Галатасарай" има много фенове в Косово и има обща история с нашата страна, тъй като бе създаден от албанец, Али Самиен [синът на известния писател Сами Фрашери]. Отдавна исках да играя в този отбор и получих тази възможност малко по-рано от очакваното, но ако този клуб ми осигури необходимите възможности... ще остана с тях дълго. 
						
						SETimes: Много престижни международни клубове от Англия, Франция и т.н. биха ви направили оферти. Коя ще бъде решаващата причина да приемете? 
						
						Кана: Всъщност бих искал да остана дълго време в "Галатасарай". Отидох в Турция заради възможността да играя за европейската лига и ако това не стане, и ако не успея да осъществя целите си, мога да преоценя позицията си. Тази година имахме някои проблеми, но ако всичко върви добре, ще продължа да играя тук. 
						
						SETimes: Създадохте си много интересен публичен имидж, докато участвахте в няколко благотворителни инициативи. Бяхте определен и за посланик на УНИЦЕФ в Албания. Какво можете да ни кажете за това? 
						
						Кана: Това е нещо много нормално... когато човек е публична фигура, особено в спорта, тъй като спортът може да действа [в известен смисъл] като извънреден посланик на една страна. Не ми отнема много време да се ангажирам с тази дейност, която намирам за много важна и необходима. 
						
						SETimes: Вие сте също и един от любимите публични личности на Албания особено сред момичетата. Славата влияе ли върху личното ви пространство? 
						
						Кана: Обикновено държа настрана подробностите от личния си живот, но мисля, че ако има нещо наистина важно в живота ми, което хората трябва да знаят, няма проблем да им ко кажа. Ако имам отношения с някого, или реша да се оженя - нещо, наистина важно в живота ми - ще го кажа на обществото. Но засега няма някакви важни подробности за оповестяване. Това е.

Албанското царско семейство ще получи обратно собствеността си
07/08/2003
Представителството на ОССЕ в Албания помага на парламента да реши един въпрос, който предизвика големи дебати по време на годините на прехода.
От Арди Пулай за Southeast European Times от Тирана -- 07/08/03
 
 
Във време, когато парламентът обсъжда проектозакон за реституцията, албанското правителство обяви, че ще бъде върната собствеността на бившето царско семейство и премиерът Фатос Нано е назначил държавния министър Бленди Клоси да отговаря за въпроса.
В съобщение за печата от кабинета на премиера се казва, че Клоси е бил инструктиран "да спазва необходимите процедури" за връщане на собствеността, започвайки с една вила в западния пристанищен град Дуръс. Голяма част от собствеността на семейството датира от периода 1928-1939 г., когато Ахмет Зогу бе цар на Албания, и която бе конфискувана след падането на монархията по времето на комунистическия режим.
Някои медии окачествяват решението на Нано като политическа маневра, с която той е целял да получи подкрепата на Движението за защита на законността по време на неотдавнашното гласуване за двамата нови министри. Партията обаче отхвърли съществуването на такава връзка.
По-рано тази година по инициатива на Нано правителството реши да издаде дипломатически паспорти на царското семейство. Тогава трима депутати от Движението за защита на законността гласуваха в подкрепа на спорния закон за закриване на безмитните магазини на граничните пунктове.
Законопроектът, който сега се разглежда от парламента, бе подготвен от група експерти, подпомагани от представителството на ОССЕ в Албания. Той цели да реши проблем, който предизвика големи дебати по време на годините на прехода в страната.
Ръководителят на ОССЕ посланик Осмо Липонен заяви, че "въпросите, свързани с реституцията на собствеността и компенсациите трябва да бъдат решени по най-демократичен начин".
Липонен покани представители на различни асоциации да изразят своите мнения по въпросите за компенсациите и реституцията на собствеността, а така също да предоставят статистически данни. Тази информация се взима предвид от ръководената от ОССЕ група на технически експерти по собствеността, която оказва съдействие и дава съвети на парламентарните комисии по селското стопанство, правните въпроси и икономиката в работата им по законопроекта за собствеността.
Членовете на албанското царско семейство се завърнаха в страната през юли 2002 г. след многогодишно изгнание в чужбина. Завръщането на Лека Зог, наследник на трона, стана възможно благодарение на амнистията във връзка с ролята му във безредиците, станали по време на референдума през 1997 г. за бъдещето на монархията.
Зог е бил само на два дни, когато семейството му избягва от Албания по време на италианското нашествие през 1939 г., и е живял в Южна Африка през по-голямата част от последните 20 години. Баща му, бившият цар Зог, бе детрониран от комунистите през 1946 г. Той определи сина си за свой наследник преди смъртта си през 1961 г.
Лека Зог се завърна в Албания през 1997 г. след падането на комунистическия режим и проведе несполучлива кампания да възстанови трона си. Две трети от албанските гласоподаватели отхвърлиха възстановяването на монархията по време на референдума, проведен през тази година, и Зог напусна страната по време на безредиците. Съдът в Тирана по-късно го осъди in absentia за организиране на въоръжено въстание.
През октомври бившата царица на Албания Жералдин почина на 87-годишна възраст.

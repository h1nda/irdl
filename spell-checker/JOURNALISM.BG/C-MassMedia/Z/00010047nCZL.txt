Новото сръбско правителство встъпва в длъжност
05/03/2004
Сръбският парламент избра ново правителство начело с бившия югославски президент Воислав Кощуница. Съединените щати дадоха своята подкрепа, но предупредиха, че помощта им ще зависи от по-нататъшните реформи и сътрудничеството с Трибунала на ООН за военни престъпления.
От Душан Кошанович за Southeast European Times от Белград - 05/03/04
 
 
Новото правителство бе избрано в сряда от парламента. [Андрия Илич]
Два месеца след предсрочните парламентарни избори, в сряда (3 март) сръбският парламент избра ново правителство начело с Воислав Кощуница. Сто и тридесет от всичките 250 депутати подкрепиха кабинета на Кощуница.
Правителството е сформирано от консервативната Демократична партия на Сърбия (ДПС), либералната "Г17 плюс" и коалицията между Сръбското движение за обновление и Нова Сърбия (СДО-НС). То получи подкрепата на Сръбската социалистическа партия (ССП). В кабинета на Кощуница има един заместник министър-председател - лидерът на "Г17 плюс" Миролюб Лабуш - и 17 министерства.
ДПС държи девет министерства, като сред тях са полицията и съдебната власт. "Г17 плюс" контролира финансовото министерство, което ще бъде ръководено от бившия управител на Централната банка Младжан Динкич, както и три други министерства. Лидерът на НС Велимир Илич ще оглави министерството на капиталовите инвестиции, най-важното от трите министерства под контрола на СДО-НС. Очаква се то да започне значителни инвестиции в строителството, телекомуникациите и енергийния сектор.
Кощуница каза, че правителството му ще се занимава основно с икономиката, корупцията, институциите, върховенството на закона, статута на косовските сърби, сръбско-черногорските взаимоотношения в съюза и европейската интеграция. Заслужава да се отбележи, че от списъка на приоритетите отсъства сътрудничеството с Трибунала на ООН за военни престъпления. Наблюдателите предупреждават, че липсата на подобно сътрудничество ще попречи на преките чуждестранни инвестиции и по този начин ще възпрепятства усилията на правителството, насочени към подобряване на икономиката.
Освен това този въпрос може да се отрази и на бъдещето на междудържавния съюз, след като Черна гора посочи, че няма да разреши напредъкът й към присъединяване към ЕС да бъде застрашен от позицията на Сърбия.
Лабуш каза, че са необходими спешни мерки, особено що се отнася до икономиката. "Някои положителни стъпки по отношение на държавната хазна, икономиката, селското стопанство, здравеопазването и инфраструктурата ще бъдат направени още през първия месец", каза той. Що се отнася до политиката, той заяви, че от най-голямо значение е новата конституция.
Според Динкич бюджетът за 2004 г. ще бъде антирецесионен. Той каза, че през второто тримесечие ще бъдат приети серия данъчни закони, някои данъци ще бъдат намалени, а ненужните данъци ще бъдат отменени. Той добави, че ще бъде създаден фонд за застраховане на банковите заеми, за да се стимулира икономическият растеж.
В четвъртък говорителят на Държавния департамент на САЩ Ричард Баучър каза пред репортери, че Вашингтон е готов да работи с новото правителство в Белград, но добави, че подкрепата на САЩ зависи от напредъка на реформите, върховенството на закона и сътрудничеството с Трибунала на ООН за военни престъпления. Той потвърди, че държавният секретар Колин Пауъл се е обадил на премиера Кощуница, за да му съобщи, че по-нататъшната помощ от страна на Вашингтон ще зависи от годишната оценка пред Конгреса на сътрудничеството на Белград с Трибунала на ООН.

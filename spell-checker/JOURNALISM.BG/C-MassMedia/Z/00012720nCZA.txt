Безпокойство във връзка с очакваното назначаване на Харадинай за премиер на Косово 
					22/11/2004
					Западни ръководители изразиха безпокойство във връзка с възможното назначаване на Рамуш Харадинай за следващ премиер на Косово. Предполага се, че бившият член на АОК е разследван от Трибунала на ООН за военни престъпления.
					(Ню Йорк Таймс - 22/11/04; АФП - 21/11/04; Ройтерс, Гласът на Америка, Институт за изследване на войната и мира, Радио Б92, Танюг - 19/11/04)
 
					 
						
По силата на коалиционно споразумение, постигнато миналата седмица, бившият командир от АОК Рамуш Харадинай може да стане следващият премиер на Косово. [АФП]
						Възможното назначаване на Рамуш Харадинай за премиер на Косово предизвика тревога сред западни ръководители. Мнозина предполагат, че бившият високопоставен член на АОК, който сега оглавява Алианса за бъдещето на Косово (АБК), е разследван от Международния наказателен съд за бивша Югославия (МНСБЮ). Ако срещу Харадинай бъде предявено обвинение във военни престъпления, това може да провали процеса на вземане на решение за бъдещето на провинцията, предупреждават дипломати. 
						"Харадинай е само една от няколко възможности", бе цитиран да казва еврокомисарят по въпросите на външната политика Хавиер Солана в петък (19 ноември), два дни след като Демократичната лига на Косово (ДЛК) обяви споразумението за коалиционно правителство с партията на Харадинай. 
						На парламентарните избори на 23 октомври партията на президента на Косово Ибрахим Ругова ДЛК спечели 47 от общо 120 места в народното събрание на провинцията, като само 14 не й достигнаха за абсолютно мнозинство, което щеше да й позволи да управлява самостоятелно. 
						АБК, третата по големина партия в Косово, спечели девет парламентарни места. Тя се съгласи да участва в коалиция с ДЛК само при условие че Харадинай бъде назначен за премиер. 
						
						Споразумението бе сключено седмица след като лидерът на АБК бе разпитан от следователите на МНСБЮ в Прищина във връзка с ролята му в конфликта в Косово през 1998-1999 г., когато е бил регионален командир в АОК. Миналия месец главният прокурор на ООН за военни престъпления Карла дел Понте каза пред ръководители на НАТО, че до края на годината ще издаде нови обвинителни актове срещу членове на разформированата АОК. 
						 
						"Международни източници в Прищина казаха, че дори и само фактът, че Харадинай се смята за заподозрян от (МНСБЮ), е достатъчен, за да не бъде посрещнато благосклонно назначаването му начело на правителството", съобщи в петък косовският ежедневник "Коха диторе". 
						Говорителка на Солана каза, че е изключително важно премиерът да може да работи с международната общност и да улесни политическия процес, насочен към провеждане на преговори за бъдещето на Косово. 
						"Най-важното е правителството да назначи премиер, който да гарантира, че политиката на стандартите се придвижва напред", е казала Кристина Галах, цитрирана от "Ню Йорк таймс".

САЩ помагат на Албания да се справи с корупцията
					08/05/2006
					Очаква се споразумение за 13,8 млн. долара, подписано между Албания и американската "Милениъм Челиндж Корпорейшън", да помогне на страната в борбата с корупцията и да подобри бизнессредата. 
					От Ерлис Селимай за Southeast European Times от Тирана -- 08/05/06
 
					 
						
"Корупцията в Албания е рак, национална болест, която трябва да се излекува," каза премиерът Сали Бериша. [Гети Имиджис]
						По силата на двегодишно споразумение, подписано през април, американската "Милениъм Челиндж Корпорейшън" (МЧК) ще предостави 13,8 млн. долара, за да помогне на Албания да реализира програмата "Праг", насочена към борба с корупцията и подобряване на бизнессредата. 
						Очаква се финансирането да започне през лятото, след като Американската агенция за международно развитие обяви победителя в търга за фирма, която да контролира осъществяването на проекта. Албанското правителство поиска от МЧК помощ в борбата с корупцията в три области: данъчната администрация, обществените поръчки и процеса на фирмена регистрация. 
						Корупцията е заплаха за демокрацията в Албания и задушава развитието й, каза главният изпълнителен директор на МЧК, посланик Джон Данилович, на церемонията по подписване на договора. 
						"Корупцията освен това отслабва чуждите и частните инвестиции и подкопава усилията на тези, които работят за насърчаване на прозрачна и равнопоставена среда за собственото си развитие," каза Данилович. Планът на правителството е "демонстрация на решимостта на Албания да избере и върви към истинско развитие, растеж и намаляване на бедността," добави той. 
						Премиерът Сали Бериша нарече корупцията "рак, национална болест, която трябва да се излекува". 
						"Албанците страдат от това явление през последните години, когато корупцията причини много щети на страната. Албанското правителство работи сериозно, за да реагира бързо и адекватно на проблема," каза той. 
						През октомври 2005 г. Албания слезе с 18 места надолу, до 126-о място от 159 страни, в Индекса за възприемане на корупцията за 2005 г. на "Трансперънси Интърнешънъл" -- ежегодно класиране, което се наблюдава внимателно в Източна Европа. Според международната общност Албания трябва да се бори с корупцията, да спре незаконния трафик на хора и да подобри съдебната система, за да постигне целите си за присъединяване към ЕС и НАТО. 
						Очаква се програмата "Праг" в Албания да доведе до няколко резултата. Събираемостта на данъците трябва да се увеличи от 30,4 % на 50 %, разходите за правителствени доставки да се намалят с 20 %, а броят на новите компании, които се регистрират ежемесечно, да се увеличи от 625 на 1000. В момента са необходими 47 дни, за да се регистрира нова компания. В резултат на програмата този период трябва да се намали на един ден. 
						Програмата трябва да постигне и цели, свързани с намаляването на рушветчийството при събирането на данъци, фирмената регистрация и възлагането на държавни поръчки. 
						МЧК е създадена от Конгреса на САЩ през 2004 г. с цел да управлява фонда "Милениъм Челиндж" (“Предизвикателство на хилядолетието”), създаден за предоставяне на помощи за развитието на страни, които "управляват справедливо, инвестират в народа си и насърчават икономическата свобода". Ако Албания приключи успешно проекта "Праг", тя ще може да кандидатства за допълнителна помощ от фонда "Милениъм Челиндж", който досега е предоставил финансови помощи от 1,6 млрд. долара на десетина страни.

Дипломатически дневник: Регионални лидери са в Китай за официални срещи и за олимпиадата
					12/08/2008
					Много балкански лидери бяха в Пекин тази седмица, за да се срещнат с китайски представители и за да присъстват на Олимпийските игри. Още в дипломатическите новини от седмицата: сирийският президент Башар Асад се срещна с турския премиер Реджеп Тайип Ердоган.
					 
						
Председателят на председателството на Босна и Херцеговина Харис Силайджич (вляво) поздравява китайския президент Ху Цзинтао по време на официална закуска за лидерите от 12 страни през уикенда в Пекин. [Гети Имдижис]
						Китай има интерес от по-нататъшно укрепване на връзките си с Босна и Херцеговина (БиХ), особено в търговията, каза в събота (9 август) китайският президент Ху Цзинтао след среща с колегата си от БиХ Харис Силайджич.
						 *** 
						
						Албания и Китай имат добри отношения и тяхното двустранно сътрудничество трябва да продължи, каза албанският премиер Сали Бериша след среща с китайския си колега Вен Джиабао в неделя (10 август). Бериша покани Вен да посети Албания. 
						*** 
						
						Кипърският президент Деметрис Христофиас се срещна в понеделник (11 август) с китайския си колега Ху Цзинтао в Пекин, за да обсъди двустранните отношения и по-тясно сътрудничество. Ху каза, че страната му има желание да повиши обмена на високо равнище, да разшири сътрудничеството в различни области и да наложи съгласуване с Кипър в рамките на ООН и Азиатско-европейската среща (АЕС). 
						*** 
						
						Албания е решена да бъде фактор на мира и стабилността в региона, заяви в понеделник (11 август) външният министър Лулзим Баша след среща с Джейсън П. Хайланд, директор на Службата за Централна и Южна Европа на Държавния департамент на САЩ. Те обсъдиха Косово и подчертаха перспективата за членство в ЕС като фактор за регионалната стабилност. Баша благодари на Хайланд за подкрепата на Вашингтон за процеса на присъединяване на Албания към НАТО. 
						*** 
						
						Българският министър на правосъдието Меглена Тачева и германската й колежка Бригите Зиприс подписаха спогодба за съдебно сътрудничество между двете страни. Декларацията поднови и замени споразумение, подписано на 5 август 1999 г. 
						*** 
						Китай ще инвестира в научноизследователската дейност в Черна гора, каза в четвъртък (7 август) китайският президент Ху Цзинтао по време на среща с черногорския си колега Филип Вуянович в Пекин. Китайските компании имат планове да инвестират в инфраструктурни проекти в Черна гора, както и в енергетиката и туризма, каза Ху. 
						*** 
						
						Сърбия никога няма да признае независимостта на Косово и ще продължи да търси компромисно решение чрез законови средства, каза в петък (8 август) сръбският президент Борис Тадич по време на среща с американския президент Джордж Буш в Пекин. Те се срещнаха по време на вечеря по случай откриването на Олимпийските игри. Тадич се срещна и с френския си колега Никола Саркози и обсъди перспективите за ратифициране на Споразумението за стабилизация и асоцииране на Сърбия с ЕС. 
						 *** 
						По време на среща в четвъртък (7 август) с представители на Китайската комунистическа партия албанският премиер Сали Бериша призова Пекин да преразгледа позицията си и да признае независимостта на Косово. Бериша каза, че това ще помогне на Балканите да загърбят миналото. 
						*** 
						Сирийският президент Башар Асад проведе разговори с турския премиер Реджеп Тайип Ердоган на 5 август. Двамата обсъдиха мирния процес в Близкия изток, обстановката в Ирак и двустранните отношения. Асад бе на почивка в турския курорт Бодрум. 
						
						(Различни източници 05/08/08 - 12/08/08)

Костелич смая почитателите си с невероятно спускане
					10/01/2006
					Хърватия започна новата 2006 г. с важно спортно събитие -- Световната купа по ски за жени в планината Слиеме. Хиляди предани фенове дойдоха да насърчават Яница Костелич, която отбеляза невероятно постижение -- финишира трета, независимо че загуби щека.
					От Кристина Чук за Southeast European Times от Загреб -- 10/01/06
 
					 
						
Марлиз Шилд от Австрия (в средата) се радва на победата си в надпреварата в женския слалом на 5 януари, редом до заелата второ място Катрин Зетел от Австрия (вляво) и Яница Костелич от Хърватия. [AФП]
						За втора поредна година Загреб е домакин на Световната купа по ски за жени. Събитието, което се проведе на 5 януари в планината Слиеме, привлече големите имена в женския ски-спорт -- Марлиз Шилд, Катрин Зетел, Аня Парсън, Кристина Козник, Реси Щиглер, Таня Поутайнен -- на състезанията за кристалната корона и титлата "Снежна кралица на Световната купа по ски". 
						Начело в списъка бе хърватката Яница Костелич, която се надяваше да спечели състезанието тази година след разочароващото й представяне през 2004 г., когато падна и не успя да финишира в надпреварата. Слиеме има символично значение за Костелич, която отбеляза 24-ия си рожден ден в деня на слалома -- това е мястото, където тя се е учила да кара ски. 
						Първото спускане в слалома започна в 15,15 ч. Костелич, вероятно притеснена да не повтори падането си от 2004 г., се спускаше предпазливо и по-бавно от обикновено и завърши 7-а. Три часа по-късно тя започна второто си спускане, насърчавана от над 20000 свои почитатели, но още на първата вратичка загуби дясната си щека и ръкавица. Борбата й за медал изглеждаше обречена. Но за изумление на феновете си Костелич продължи спускането, като се опираше с гола ръка на снега по завоите. Накрая тя финишира и спечели трето място. Атмосферата в Слиеме бе екзалтирана, феновете пееха, викаха и палеха бенгалски огньове. 
						Трикратната олимпийска шампионка остава в челните места на класацията в слалома с 280 точки, както и в класацията за Световната купа с 652 точки. 
						"Това, което ми се случи, бе глупаво", каза Костелич за хърватската телевизия ХРТ по-късно. "Смятах да се откажа от състезанието след първата част, но трябваше да финиширам заради организаторите на събитието и феновете, които дойдоха да ме подкрепят." 
						"Слиеме е специално място", добави тя. 
						Преди Костелич финишираха две австрийки: победителката Марлиз Шилд и Катрин Зетел. Заедно с кристалната корона победителката получава парична награда от 60000 евро, следвана от 30000 евро за второ място и 15000 евро за трето. За Хърватия това бе основно медийно събитие, отразявано от пет чужди телевизионни мрежи -- от Австрия, Германия, Словения и Швеция, както и от канал "Евроспорт". Хиляди се потрудиха за подготовката на проявата, която се счита за най-скъпоструващото състезание по слалом в света.

ЕК вдига забраната върху безмитен внос на сръбска захар
03/08/2004
Отбелязвайки напредъка в реформата на митниците, ЕК реши да възстанови преференциалните тарифи за вноса на захар от Сърбия-Черна Гора. Според официални представители тази стъпка цели да подкрепи демократичните реформи, особено в светлината на избирането на Борис Тадич за президент на Сърбия.
От Душан Кошанович за Southeast European Times в Белград - 03/08/04
 
 
"Регистрирахме значителен напредък в митническата дирекция, която е ключът в контекста на историята за това, че оригинални продукти напускат страната, "посочи Джефри Барет, ръководител на делегацията на ЕК в Сърбия-Черна Гора. [ЕС]
Европейската комисия (ЕК) реши да премахне забраната на безмитен внос на захар от Сърбия-Черна гора считано от 7 август. Това е добра новина за сръбската промишленост, която страда от ефекта на "захарната афера" в продължение на повече от една година.
Брюксел обаче обвърза това си решение с приключване на разследването на аферата, предприето от сръбското правителство, както и с наказването на виновниците. Властите вече разследват Милорад Костич, собственик на МК Комерс. Смята се, че компанията му е препакетирала незаконно внесена захар, която след това е продала в рамките на ЕС по силата на договореността за преференциални тарифи. ЕК иска да научи имената на участниците в измамата, както и количеството на реекспортираната захар - т.е. обемът на компенсациите, които Сърбия ще трябва да плати на ЕС.
Сърбия-Черна Гора получи преференциалните тарифи считано от края на 2000 г., но те бяха суспендирани през май 2003 г., когато скандалът около експорта излезе на бял свят. Обяснявайки решението за тяхното възстановяване, ЕК посочи, че е била окуражена от новите мерки, които ясно идентифицират захарта местно производство и осигуряват необходимото сътрудничество при определяне произхода на продукта.
"Констатирахме значителен напредък в митническата дирекция, което е ключът в контекста на историята за това, че оригинални продукти напускат страната," заяви Джефри Барет, ръководител на делегацията на ЕК в Сърбия-Черна Гора. Въпреки това европейските вносители ще трябва да продължат да проверяват всички сертификати за произход на селскостопанските продукти, идващи от Сърбия.
Официални представители също така заявиха, че решението на ЕК е демонстрация на подкрепа за демокрацията и реформите, особено в светлината на избора на Борис Тадич за президент на Сърбия.
Възстановяването на търговските отстъпки означава, че сръбските заводи за преработка на захар ще могат вече да изнасят захар на цена 600 евро за тон за разлика от досегашните 200 евро за тон. Благодарение на възобновените преференциални тарифи, заяви сръбският вицепремиер Миролюб Лабус, износът на захар ще вкарва около 83 млн. евро в държавната хазна всяка година. Производителите на цвекло и рафинериите сега могат да си отдъхнат, тъй като излишъците от захар могат отново да заминават за ЕС.
Тъй като Сърбия се нуждае от около 220 000 тона и вече разполага със значителни резерви, изчислено е, че между 100 000 и 150 000 тона сръбска захар може да се изнесе за ЕС тази година.

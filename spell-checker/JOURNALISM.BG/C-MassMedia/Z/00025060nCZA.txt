Премиерът на Словения Янса: "Изходът за Косово е ясен"
					08/01/2008
					Очаквайки с нетърпение решаването на въпроса за окончателния статут на Косово до края на своето шестмесечно председателство на ЕС до 1 юли, Словения посочи в понеделник, че независимостта на провинцията, макар и не пълна, е неизбежна.
					(Euobserver, Б92, Блиц - 08/01/08; АФП, ДПА, ЮПИ, РСЕ/РС, Б92 - 07/01/08)
 
					 
						
Не съществува решение на косовския въпрос, което би удовлетворило и Белград, и Прищина, каза премиерът на Словения Янез Янса. [Гети Имиджис]
						Въпреки че за премиера на Словения Янез Янса явно няма съмнения относно евентуалната независимост на Косово, той заяви пред репортери в Любляна в понеделник (7 януари) - една седмица, след като страната му пое ротационното председателство на ЕС, че все още не е ясно как точно ще бъде определен статутът на провинцията. 
						Разглеждайки уреждането на въпроса за статута на Косово като особено важен за стабилността в региона, Словения изрази надежда, че въпросът ще бъде решен, преди Франция да заеме нейното място като председател на 27-членния блок на 1 юли. 
						Продължилите 18 месеца преговори под егидата на международната общност между представителите на косовските албанци и на Сърбия приключиха през декември, без да бъдат преодолени различията между двете страни. Етническото албанско мнозинство, което представлява 90 % от населението на Косово, иска пълна независимост, а Белград настоява, че всичко, което може да предложи, е широка автономия. 
						Янса каза, че политиката на режима на бившия сръбски президент Слободан Милошевич по отношение на косовските албанци "е била политика на изключване, на тяхното третиране като граждани втора класа". 
						"Не е възможно след всичко това" косовските албанци да бъдат принуждавани да живеят под сръбско управление, каза той, добавяйки, че и за двете страни би било по-добре, ако започнат да изграждат нови отношения. 
						При липсата на резултат от процеса на определяне на статута и заплахите на Русия да блокира всяко решение на ООН за Косово, което не е приемливо за Белград, общите очаквания са, че лидерите в Прищина ще приемат едностранна декларация за обявяване на независимост след третия тур на президентските избори в Сърбия през февруари. 
						Не съществува решение, което би удовлетворило и Белград, и Прищина, каза Янса, позовавайки се на своя собствен опит. ЕС, който изрази намерението си да играе водеща роля при решаването на продължаващата криза на Балканите, сега "търси второто най-добро решение", каза той. 
						Малко вероятно е обаче Косово да получи от самото начало пълна независимост, добави Янса. Споменавайки 1 800-членната съдебна и полицейска мисия, която ЕС планира да изпрати в Косово, Янса отбеляза, че ЕС не би изпратил такава мисия в "напълно независима държава, в суверенна държава".

Македония се надява да привлече вниманието на НАТО
					14/05/2012
					Представители на НАТО ще се срещнат в Чикаго този месец.
					От Клаудия Лутовска за Southeast European Times в Скопие - 14/05/12
 
					 
						
Македонците не искат в никакъв случай името "Република Македония" да отрече правото на идентичност на нацията. Гърция каза, че името е потенциална заплаха за нейната провинция. [Ройтерс]
						Срещата на върха на НАТО следващата седмица в Чикаго ще бъде кулминацията на години подготовка на малката страна, която дори не е членка на организацията, но храни големи надежди, че двудневната конференция ще приключи с покана за присъединяване към ексклузивното братство. 
						Македония се готви за тази среща на върха, откакто Гърция - яростният й съперник на юг - блокира почти сигурната покана за присъединяване към организацията през 2008 г. 
						След това разочарование Македония положи всички възможни усилия, за да докаже на 28-те страни членки на НАТО, че заслужава покана и се надява, че страните ще окажат достатъчен натиск, така че изтощената от мерките на строги икономии Гърция няма да упражни правото си на вето на 20 и 21 май - в случай че въпросът бъде поставен на гласуване. 
						Повече от 85% от македонците искат страната да бъде членка на НАТО според неотдавнашно проучване, проведено от Инстутута за демокрация. 
						"Членството на Република Македония в НАТО остава стратегически приоритет на външната политика на страната", каза за SETimes Зоран Йолевски, посланик на Македония в САЩ. "Интеграцията в евроатлантическите структури е нашата цел, но [също] и логическо следствие на напредъка, в който страната инвестира повече от едно десетилетие."
						Македония среща голяма подкрепа. През последните две седмици Латвия и Норвегия са сред страните, които публично одобриха връчването на покана, а македонските официални представители се срещнаха миналата седмица с българските си колеги с надеждата да получат подобна подкрепа. 
						Има обаче признаци, че молбите на страната може да не бъдат чути в Чикаго. На срещата следващата седмица не се планира обсъждане на разширяването на Алианса. Официални представители на САЩ и Германия казаха миналия месец, че Македония трябва да реши спора с името с Гърция, преди да си осигури членство в ЕС и НАТО. 
						Министър-председателят Никола Груевски е отправил молба към страните членки на НАТО да добавят кандидатурата на Македония към дневния ред. 
						
Графити в Скопие гласят: "Всичко е заради името" [Ройтерс]
						"За съжаление дневният ред не предвижда дебат по въпроса за разширяването на Алианса", писа в писмо Груевски. "Процесът на разширяване на НАТО трябва да бъде възобновен, тъй като той несъмнено ще допринесе за укрепване на стабилността, просперитета и демокрацията в Югоизточна Европа. През годините Република Македония изпълни всички необходими критерии за членство в НАТО." 
						Спорът с Гърция е сериозен и изглежда, възможностите за преговори или напредък за всяка от страните са малко. Името на Македония датира от преди стотици години от времето на Римската и Византийска империи. 
						Днес голяма част от Северна Гърция се нарича Македония с почти 3 милиона жители. На север от този регион, Република Македония - по-малка от района в Гърция и с един милион по-малко жители - твърди, че претенцията й за името "Македония" е точно толкова основателна, колкото и на гърците. 
						Макар че усилията за създаване на автономна Македония датират от 1800-те години, Република Македония се появи през 1991 г., когато обяви независимостта си от Югославия. Гърция мигновено сметна това за заплаха, тъй като според нея името "Македония" предполага претенции към гръцката провинция. Двете държави спорят от самото начало, първо в продължение на четири години за знамето на Македония, докато Македония се съгласи да го промени през 1995 г. 
						Македония е призната от повече от 100 страни и бе приета в ООН през 1993 г., но в тази организация, както и в повечето други международни организации, тя се назовава "Бивша Югославска Република Македония." 
						Македония кандидатства за членство в НАТО през 2005 г. и смяташе, че ще бъде приета през 2008 г., но гърците блокираха официалната покана. През 2009 г. Гърция блокира присъединителните преговори на своята съседка за членство в ЕС заради същия проблем. 
						Международният съд реши през 2011 г., че ветото на Гърция върху членството на Македония е незаконно, но това решение не помогна много за включването на кандидатурата на Македония в дневния ред на НАТО този месец. 
						
Македония изпрати свои войници за участие в операциите на НАТО в Афганистан, за да подобри шансовете си за присъединяване към организацията. [Ройтерс]
						Въпреки пречките, Македония направи важни стъпки напред с надеждата да се присъедини към организацията. 
						В щаб квартирата на НАТО в Брюксел министърът на отбраната Петар Есмеров размени меморандуми за разбирателство на 27 април с НАТО за сътрудничество в областта на командването, контрола, комуникациите, разузнаването, надзора и проучването. 
						"Република Македония е първата страна партньор в региона, която подписа такова споразумение с НАТО", съобщи в изявление Министерството на отбраната. 
						"Това споразумение осигурява нови възможности и по-високо ниво на интероперабилност между армията на Република Македония и НАТО." 
						Министър-председателят Груевски каза, че Македония е изпълнила всички критерии за членство в НАТО. 
						"Като държава Македония участва там, където НАТО иска това от нас", каза Груевски. "Нашите войници участват в мисии, ръководени от НАТО и нашите законодатели никога не са гласували против това. Македония е петата страна по брой войници в Афганистан и половината от бюджета за отбрана на страната се изразходва за нашите усилия там." 
						Страната също участва във важни инфраструктурни проекти заедно с НАТО. Организацията прие да продължи финансирането на реконструкцията на 13 моста по транспортен Коридор 10. НАТО и Македония подписаха споразумение за сътрудничество в Брюксел миналия месец, според което НАТО осигурява 8,6 милиона евро за работата, така че войниците на НАТО да могат да преминават по пътищата. 
						Това е допълнителен сигнал, че въпреки обструкциите на Гърция срещу членството на Македония в Алианса, НАТО няма да позволи пропуск в сигурността в региона", каза бригаден генерал Рекс А. Спитлър, началник щаб на КФОР. 
						В Югоизточна Европа, Албания, България, Хърватия, Румъния и Турция са членки на НАТО. Македония, Черна гора и Босна и Херцеговина имат екшън план за членство с надеждата да се присъединят към организацията. 
					
				
			
					 
					
 
 

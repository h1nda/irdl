Членството в ЕСРТ е ключ към бъдещето на Косово в "Евровизия"
					08/04/2010
					Косовското държавно радио и телевизия се подготвя да стане пълноправен член на Европейския съюз за радио и телевизия, ход, който ще даде възможност на страната да участва в конкурса "Евровизия". 
					От Линда Карадаку за Southeast European Times от Прищина -- 08/04/10
 
					 
						
Косовското държавно радио и телевизия трябва да стане пълноправен член на ЕСРТ, преди страната да може да бъде представлявана в "Евровизия". [Лаура Хасани/SETimes]
						Косово няма да се състезава в тазгодишния песенен конкурс "Евровизия", защото държавната компания за радио и телевизия още не е пълноправен член на Европейския съюз за радио и телевизия (ЕСРТ). Членството в ЕСРТ е едно от изискванията за участие в "Евровизия". 
						Според ЕСРТ Косово ще получи право на участие чрез развиване на държавния радио- и телевизионен канал, РТК. ЕСРТ и неговите членове ще продължат да подкрепят РТК "във всички съответни области" по силата на неотдавна подписаното споразумение за сътрудничество. 
						ЕСРТ има 75 активни членове от 56 страни в Европа. Има и 43 асоциирани членове по цял свят. Косовският канал РТК има само статут на наблюдател. 
						"Днес РТК изпълнява традиционната роля на обществена електронна медия от европейски тип според своите възможности при сегашните икономически обстоятелства," се казва в неотдавнашен доклад на ЕСРТ. 
						Според генералния директор на РТК Сюлейман Шакири обаче членството на държавната медия в ЕСРТ може да се забави. 
						"РТК ще може да стане пълноправен член на ЕСРТ, когато Косово стане член на Международния съюз за далекосъобщения," каза Шакири за SETimes. "За да стане това, Косово трябва да стане член на ООН." 
						Има надежди, че РТК ще получи статут на пълноправен член и ще участва в "Евровизия" догодина. 
						"Ако РТК ни донесе проекта с неговите бюджетни рамки, ние ще подкрепим подобна инициатива," каза говорител на косовското министерство на културата. 
						Членството в ЕСРТ и конкурса "Евровизия" станаха гореща тема за блогерите в Косово. 
						"…Сега, след като станахме независими, сагата продължава!", пише друг блогер, Сафет Красничи. 
						Някои блогери вече са започнали да обсъждат евентуалните кандидати за конкурса. 
						"Да се надяваме, че в близките години ще има по-добри новини," пише Красничи. "Дотогава да стискаме палци!"

Турската полиция арестува десетки заподозрени поддръжници на ПКК
					14/04/2009
					 
						АНКАРА, Турция -- Рано сутринта във вторник 14 април) полицията задържа повече от 40 души, включително трима високопоставени представители на прокюрдската Партия на демократичното общество (ПДО), в едновременни операции срещу терористичната Кюрдска работническа партия (ПКК) в 12 провинции. Полицейски части за борба с тероризма извършиха внезапни проверки на различни места в страната, включително в офисите на ПДО и седалището на местна телевизионна станция в югоизточната провинция Диарбекир. Заместник-ръководителят на ПДО Камуран Юксек и адвокатът, представляващ намиращия се в затвора лидер на ПКК Абдула Йоджалан, са сред задържаните, според съобщения на местните медии. Полицията е арестувала и други двама висши представители на ПДО, Байрам Алтун и Селма Ирмак.
						В понеделник полицията проведе вълна от арести като част от продължаващото разследване срещу сенчестата секуларистка група "Ергенекон". Върховният наказателен съд в Истанбул разпореди задържането под стража на почти 40 души по искане на прокуратурата. Заподозрените, включително няколко учени, бяха задържани в едновременно проведени операции в 13 провинции. Според твърденията групата "Ергенекон" е планирала бомбени атентати и убийства на известни политици и публични фигури, за да предизвика хаос и да свали правителството на Партията на справедливостта и развитието. (Анадолска информационна агенция, Си Ен Ен Търк, Хюриет, Тюркие, Заман, Йени Шафак, Ватан, Джумхуриет, Радикал, Милиет, Сабах - 14/04/09; НТВ, Си Ен Ен Търк, Анадолска информационна агенция, Милиет, Хюриет, АФП, Ройтерс, АП, Би Би Си, Си Ен Ен, Ал Джазира - 13/04/09)

Международната общност осъжда убийството на сръбските младежи в Косово
15/08/2003
 
ПРИЩИНА, Косово, Сърбия-Черна Гора -- В четвъртък (14 август) представителите на международната общност осъдиха нападението върху младежите, плували в реката близо до Гораждевац, Косово, в резултат на което двама сръбски младежи бяха убити и поне четирима бяха ранени. Председателят на Европейската комисия Романо Проди изпрати съболезнованията си на семействата на загиналите и изрази надежда, че инцидентът няма да попречи на процеса на помиряването в Косово. Новият ръководител на ЮНМИК Хари Холкери обеща да вземе решителни мерки, за да бъдат издирени тези, които носят отговорност за нападението в сряда. Представителят на мисията на ОССЕ в Косово Свен Линхолм характеризира инцидента като черен ден за Косово. Официални лица от косовските етнически албанци и външното министерство на Албания също осъдиха убийствата. Във Вашингтон държавният департамент характеризира въоръжените лица като "врагове на мира". Франция, Великобритания и Русия също излязоха с осъдителни изявления.
Стотици полицаи на ООН издирват убийците, претърсвайки къща по къща. По обща оценка 3 000 сърби излязоха по улиците на Митровица, за да протестират против убийствата. Междувременно Белград обяви траурен ден и поиска приемане на твърди мерки от страна на ООН. (АП, АФП, Ройтерс, АИА, Батанюз, Бета, Сръбско радио, Черногорско радио, Танюг, B92, СРНА - 14/08/03)

НАТО все още не е взела решение за приемането на страните от "Адриатическата харта"
					07/03/2008
					 
						БРЮКСЕЛ, Белгия -- Външните министри от НАТО се срещнаха в Брюксел в четвъртък (6 март), но не взеха окончателно решение за отправяне на покани към страните от "Адриатическата харта" - Македония, Албания и Хърватия - за членство в Алианса на предстоящата среща на върха в Букурещ. Генералният секретар на НАТО Яп Де Хоп Схефер каза, че "всички наши съюзници са убедени, че евро-атлантическата интеграция е от основно значение за стабилността в региона". Той призова Гърция и Македония да решат техния отдавнашен спор за името в оставащите седмици преди срещата в началото на април. 
						В своето обръщение към форума гръцкият министър на външните работи Дора Бакоянис ясно посочи, че Атина ще блокира членството на Македония в НАТО, докато въпросът не бъде решен. Тя каза, че понастоящем Гърция подкрепя отправянето на покани за членство само към Албания и Хърватия.
						Междувременно държавният секретар на САЩ Кондолиза Райс каза, че Вашингтон е за отправянето на покани и към трите страни. Тя заяви, че страните "имат да свършат още работа до срещата на върха в Букурещ, но те работят за това и трябва да се присъединят към Алианса". (МИА, Макфакс, МРТ, АНА-МПА - 06/03/08)

Липсата на средства и ресурси бави прехвърлянето на пълномощията по граничния контрол в Сърбия
					16/06/2005
					Според последните прогнози на Сърбия ще са необходими повече от две години, за да изпълни изискването на ЕС за прехвърляне на граничния контрол от армията на полицията. 
					От Давор Коникушич за Southeast European Times от Белград -- 16/06/05
 
					 
						
Федералният министър на отбраната Първослав Давинич е оптимист по отношение на прехвърлянето на граничния контрол. [АФП]
						Възможностите на сърбите да пътуват до страните от ЕС са ограничени от строги визови режими -- въпрос, който засяга бизнесмени, студенти и обикновени туристи. Мнозина се надяват, че тези изисквания ще станат по-меки. Но Белград все още е далеч от постигане на едно от основните изисквания -- прехвърлянето на граничния контрол от армията на полицията. 
						Според последните прогнози на Сърбия ще й трябват повече от две години, за да осъществи това прехвърляне. Армията и министерството на вътрешните работи подписаха меморандум за предаване на контрола в началото на тази година, като процесът започна на сръбско-унгарската граница. Той обаче не продължи по-нататък. 
						Федералният министър на отбраната Първослав Давинич е най-високопоставеният държавен служител, който отговаря за граничния контрол. Той продължава да бъде оптимист, като твърди, че прехвърлянето може да се осъществи за една година. "Ще действаме постепенно, защото полицията няма да може да поеме контрола на цялата граница, не поради липса на професионализъм, а поради финансови проблеми. Това струва много," каза Давинич. 
						Парите обаче не са единственият проблем, твърдят други. "Според един от плановете [прехвърлянето] трябваше да приключи до края на годината, но много от плановете тук не могат да се изпълнят в такива кратки срокове и е малко вероятно да се осъществи втората част за обезпечаване на сигурността на държавната граница," казва началникът на граничната полиция, Душан Злокаш. "По границите с бившите югославски републики нямаме сгради, които да използваме, т. е. в които да разположим полицейските управления." 
						По преценки на полицията ще са необходими около 6,000 служители, за да се обезпечи сигурността на държавната граница. Докато в момента армията обезпечава тесен участък от границата, работата на полицията ще бъде малко по-различна. "За разлика от армията, чиято основна задача е да защитава границата, полицията ще има задачата да предотвратява терористични нападения, проникване на терористи, трансгранични престъпления, нелегална имиграция и трафик на хора," обяснява Злокаш. Европейската агенция за възстановяване и развитие финансира възстановяването на конкретни гранични пунктове и обучението на граничната полиция. 
						ЕС възнамерява да предостави оборудване за граничната полиция на обща стойност 10 млн. евро, каза пред Southeast European Times Сърджан Сталетович от Европейската агенция за възстановяване. "Граничната полиция, като една нова институция в Сърбия, е недостатъчно оборудвана, т. е. тя трябва да бъде екипирана в съответствие с европейските стандарти ... През тази и следващата година ЕС ще предостави чрез Европейската агенция за възстановяване модерно оборудване за рентгенов контрол на стоки на граничните пунктове, за адекватен контрол на пътните документи, а също и за контрол на зелените и сини линии. С други думи - за пълното обезпечаване на сигурността на границите на Сърбия," каза Сталетович. 
						Черна гора приключи целия този процес още през 2003 г. Но в предварителното си проучване за съюзната държава ЕС посочи, че е обезпокоен поради липсата на орган на държавно ниво, който да отговаря за надзора над граничния контрол.

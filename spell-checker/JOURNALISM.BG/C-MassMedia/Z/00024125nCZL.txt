Турция ще остане твърда по въпроса за Кипър въпреки натиска от страна на ЕС
					05/10/2007
					 
						НИКОЗИЯ, Кипър -- Турция няма да предостави търговски привилегии и да отвори своите пристанища за кипърски кораби, докато ЕС не облекчи своите санкции, наложени на самопровъзгласилата се Севернокипърска турска република, каза в четвъртък (4 октомври) външният министър Али Бабаджан. "Никой не трябва да очаква едностранни стъпки от Турция", каза той след среща с кипърския турски лидер Мехмет Али Талят. ЕС замрази преговорите за присъединяване с Анкара по осем от 35-те преговорни глави поради отказа на Турция да нормализира отношенията си с членката на ЕС Кипър.
						Междувременно в четвъртък говорителят на кипърското гръцко правителство Василис Палмас каза, че президентът Тасос Пападопулос е предложил да се срещне с Талят този месец, но не е получил отговор на своята покана. Целта на срещата би могла да бъде полагането на усилия за прилагане на споразумението, подписано през юли 2006 г., което предвижда сформирането на работни групи за обсъждане на ежедневните проблеми, свързани с разделението на острова. (Милиет, Нафтемпорики, Филелефтерос, Заман - 05/10/07; АФП - 04/10/07)

ЕСПМ даде висока оценка за сътрудничеството в БиХ
					19/01/2005
					 
						САРАЕВО, Босна и Херцеговина (БиХ) -- Полицейската мисия на ЕС (ЕСПМ) в БиХ даде висока оценка във вторник (18 януари) на успешното полицейско сътрудничество между съответните ведомства на двете автономни области - МВР на кантон Сараево и Центъра за обществена сигурност на източно Сараево. Говорител на ЕСПМ заяви, че сътрудничеството е довело до разбиване на банди, извършвали кражби на коли и рекет. 
						Други новини: Представители на ЕУФОР потвърдиха във вторник, че един от приоритетите на мисията е да се подпомогнат властите на БиХ в борбата срещу организираната престъпност. ЕУФОР отново подчерта нуждата от борба срещу престъпността и корупцията на всички нива, вкл. в държавната администрация. 
						Също във вторник представителите на шест водещи босненски и хърватски партии се срещнаха, за да обсъдят съществуващата патова ситуация в рамките на Съвета на министрите на БиХ. Дейността на централното правителство бе блокирана след оставките на няколко сръбски министри, последвали санкциите, наложени миналия месец срещу Република Сръбска. ( Независне новине - 19/01/05; Фена, ПБС БиХ, НТВ Хаят - 18/01/05)

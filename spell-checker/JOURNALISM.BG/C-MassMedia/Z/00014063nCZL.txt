Хърватия и Македония се надяват да получат покани за членство в НАТО през 2006 г. 
					30/03/2005
					 
						ЗАГРЕБ, Хърватия -- По време на среща в Загреб във вторник (29 март) хърватският премиер Иво Санадер и македонският му колега Владо Бучквоски изразиха заедно надежда, че страните им, както и Албания, ще бъдат поканени за членство в НАТО през 2006 г. Трите държави участват в т.нар. инициатива "Адриатическа харта", която цели да стимулира процеса на евро-атлантическа интеграция. Според Бучковски присъединяването на Македония и Хърватия ще укрепи южния фланг на НАТО и ще улесни прогреса на други балкански държави към членство в Алианса. Говорителят на НАТО Джеймз Апатурай заяви, че Хърватия ще трябва да докаже, че сътрудничи с Трибунала на ООН за военни престъпления преди отправянето на подобна покана. 
						Други новини: Първото заседание на съвместния парламентарен комитет ЕС - Македония започна в сряда в Скопие. В дневния ред са включени теми, свързани с молбата на Македония за получаване на официален статут на кандидат за членство в ЕС, както и прилагането на Охридските мирни споразумения. ( Макфакс, Уеб сайт на македонското правителство - 30/03/05; Ройтерс, ХИНА, ХРТ - 29/03/05)

Турция: 10 терористи бяха убити от силите за сигурност
					18/07/2005
					 
						ШЪРНАК, Турция -- В неделя (17 юли) властите съобщиха, че силите за сигурност са убили 10 терористи по време на операция срещу забранената Кюрдска работническа партия (ПКК) в югоизточната част на страната в края на миналата седмица. Съобщава се за конфискувано оръжие и 25 кг експлозиви.
						Междувременно губернаторът на Айдън, Мустафа Малай, каза, че смъртоносните взривове в събота в курорта Кушадасъ са причинени от бомба с дистанционно управление или часовников механизъм, а не от атентатор самоубиец. При оглед на останките от микробуса, който е превозвал туристи, следователите са открили, че под една от седалките му са били поставени експлозиви. Пет души загинаха при взрива. Според съобщенията кюрдска военна групировка, която се самоназовава "Ястреби за свобода на Кюрдистан", е поела отговорност за атентата. ПКК отрече да има нещо общо с него. 
						Гръцкият премиер Костас Караманлис изпрати в неделя писмо до турския си колега Реджеп Тайип Ердоган, в което изрази съболезнованията си и осъди всички актове на тероризъм. (Хералд, Файненшъл таймс - 18/07/05; TurkishPress.com, Анадолска агенция, АФП, АНА - 17/07/05)

НАТО изключи възможността сръбски войски да се върнат в Косово
					19/08/2007
					 
						ПРИЩИНА, Косово, Сърбия -- Сърбия няма да може да изпраща войски и полиция обратно в Косово, заяви говорител на ръководените от НАТО сили на КФОР в събота (18 август). Полковник Майкъл Кноп заяви, че за сигурността в провинцията отговаря КФОР и че НАТО не планира да разреши подобен ход. Александър Симич, старши съветник на сръбския премиер Воислав Кощуница заяви в интервю, публикувано по-рано в събота, че е време Белград да изпрати сили за сигурност, които да защитават сърбите в Косово. Той цитира резолюция 1244 на Съвета за сигурност на ООН, която дава възможност до 1000 сръбски служители по сигурността да защитават някои области в провинцията. 
						В четвъртък сръбският Национален съвет на Северно Косово призова правителството в Белград да изпрати военнослужещи, които да охраняват населените със сърби области. Улпиана Лама, говорител на правителството на Косово заяви, че искането на Симич е "абсурдно". (Ройтерс, AФП, Бета, Танюг, Макфакс, A1, AП, РТС, Б92 - 18/08/07)

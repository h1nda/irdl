Според Кларк Милошевич продължава да демонстрира упорство
17/12/2003
 
ХАГА, Холандия -- Уесли Кларк, американският генерал, командвал силите на НАТО по време на конфликта в Косово, заяви пред репортери във вторник (16 декември), че е намерил Слободан Милошевич все така упорит и по-същество непроменен. "Не видях промяна в поведението му, в упорството му, в неговата раздразнителност," заяви Кларк в края на двудневните показания при закрити врати в Хага. По отношение на кръстосания разпит, проведен от бившия югославски президент, Кларк каза, че " това беше типично за Милошевич поведение. Грандиозно като усилие, неадекватно и в някои отношения прекалено лично като мотивация." Кларк и Милошевич са се срещали в продължение на общо над 100 часа по време на войната в Босна и Херцеговина и преди конфликта в Косово. Части от показанията на Кларк ще бъдат публикувани в петък. (АП, Ройтърс, АФП, Б92 - 16/12/03)

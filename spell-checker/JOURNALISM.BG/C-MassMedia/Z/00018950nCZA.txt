Хърватия участва за трети път на Световното първенство по футбол
					16/06/2006
					Докато хърватските фенове наблюдаваха битката на отбора си в първия кръг от Група F, мнозина си спомниха за смайващия му дебют на Световната купа във Франция през 1998 г.
					(ФИФА, Нешънъл Джиографик, БиБиСи)
 
					 
						
Хърватски футболни запалянковци си почиват след пристигането си в Берлин пред "Олимпиящадион" за мача Хърватия - Бразилия от Група F на Световната купа във вторник (13 юни). [Гети Имиджис]
						Около една трета от световното население се очаква да гледа тазгодишната Световна купа на живо или по телевизията и мнозина ще следят с интерес играта на Хърватия. Представянето на отбора -- който достигна два пъти до финали, след като страната спечели независимостта си -- на предишни световни първенства бе ту сензационно, ту разочароващо. 
						Първият мач на Хърватия в голям шампионат като независим отбор бе през 1996 г. по време на Европейското първенство в Англия. Две години по-късно, по време на Световната купа във Франция, хърватите направиха историческо представяне в най-важното футболно събитие. Под ръководството на Мирослав Блажевич съставеният от играчи с европейски опит отбор постигна трето място. 
						Мачът на четвъртфинала с Германия остава в паметта на много запалянковци като най-великия мач в историята на отбора. С играч по-малко, след като Кристиан Ворнс получи червен картон, германците бяха раздразнени и опасни, но хърватският вратар Дражен Ладич успя да отбие ударите на легендарните Бирхоф и Клинсман и Хърватия триумфира с 3:0. 
						Мнозина съзряха в победата повторение на Световната купа за 1994 г., когато Германия получи билет за дома от друга балканска нация, България. За хърватските фенове това бе и сладко отмъщение за загубата на отбора от Германия на Европейското първенство през 1996 г. 
						"Отборът със сърце" накрая загуби полуфинала. Мечтата му да успее докрай свърши след 50 секунди, когато Лилиан Тюрам вкара първия гол за Франция, която спечели с 2:1. Хърватия завърши на трето място. 
						Второто явяване на отбора на световни финали бе през 2002 г., когато хърватите бяха в Група G заедно с Мексико, Италия и Еквадор. Воден от треньора Мирко Йожич, отборът претърпя две поражения в мачовете от първия кръг, смекчени отчасти само от победата над Италия. Отборът не се класира за втория кръг и разочарова своите фенове. 
						Начело с треньора Златко Кранчар отборът достигна за трети пореден път до финали за Световната купа тази година. Той завърши първи в европейската квалификационна Група 8 със седем победи от десет мача. Най-забележителната победа бе над Швеция. Хърватия загуби двата си гола предимство срещу България и завърши наравно, но след това спечели четири поредни победи между март и юни 2005 г. 
						Във вторник (13 юни) отборът изигра първия си мач от Група F на финалите за Световната купа 2006 г. в Германия, като загуби от Бразилия с 1:0. Макар и да не постигна равенство, както се надяваше, отборът показа голяма твърдост и не позволи на бразилците да заиграят в обичайния си ритъм. 
						В неделя Хърватия ще има шанса да спаси кампанията си в следващия мач от първия кръг срещу Япония. Последният й мач от първия кръг е на 22 юни срещу Австралия. 
						
Кореспондентът на SETimes Кристина Чук допринесе за написването на този репортаж.

Проучване показа, че повечето роми са обект на лошо отношение
					15/06/2009
					Според проучването ромското население в Румъния е по-малко дискриминирано отколкото ромите в други страни на ЕС.
					От Паул Чокою за Southeast European Times от Букурещ - 15/06/09
 
					 
						
Резултатите от проучване на ЕС показват, че ромите са най-дискриминирани в Европа. [Гети Имиджис]
						Според изследване на малцинствата и дискриминацията (EU-MIDIS) през миналата година ромите са били обект на най-високи нива на дискриминация от обхванатите в проучването етнически групи в Европа. 
						В опит да бъде преодолян проблемът с дискриминацията, EU-MIDIS събра данни за избрани етнически малцинства и имигранти, живеещи в 27-те държави, членки на ЕС. 
						Във фокуса на доклада, който обхваща около 23 500 души, бяха ромските малцинства, както и имигранти от Северна Африка, Субсахарска Африка, Турция, бивша Югославия, Централна и Източна Европа и Русия. 
						Според изследването ромите съобщават, че са най-дискриминирани в Унгария (62 %) и Чехия (64 %), а от друга страна, че са най-малко дискриминирани в Румъния (25 %) и България (26 %). 
						Предмет на изследването са били ромите в седем страни от ЕС -- Чехия, Унгария, Полша, Гърция, Словакия, България и Румъния. 
						За съпоставяне на резултатите е било анкетирано и мнозинството в десет държави. 
						Въпросите в проучването обхващат девет категории: търсене работа, на работното място, наемане или закупуване на жилище, контакти с персонала на медицински заведения, институции за социално подпомагане, образователни институции, на обществени места, достъп до магазини, откриване на банкова сметка и получаване на банков заем. 
						Като цяло ромите заявяват, че през последната година са били дискриминирани в поне една категория. 
						Ромите в Румъния посочват също, че са най-силно дискриминирани, когато контактуват с частни (14 %) и медицински служби (11 %). В България 15 % съобщават, че са дискриминирани, когато търсят работа, а 11 %, когато се опитват да получат медицински услуги. 
						Ниските нива на дискриминация в Румъния и България се дължат на изолацията на ромите от останалата част на обществото. Безработицата сред ромите в България е 33 %. Данните за дискриминацията са привидно ниски, тъй като ромите не знаят своите законни права. 
						Според преброяването от 2002 г. в Румъния в страната живеят повече от 500 000 роми, като те са второто по големина малцинство след унгарците.

ХРТ с нов шеф, но не без проблеми
					04/04/2007
					На заседание на управителния съвет на държавната електронна медия словесните нападки ескалираха във физическо насилие.
					От Наташа Радич за Southeast European Times от Загреб – 04/04/07
 
					 
						
"Очевидно те си имат свои собствени интереси и това води до обиди и дори до сбивания," каза депутатът Перо Ковачевич. [Гтеи Имиджис] 
						Хърватското национално радио и телевизия има нов временен ръководител, избран чрез белязан от противоречия процес. След като членовете на управителния съвет не успяха да постигнат споразумение, напрежението на заседанието на 29 март премина във физическо насилие. 
						"Този съвет се държа неуместно, направо се опозори," каза Зденко Левак, председател на програмния съвет на медията и голям хърватски издател. "Ние всички преминахме границата и подобно поведение е неприемливо!" 
						Проблемите започнали, когато споровете за новия генерален директор ескалирали в лични нападки. Някои членове на съвета обвинили други, че мозъците им са промити от политически партии. Тогава един от членовете, Ядранка Коларевич, си събула обувката и започнала да удря колегата си Данко Бляич. И двамата се отървали с леки наранявания след инцидента. 
						"Съжалявам за инцидента, но аз се защитавах," каза по-късно Бляич. "Този съвет се оказа политически маскарад и аз не мога повече да участвам в този цирк." Той и Коларевич са подали оставки. 
						Въпреки скандала програмният съвет все пак успя да да назначи временен генерален директор на мястото на Мирко Галич, който бе назначен за посланик във Франция. Новият ръководител е Ваня Сутлич, телевизионен журналист ветеран, който преди бе заместник на Галич. 
						Въпреки че Сутлич получи шест от единадесет гласа, това не бе достатъчно за назначаването му на постоянна длъжност. След един месец постът пак ще бъде освободен и процесът по избора ще започне отново. 
						В първото си изявление след избора Сутлич призова колегите си да продължат да работят все така добре и да се занимават с отговорна журналистика. Той отказа да коментира обстоятелствата по избирането му. 
						Държавни служители и политици се въздържаха като цяло да коментират инцидента, като казаха, че не искат да влияят върху независимостта на програмния съвет. Няколко политици обаче изразиха неофициално удивлението си. 
						"Всякакви коментари върху поведението на програмния съвет са излишни," каза депутатът Перо Ковачевич. "Очевидно те си имат свои собствени интереси и това води до обиди и дори до сбивания."

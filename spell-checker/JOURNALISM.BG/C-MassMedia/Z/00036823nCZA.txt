Косово и Македония въвеждат нови автобусни регламенти
					24/11/2010
					Косово и Македония вземат мерки за регламентиране на един доста нерегулиран пазар.
					От Мухамет Брайшори от Прищина и Мишко Талески от Скопие – 24/11/10
 
					 
						
Автогарата в Скопие. [С любезното съдействие на „Руле Турс Скопие”]
						Съвместната македоно-косовска комисия за международните автомобилни превози неотдавна постигна съгласие, че превозът на пътници следва да бъде регулиран чрез издаването на лицензи. Според длъжностните лица това решение ще помогне автобусният транспорт да стане по-безопасен, по-професионален и по-надежден. 
						Представители на транспортните министерства на двете държави подписаха протокол, установяващ критериите, които дружествата трябва да изпълнят, за да получат лиценз. Прогнозите са, че до 2011 г. ще бъдат издадени около 150 лиценза с петгодишен срок. 
						„С протокола ще бъдат изпълнени определените от ЕС стандарти, а с него също така на практика ще приложим и Закона за [пътническите и товарните] автомобилни превози, заяви говорителят на македонското министерство на транспорта Драган Симоновски. 
						 Той посочи, че протоколът ще помогне за въвеждането на стандарти в отрасъла, като ще задължи превозвачите да спазват правилата и ще премахне незаконните конкуренти от пазара. 
						 Косовският министър на транспорта Фатмир Лимай направи подобно изказване, като заяви, че със закона ще бъдат „въведени удобни условия за пътниците, а безопасността ще е от първостепенно значение”. 
						Някои превозвачи обаче твърдят, че не са получили достатъчно съществена роля при определянето на текста на протокола. 
						Якуп Бериша от Косовската асоциация на превозвачите каза за SETimes, че в процеса на вземане на решение е „трябвало да бъдат включени повече становища на превозвачите от двете държави и техните интереси да бъдат взети предвид”. 
						Клиентите обаче явно са доволни. „Тази сфера отдавна трябваше да бъде регламентирана и е положително, че властите в Скопие и Прищина постигнаха споразумение. По-добре е да има документ, който да ни насочва, отколкото да работим самостоятелно, незаконно, а след това да плащаме глоби”, каза за SETimes Йетон Идризи, на 39 г., от Скопие. 
						Коментирайки удобството и качеството на транспортните условия в момента, пътникът Хусеин Силман каза за SETimes, че като се изключат ремонтите по пътищата, условията не са толкова лоши. 
						„Пътят между двете страни може да бъде подобрен до нивото на магистрала, като така ще се гарантира пътната безопасност. ...Автобусите са добри, но може да се направят подобрения, по-нови и по-комфортни автобуси, въпреки че и сегашните не са непоносими”, каза Силман. 
						Подписването на протокола беше предшествано от заседание на македоно-словенската комисия по транспорта – засягащо и Косово, което доведе до постигането на споразумение за либерализиране на транспорта между двете държави и издаване на 200 лиценза от и до трети държави, валидни в двете посоки. 
						Представители на македонското министерство на транспорта заявиха, че се очаква подобно споразумение да бъде постигнато до края на годината с Чехия.

Делова хроника
18/06/2004
Преглед на деловите и икономическите новини от Балканите след 11 юни.
(Различни източници - 11/06/04 -18/06/04)
 
 
Проектантът на покритието на Олимпийския стадион в Атина, Сантяго Калатрава от Испания, жестикулира на колодрума по време на обиколка на комплекса в четвъртък (17 юни). Калатрава каза, че е щастлив, че работата по олимпийските обекти ще приключи навреме. Официалното откриване на стадиона е на 30 юли. [АФП]
Преглед на деловите и икономическите новини от Балканите след 11 юни:
Албания, Босна и Херцеговина, Хърватия, Македония и Сърбия и Черна гора подписаха меморандум за разбирателство с Европейската комисия за финансиране на проект за подобряване на транспортната инфраструктура в региона. Средства на обща стойност 16 млн. евро ще бъдат предоставени по това споразумение. Целта на проекта е да се реконструират пътища с дължина 6 000 км и 4 300 км ж.п. линии, както и да се обновят летищата и пристанищата в Риека, Сплит, Дубровник, Ниш и Дурас.
***
На 16 юни турският парламент прие закон, който поставя основите за приватизацията на "Тюрк телеком", като премахва ограниченията при продажбата на компанията. Той улеснява също и приватизирането на GSM оператора "Телсим".
***
България и Световната банка подписаха споразумение за Втория програмен заем за преструктуриране в размер на 150 млн. долара. Заемът е със 17-годишен падеж и с 5-годишен гратисен период. Целта му е да се подпомогне програмата на правителството за средносрочна икономическа реформа.
***
Петият международен форум на рисковия капитал бе открит в Атина. Общо 65 компании представиха бизнеспланове, изискващи финансиране за общо 155 млн. евро. Събитието бе организирано от Гръцкия център за инвестиции.
***
Турският банков сектор обяви печалба от 582,5 млн. евро през първото тримесечие на тази година - отчетено е 85-процентно увеличение спрямо същия период на 2003 г. Увеличението се обяснява с резкия скок в сделките с чужда валута в резултат от повишаване на стойността на лирата през първите три месеца на тази година.
***
Испания ще помогне при финансирането на проект за възобновяеми източници на енергия във Федерация БиХ по силата на споразумение за 350 000 евро, подписано в Сараево миналата седмица. Проектът е част от по-широка програма за проучване на възможностите за енергопроизводство в БиХ, включително и проекти за малки водноелектрически централи в Република Сръбска.
***
Три македонски банки - "Тутунска банка", "Стопанска банка-Битоля" и "Експорт-кредит банк" - подписаха споразумение с Македонската фондация за развитие на предприятията за финансиране на фирми от бившите кризисни региони на страната. Банките създадоха фонд с 500 000 евро първоначален капитал, който ще се използва като гаранция за предоставените заеми.
***
Британският инвестиционен фонд ще инвестира почти 200 млн. евро в България до 2006 г., като се насочи към проекти в инфраструктурата и сектора на услугите. Планираните инвестиции бяха обявени по време на посещението на министъра на икономиката Лидия Шулева в Лондон на 16 юни.

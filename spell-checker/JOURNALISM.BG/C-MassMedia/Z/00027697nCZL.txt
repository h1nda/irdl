Албанците ще гласуват с електронни лични карти през 2009 г.
					10/09/2008
					 
						ТИРАНА, Албания -- Гласоподавателите няма да представят свидетелства за раждане при гласуването си догодина. Вместо това те ще използват електронни карти за самоличност и паспорти, които се смятат за сигурни документи за самоличност, съобщиха властите във вторник (9 септември). Това е първото решение на новосформираната албанска парламентарна комисия за реформа на избирателната система. "Смятаме, че гласуването с представяне на свидетелства за раждане показа дефекти, както се случи по време на местните избори през 2007 г.", каза съпредседателят на комисията Илир Русмайли.
						Междувременно във вторник ЕС призова Албания да засили диалога и политическото разбирателство, за да приключи продължаващите реформи в различни сфери. На среща с албански представители директорът за Западните Балкани на Европейската комисия Пиер Мирел каза, че политическото разбирателство е основата за пътя на Албания към Европа. (Шекули - 10/09/08; Би Би Си, Топ Ченъл, Клан, Гласът на Америка, BalkanWeb, Телеграфи - 09/09/08)

Албански съд блокира ратифицирането на албано-гръцки договор
					27/11/2009
					 
						ТИРАНА, Албания -- Конституционният съд отложи в четвъртък (26 ноември) процедурите по ратификация в парламента на териториално споразумение между Албания и Гърция, с което се очертава континенталният шелф между двете държави в Йонийско море. Съдът разгледа въпроса миналия месец, когато опозиционните партии заведоха иск с аргумента, че споразумението е в ущърб на интересите на Албания. Следващото заседание е насрочено за 8 декември, когато съдът ще реши дали споразумението е конституционно. Различни асоциации и военни експерти осъдиха споразумението, твърдейки, че Албания би загубила около 225 кв. км от териториалните си води, ако парламентът ратифицира мярката. Правителството настоява, че споразумението, подписано през април, е в интерес и на двете страни. (Би Би Си, Шекули, Гласът на Америка, Ора Нюз, Топ Чанъл - 26/11/09)

Живкович: Сърбия-Черна Гора се стреми към бързо приемане в програмата на НАТО Партньорство за мир
27/07/2003
 
ВАШИНГТОН, САЩ -- Сръбският премиер Зоран Живкович прогнозира в събота (26 юли), че Сърбия-Черна Гора ще се присъедини към програмата на НАТО Партньорство за мир (ПзМ) до края на тази или началото на следващата година. Живкович, който е на посещение във Вашингтон, каза пред Гласа на Америка, че участието в ПзМ ще зависи от редица условия, в това число екстрадицията на бившия командир на босненско-сръбската армия Ратко Младич в Трибунала за военните престъпления в Хага. Сръбският премиер ще отпътува за Ню Йорк за среща с генералния секретар на ООН Кофи Анан.
Междувременно президентът на Сърбия-Черна Гора Светозар Марович в коментара си по повод надеждите на страната за членство в ЕС подчерта, че условията за подписване на споразумение за стабилизация и присъединяване включват провеждането на военни реформи и намаляването на организираната престъпност. (Вечерне Новости, Б92, Танюг, Гласа на Америка - 26/07/03)

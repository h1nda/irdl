Рен прогнозира, че Турция ще се присъедини към ЕС до десет-петнадесет години
					22/04/2008
					 
						АНКАРА, Турция -- Еврокомисарят по разширяването Оли Рен каза пред германския вестник "Ди Велт" в понеделник (21 април), че очаква Турция да се присъедини към ЕС в рамките на десет до 15 години, ако запази сегашния темп на реформите. През юни Съюзът планира да отвори две нови преговорни глави - стопански закони и интелектуална собственост. Досега са отворени шест от 35-те глави. Рен коментира също и водещата се съдебна битка за закриване на управляващата Партия на справедливостта и развитието, което според него ще навреди на процеса на реформи.
						Други новини -- Австрийският външен министър Урсула Пласник посети Анкара в понеделник и каза, че въпреки че вратите на ЕС трябва да останат отворени за Турция, Анкара трябва да обсъди алтернативни начини за присъединяване към блока. "Аз мога да си представя една специално създадена общност между ЕС и Турция като друга рационална и реалистична алтернатива", каза Пласник на съвместна пресконференция със своя колега Али Бабаджан. Бабаджан повтори, че целта на Турция е пълно членство. (АФП, Заман, Сабах, НТВ, Хюриет - 21/04/08)

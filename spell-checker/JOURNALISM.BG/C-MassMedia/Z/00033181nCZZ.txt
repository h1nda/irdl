Дипломатически дневник: Българска делегация бе на посещение в Германия
					26/01/2010
					Премиерът Бойко Борисов се срещна с германския канцлер Ангела Меркел. Още в дипломатическите новини: Турция бе домакин на среща между Афганистан и Пакистан. 
					 
						
Германският канцлер Ангела Меркел (вляво) и българският премиер Бойко Борисов се ръкуват след пресконференция в понеделник (25 януари). [Гети Имиджис]
						
						Българският премиер Бойко Борисов пристигна в неделя (24 януари) в Германия на тридневно официално посещение по покана на канцлера Ангела Меркел. В състава на българската делегация бяха вътрешният министър Цветан Цветанов, министърът на икономиката, енергетиката и туризма Трайчо Трайков и министърът на регионалното развитие и благоустройството Росен Плевнелиев. В неделя българската делегация се срещна с представители на българската диаспора в Берлин, в т.ч. и с български студенти. 
						*** 
						Австрия има волята и възможността да помогне за решаването на дългогодишния спор между Македония и Гърция, заяви в петък (22 януари) външният министър Михаел Шпинделегер след среща с македонския си колега Антонио Милошоски в Скопие. Милошоски приветства предложението на Австрия, подчертавайки, че Македония "е готова да продължи преговорите си с Гърция. 
						*** 
						
						Турският президент Абдула Гюл, президентите на Афганистан, Хамид Карзай, и на Пакистан, Азиф Али Зардари, се срещнаха в Истанбул в понеделник (25 януари), за да обсъдят отношенията между трите страни. Това е четвъртият подобен форум, на който Турция е домакин. Тя се радва на близки отношения както с Афганистан, така и с Пакистан, чиито отношения са обтегнати. 
						*** 
						 Словашкият външен министър Мирослав Лайчак изрази в четвъртък (21 януари) подкрепа за интеграцията на Албания в ЕС и процеса на либерализация на визите след среща с колегата си Илир Мета в Тирана. Лайчак е оптимист, че албанците ще се радват на безвизови пътувания още тази година. Той присъства също и на откриването на новото словашко посолство в Тирана. 
						 *** 
						Чешкият външен министър Ян Кохоут каза в сряда (20 януари), че неговата страна твърдо подкрепя процеса на евроинтеграция на Сърбия. След разговори със сръбския си колега Вук Йеремич в Белград Кохоут каза, че външните министри от ЕС скоро ще обсъдят заявлението на Белград за членство в ЕС, и го увери в подкрепата на Прага. 
						*** 
						
						Румъния иска да увеличи влиянието си в ЕС тази година чрез прилагане на политика на интеграция. Мярката ще изисква подкрепата на външните партньори на страната, каза президентът Траян Бъсеску в сряда (20 януари) на среща с чуждите посланици в Букурещ. Бъсеску каза, че Румъния иска да засили икономическото си и политическо сътрудничество с всички страни, членки на ЕС, включително и чрез разширяване на стратегическите партньорства. 
						*** 
						Председателят на ЕС Херман ван Ромпой бе в четвъртък (21 януари) на кратко посещение в Кипър. Той бе на работен обяд с президента Деметрис Христофиас, с когото обсъди глобалната икономическа криза, прилагането на Лисабонския договор и последните събития в текущите преговори за обединяване на разделения остров. 
						*** 
						
						Сръбският външен министър Вук Йеремич започна във вторник (26 януари) посещение в Брюксел за разговори с върховния представител на ЕС по външната политика и сигурността Катрин Аштън, испанския външен министър Мигел Анхел Моратинос и еврокомисаря по разширяването, чийто мандат изтича скоро, Оли Рен. Очаква се основна тема на разговорите да бъдат отношенията на Сърбия с нейните съседки и заявлението на Белград за членство в ЕС. 
						(Различни източници -- 19/01/10-26/01/10)

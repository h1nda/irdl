Фейт: "Косовските сърби могат да показват сръбски документи в избирателните секции"
					05/11/2009
					 
						ПРИЩИНА, Косово -- Международният граждански представител в Косово Питер Фейт заяви, че косовските сърби могат да използват своите сръбски паспорти за легитимиране при гласуването на общинските избори на 15 ноември. "Всички гласоподаватели, които притежават валидни документи, паспорти или лични карти, могат да гласуват ... а сръбската общност може да гласува със сръбските си паспорти", каза Фейт в сряда (4 ноември) след среща с председателя на Централната избирателна комисия Несрин Лушта. Той призова сърбите да гласуват въпреки посланията от Белград за бойкотиране на изборите. Лушта каза, че последните приготовления за изборите са в ход. 
						Междувременно сръбският държавен секретар за Косово Оливер Иванович предупреди, че всички косовски сърби, които бъдат избрани този месец, ще трябва да избират между своите досегашни длъжности и тези, които ще им предложи косовското правителство. Иванович ги призова също така внимателно да преценят дали да участват в изборите. 
						Междувременно три сръбски политически образувания решиха да участват в изборите като коалиция. Техният кандидат за кмет на Грачаница е Михайло Шчепанович. Сръбската демократическа партия, Сръбската народна партия и Независимата социалдемократическа партия дадоха съвместна пресконференция в сряда, за да обявят своята коалиция. (Зери, Косова Сот, Коха Диторе, Експрес, Лайм - 05/11/09; РТК, Кохавижън - 04/11/09)

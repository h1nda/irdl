Третият канал на хърватската телевизия ще бъде приватизиран
02/09/2003
Приватизирайки един от телевизионните канали, Хърватия отваря вратата за чуждестранните инвестиции в националните ефирни медии.
От Наташа Радич за Southeast European Times в Загреб - 02/09/03
 
 
Хърватското правителство обяви, че е готово да предложи третия телевизионен канал на частен собственик, проправяйки пътя за навлизане на чуждестранни инвестиции на медийната сцена. Приватизацията на третия канал, който понастоящем е част от националната ефирна компания Хърватско Радио и Телевизия (ХРТ), е привлякла значителен интерес не само в Хърватия, но и от големи европейски телевизионни компании. Държавната комисия за радио и телевизия обяви на 3 юни, че седем фирми са подали тръжни документи. Решение се очаква в началото на октомври.
Победителят в конкурса ще се превърне в силен конкурент на държавната ХРТ и мнозина се надяват, че новият комерсиален канал ще въведе нови стандарти в подготовката на програмите и журналистическата дейност. Междувременно ХРТ ще продължи да излъчва на другите два канала с национален обхват. Решението на правителството да продаде третия канал срещна съпротивата на малка група служители на ХРТ, които обвиниха правителството, че разпродава национално богатство на чужденци, които ще го експлоатират. Противниците на приватизацията се опасяват, че държавата телевизионна мрежа няма да се нуждае вече от толкова служители, колкото преди.
Повече от 70 % от хърватското население се информира за събитията директно от телевизията. Тъй като страната сега въвежда конкуренция в медийната среда, не е чудно, че големите телевизионни компании са решили да наддават за третия канал. Победителят ще трябва да заплати равностойността на 50,000 евро за годишна национална концесия, както и милиони евро за използване на дистрибуторската мрежа и сателитните връзки, изградени преди десетилетия от ХРТ. Големите международни компании имат ресурси да вложат инвестиции в такъв мащаб, докато хърватските фирми трябваше да образуват специални консорциуми, за да кандидатстват. Чуждите компании обаче не биха могли да кандидатстват без подкрепата на свои местни партньори, тъй като хърватският закон забранява 100 % -ова чуждестранна собственост на национален телевизионен канал.
От подалите оферти фирми РТЛ, групирана с няколко хърватски компании, вече е заявила, че ще инвестира 30 млн. евро през първата година, докато Нюз Корпорейшън на Рупърт Мърдок е декларирала, че планира да създаде 200 нови работни места, ако спечели търга. Скандинавската СБС, втората по големина европейска медийна група, предлага 160 работни места и инвестиции на стойност 17 млн. евро през първата година от своята дейност. Очаква се, че каналът ще бъде продаден на един от тези трима големи конкуренти.
Хърватската комисия за Радио и Телевизия бе подложена на натиск през последните седмици. Тя планира да проведе закрити заседания с тайно гласуване. Окончателното решение трябва да бъде взето до края на септември.

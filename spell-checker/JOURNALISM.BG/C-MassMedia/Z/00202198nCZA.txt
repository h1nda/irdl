Насилието и тормозът са проблем в сръбските училища
					27/12/2011
					Министерството на образованието откри нова гореща линия за съобщаване на случаи на насилие и тормоз.
					От Бояна Милованович за Southeast European Times в Белград - 27/12/11
 
					 
						
Много тийнейджъри страдат от оскърбително поведение и насилие в училищата, се казва в нов доклад. [Ройтерс]
						Само 6% от децата в началните училища и 23% от учениците от средните училища в Сърбия никога не са били подложени на тормоз и насилие от страна на свои съученици според последния доклад на Омбудсмана. 
						Вербалният тормоз е най-често срещаният проблем, но други форми на психологическо насилие - включително злостни клюки, обиди и остракизъм - също са често явление, се казва в доклада. Освен това много ученици са подложени на принуда и изнудване, отнемат им се вещи или се повреждат, или се заплашвани с оръжие или сексуален тормоз. 
						"Насилието е все по-често явление в училищата в Сърбия. Министерството на образованието създава база данни на всички съобщени случаи, данните се събират и анализират и скоро ще бъдат оповестени", каза за SETimes ръководителят на Инспектората по образование Велимир Тмишич. 
						В опит да се осигури помощ на засегнатите учиници в началото на декември Министерството на образованието откри първата в страната гореща линия за съобщаване на случаи на насилие в училищата. Още първия ден шестнайсет деца и родители набраха номер - 0800/200201. 
						Министърът на образованието и науката Зарко Обрадович казва, че жертвите и свидетелите не трябва да се колебаят да използват горещата линия - и че той гарантира, че тяхната анонимност ще бъде защитена. 
						"Целта ни е да спрем насилието в училищата, да го изкореним и да създадем условия за безопасно обучение на учениците", каза Обрадович. 
						В началното училище "Дринка Павлович", което се намира в центъра на Белград, учат 900 ученици. Директорката на училището Милена Биканин каза за SETimes, че няма драстични случаи на насилие в училището, макар че от време на време стават дребни инциденти. 
						Най-честите проблеми, каза директорката, са вербалните обиди и растящият брой конфликти във Фейсбук. 
						"Има съобщения за насилие във Фейсбук. Отначало всичко започва като игра и всички общуват чудесно, а после някои приятелства се разпадат и Фейсбук се превръща в средство за очерняне на нечия почтеност," каза Биканин. 
						Друга форма на вербално насилие е изпращането на подли, нецензурни и смущаващи есемеси. "Няма юмручен бой, има спорове между приятели. Вербалното насилие, обидите и изолацията от класа са най-често срещаните форми. Обикновено има един лидер в класа, който управлява всички останали, а понякога онези, които по някакъв начин са различни, просто се изключват от общуването", обяснява Биканин. 
						Училището има свой собствен екип за борба с насилието и влизащите в сградата на училището се посрещат със списък с правила на поведение. Учениците вероятно са имали полза от участието на училището в проекта на ЮНИЦЕФ "Училища без насилие", добави Биканин. 
						Макар че не се съобщава за организирани боеве, в момента текат дисциплинарни процедури срещу три момчета от това училище заради онова, което директорката определя като "много странна игра". 
						"Те са си играли в училищната тоалетна, като са си разменяли удари. Те твърдят, че тази игра се играе във всички училища в Белград и това не е форма на враждебност. Ние уведомихме родителите, защото смятам подобен вид игра за напълно недопустима. Тези деца сега са поставени под засилен контрол", каза Биканин. 
						Тя подчертава, че родителите са много важно звено във веригата от действия, насочени срещу насилието в училищата. Някои от тях сътрудничат, признават проблема и работят с децата си, докато други отказват да приемат собствената си отговорност и тази на децата си, казва Биканин. 
						Шестокласник от "Дринка Павлович" каза за SETimes, че общуването е най-вече позитивно, но от време на време възникват разногласия. 
						"Обикновено прекарваме добре заедно, но най-опасно става, когато започнем да си отправяме устни обиди. Обсъждаме нещо и то изведнъж се превръща в спор", каза ученикът.

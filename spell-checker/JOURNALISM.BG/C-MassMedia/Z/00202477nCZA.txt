Преводите на книги преминават границите на Сърбия и Косово
					28/03/2012
					За първи път от 40 години антология на съвременна сръбска литература беше издадена на албански в Прищина, а антология на албанска литература от Косово беше издадена на сръбски в Белград.
					От Ивана Йованович за Southeast European Times от Белград -- 28/03/12
 
					 
						
Екипът от "Бетон" заяви, че най-трудната част от проекта е била първата стъпка. [Нада Божич/SETimes]
						В опит да разширят литературното сътрудничество между Белград и Прищина на редакторите от културното литературно издание "Бетон" - притурка към сръбския всекидневник "Данас" от 2006 г. - им дойде идеята да превеждат и издават материали от албански автори от Косово за сръбската публика. 
						След среща с такива писатели на Панаира на книгата в Лайпциг, Германия, идеята беше доразвита с издаването на антология на съвременната албанска литература на сръбски и на антология на сръбската литература на албански. 
						Една година по-късно, този месец, двете книги бяха издадени. 
						Двете антологии - озаглавени съответно "От Белград с любов" и "От Прищина с любов" - съдържат уникални литературни творби, създадени в Косово и Сърбия след 70-те години на миналия век. 
						Авторите - включващи Йетон Незирай, Шкелзен Маличи, Саша Илич, Милош Живанович, Халил Матоши и Арбени Идризи - казаха, че за тях е чест да участват в проекта. 
						"Голямо удоволствие е да откриеш творбите си тук и съм много щастлив от това", каза сръбският писател Живанович за SETimes. 
						Албанският писател Незирай заяви, че е обзет от невероятни чувства заради проекта - не само като писател, а и като човек. "В края на краищата това е повече от обикновен културен проект", каза той за SETimes. 
						Прищинският "Център Мултимедия", косовска НПО и център за визуални изкуства, и Европейската мрежа за литература и книги също подкрепиха проекта. 
						Според екипа от "Бетон" най-трудната част от проекта е била първата стъпка. 
						"Говорим за това, сякаш е специално събитие и, за съжаление, то е. Това не е нормално - нормално е писателите да работят заедно и да общуват помежду си", каза Тома Груич от "Бетон" за SETimes. 
						Живанович подчерта трудностите при преводите. В Сърбия няма албански преводачи, с изключение на един университетски преподавател, който е поел малка част от превода. 
						"Повечето бяха преведени от албански двуезични преводачи", каза Живанович за SETimes. 
						"Трудностите, които срещнахме, [включваха] съпротива от медиите в Сърбия и съпротива от книжарниците да предлагат [книгите]", добави представителят на "Бетон" Саша Чирич. 
						Въпреки това антологиите бяха представени по подобаващ начин. Първото събитие се състоя на Панаира на книгата в Лайпциг, две имаше в Белград и Прищина, а последното се състоя във Виена. 
						Домакин на събитието във Виена беше сръбският посланик във Виена Милован Божинович, както и косовският посланик Сабри Кицмари. 
						Писателят от "Бетон" Илич описа срещата си с Божинович като едно от най-силните си преживявания. 
						"След представянето отидох да му благодаря за това, че е дошъл, и той каза: "Познавам толкова много хора в Белград, които в момента не харесват проекта, но ще дойде денят, когато той ще е в основата на бъдещи взаимоотношения, и затова дойдох", каза Илич за SETimes. 
						Връзките благодарение на проекта вече са факт и косовските писатели бяха поканени да представят творбите си на неотдавнашния фестивал на малката литература в Загреб. 
						"Тези антологии са [резултат от] големи усилия да представим литературните сцени на двете държави и да препратим една на друга посланията за доверие отвъд безкрайните предразсъдъци, омраза, война, болка и страдание, над всички политически и други препятствия, които може да съществуват", каза Незирай. 
						Нов съвместен проект между "Бетон" и косовските писатели - международен фестивал на поезията, озаглавен "Полип" - ще се състои между 11 и 13 май в Прищина. 
						Скоро "Бетон" ще бъде издавано на албански и преводите на още две книги са в процес на работа - книга с поезия на албанския поет Арбен Адридий и книга със сръбска поезия от Живанович. 
					
				
			
					 
					
 
 

Черна гора засилва сътрудничеството с Албания и Хърватия
16/04/2004
 
ШКОДРА, Албания -- Началниците на албанската и на черногорската гранична полиция се срещнаха в четвъртък (15 април) в северния албански град Шкодра, за да обсъдят сътрудничеството в борбата с трансграничната престъпност. Ариан Ручи от албанска страна и черногорският му колега Милан Паунович обещаха да засилят сътрудничеството срещу всички видове незаконен трафик с подкрепата на ЕС. Такова сътрудничество, казаха те, може да послужи за модел на целия регион. Подобна съвместна програма преди две години помогна за намаляване на незаконния трафик през границата.
Други новини: В четвъртък в Загреб бе открит Хърватско-черногорски съвет за приятелство. Хърватският президент Стипе Месич заяви, че той предлага "нов вид контакти между двете страни и в региона". Филмовият режисьор Велико Булаич бе избран за председател на съвета. (Вйесник - 16/04/04; ATA, ХИНA - 15/04/04)

ЮНМИК запазва своя служба в Косово въпреки критиките
					22/06/2009
					 
						ПРИЩИНА, Косово -- ЮНМИК ще запази действаща своята юридическа служба въпреки намалението на личния й състав поради процеса на реорганизация, съобщиха местните медии в неделя (21 юни). Преди обявяването на независимостта през февруари 2008 г. юридическата служба извършваше надзора върху всички закони, приемани от парламента. Сега службата вече ще следи дали действията на ЮНМИК съответстват на нейния мандат. Официални представители заявиха, че всяка мисия на ООН по света има подобна служба. В светлината на разполагането на ЮЛЕКС и отговорностите й във връзка със спазването на законите говорителят на ЮНМИК Ръсел Гийки каза: "ЮНМИК ще бъде повече политическа мисия ... много повече ориентирана към установяването на диалог между общностите."
						Други новини -- Израелският министър-председател Бенямин Нетаняху каза в събота, че неговия кабинет планира да признае независимостта на Косово през август, след консултации с президента на САЩ Барак Обама. (Коха Диторе, Експрес - 22/06/09; Коха Диторе, Кохавижън, Телеграфи - 21/06/09)

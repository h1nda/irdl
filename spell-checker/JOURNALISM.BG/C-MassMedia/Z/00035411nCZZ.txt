Бизнес: Косово ще получи помощ от МВФ 
					23/07/2010
					МВФ одобри споразумение за помощ от 108,9 млн. евро с Косово. Още в деловите новини: "Фич" прогнозира още проблеми за Румъния.
					 
						
Страната ще може веднага да изтегли 22 млн. евро от заема. [Гети Имиджис]
						МВФ одобри стендбай споразумение за 108,9 млн. евро с Косово. Съветът на директорите на Фонда е подписал тази мярка в сряда (21 юли) във Вашингтон. Според споразумението Косово може незабавно да получи 22,1 млн. евро; останалата част от сумата е обвързана с бъдещи мерки за стабилизиране на публичните финанси. Косово се присъедини към МВФ през юни 2009 г. 
						*** 
						
						Главният изпълнителен директор на сръбските авиолинии ЮАТ Сърджан Радованович подписа писмо за намерения с вицепрезидента на "Еърбъс" за Източна Европа Андреас Крамер, съобщиха сръбските медии във вторник (20 юли). Това писмо е първа стъпка към изпълнение на договора за покупка на осем самолета от "Еърбъс" за 580 млн. долара, подписан през 1998 г. по време на режима на Слободан Милошевич. 
						*** 
						Рейтинговата агенция "Фич" очаква икономиката на Румъния да се свие с 1 % през 2010 г., което може да доведе до бюджетен дефицит от около 7,5 % от БВП. Дъглас Ренуик, заместник-директор в Агенцията, представи оценката във вторник (20 юли). Според рейтинговата агенция дефицитът се дължи главно на просрочени плащания към частния сектор. 
						*** 
						
						Водещото стопанско обединение в Турция, Съюзът на палатите и стоковите борси в Турция (TOББ), съобщи, че ще организира и финансира нова програма за обучение на 200 000 млади служители годишно. Това се равнява на около 1 милион квалифицирани работници до 2015 г. 
						*** 
						Над 1 милион туристи са посетили Aлбания между януари и юни, съобщи министерството на туризма на страната във вторник (20 юли). Това число представлява увеличение с 5,2 % спрямо същия период на миналата година. Повечето от посетителите са чужденци, следвани от албанци, живеещи извън родината си. 
						*** 
						Правителството на Република Сръбска (РС) разреши на сръбската петролна компания НИС и на руската държавна фирма "Зарубежнефт" съвместно да проучват находища на нефт на нейна територия. Двете компании са подписали меморандум на 16 юли в Баня Лука за учредяване на съвместно предприятие. Първите проучвания ще започнат догодина. Ако бъде открит нефт, сондажите ще започнат през 2014 г. 
						
						(Различни източници -- 16/07/10-23/07/10)

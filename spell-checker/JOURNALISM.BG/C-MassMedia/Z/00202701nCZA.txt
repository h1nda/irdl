ФБиХ обмисля повишаване на ДДС, анализаторите изразяват несъгласие 
					10/04/2012
					От 2009 г. финансова криза, утежнена от лошо бюджетно управление и огромни разходи за прекомерно раздутата администрация, води до ежегоден бюджетен дефицит от 500 млн. евро в БиХ.
					От Анес Алич за Southeast European Times от Сараево -- 10/04/12
 
					 
						
БиХ може да повиши ДДС от 17 % на 25 %, въпреки че компанията КЛАС със седалище в Сараево е предложила това повишение да не важи за основните хранителни продукти. [Анес Алич/SETimes]
						В отговор на продължаващата икономическа криза Федерация Босна и Херцеговина (ФБиХ) обмисля да увеличи данък добавена стойност (ДДС) от 17 % на 25 % - ход, който според анализаторите и бизнесмените е ненужен и ще се отрази негативно на пазара. 
						Докато властите във ФБиХ обявяваха евентуалното повишаване на ДДС, Република Сръбска (РС) не изрази становище, въпреки че и нейният бюджет е в критично състояние. 
						Според Дамир Милевич, икономист от Баня Лука, огромната администрация на БиХ и цената за поддържане на държавното управление и две отделни правителства на автономните области тласкат страната към фалит. 
						"В нашата страна има 180 министри. Далеч по-развити страни като Германия не биха издържали финансово на подобни административни разходи," каза Милевич за SETimes. "С бюджетни дефицити на всички нива властите биха предпочели да затънат още по дълбоко в заеми, отколкото да приложат реформи за покриване на загубите." 
						БиХ изразходва около 13 % от своя БВП - около 1,6 млн. годишно - за да издържа администрацията си. Според Милевич, ако властите намалят разходите с 10 %, както са обещали на МВФ през 2009 г., правителството би спестявало по 420 млн. евро годишно. 
						Представители на БиХ сега преговарят с МВФ за подновяване на съществуващото стендбай споразумение. Ако преговорите не бъдат успешни, повишаването на ДДС ще бъде единствената алтернатива за попълване на бюджетните дупки. 
						ДДС е данък върху печалбата от един продукт - разликата между производствената себестойност на един артикул и цената, на която се продава. Събирането му става всеки път, когато дадена фирма по веригата за доставки закупи или произведе продукт и го препродаде. 
						През 2009 г. МВФ се съгласи да даде на страната заем от 1,2 милиарда евро. Според споразумението БиХ ще изплати 400 млн. евро до 2014 г. - краен срок, който властите сега се опитват да удължат. 
						Ако МВФ се съгласи да преструктурира заема, той ще отправи по-нататъшни искания към БиХ за намаляване на публичните разходи и свиване на администрацията. 
						Повишаването на ДДС се разглежда като най-лесния изход, но не е най-добрият, каза Милевич. Той твърди, че подобна мярка ще забави икономическия ръст и ще застраши жизнените стандарти. 
						"Тъй като близо 50 % от гражданите на БиХ живеят на ръба на бедността, повишаването на ДДС би ги тласнало под тази линия. Цените ще се повишат, а частните разходи ще намалеят. На този етап понижаването на частните разходи може да доведе до сериозна икономическа криза," каза той. 
						През 2005 г., след тригодишни политически преговори и под натиск от международните организации, БиХ въведе системата на ДДС - една от последните страни в Европа, която го направи. Данъчните приходи повишиха бюджетите на автономните области и на държавата и през първите три години БиХ събра 1 милиард евро повече от очакваното. 
						Вместо обаче да използва тези приходи за капиталови инвестиции, властите раздуха администрациите и си купиха социален мир, смята Милевич. 
						"Заплатите и придобивките за администрацията нараснаха с 30 % в този период, а за да се удовлетворят гражданите, бяха повишени социалните помощи за ветераните от войната. Сега, когато няма пари, властите са застрашени от [евентуални] социални вълнения." 
						Исмет Байрамович, председател на Конфедерацията на босненските независими профсъюзи, каза за SETimes, че неговата организация не би приела повишение на ДДС, тъй като това би довело до допълнителни съкращения. 
						"Нашият съюз и правителството подписаха споразумение за понижаване на ДДС с цел да се подобри животът на работниците, много от които живеят в бедност. Сега то иска да наруши това споразумение заради неразумните си разходи," каза Байрамович. 
						За да се предотврати общо повишение на цените, някои влиятелни бизнесмени предлагат да се въведе диференцирана ставка на ДДС. 
						Ирмела Церо, говорителка на сараевската фирма КЛАС, основен производител на зърнени храни в града, каза за SETimes, че КЛАС са предложили на правителството да намали ДДС за основните продукти, а да увеличи ДДС за луксозните стоки. 
						"Не само че това ще подобри жизнените стандарти, но и ще повиши консумацията на местни продукти и ще подобри местната икономика," каза Церо. 
						Според местни и международни експерти, включително Милевич, това предложение не е осъществимо, тъй като БиХ не разполага с оперативния капацитет да се справи с различни данъчни ставки, което би създало възможности за огромни измами. 
						В началото на март хърватското правителство повиши ДДС в страната от 23 % на 25 %, което причини незабавно повишаване на цените. Оттогава хърватите пътуват до БиХ, за да се зареждат с продукти, основно храна и бензин, тъй като цените там са по-ниски. 
						Със ставка от 17% БиХ е с най-ниския ДДС в региона - това е един от аргументите, който властите използват, за да оправдаят повишението. Гражданите на БиХ обаче имат и най-ниските доходи в региона, като над 65 % от тях отиват за прехрана. 
					
				
			
					 
					
 
 

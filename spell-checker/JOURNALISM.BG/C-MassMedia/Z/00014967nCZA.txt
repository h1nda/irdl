Сръбското правителство е под натиск да засили борбата срещу корупцията
					20/06/2005
					Едно от предложенията в новата национална стратегия за борба с корупцията, изготвена от кабинета на сръбския премиер Воислав Кощуница, е да се закрие съществуващият Съвет за борба с корупцията, който често е бил в конфликт с правителството.
					От Давор Коникушич за Southeast European Times от Белград – 20/06/05
 
					 
						
Верица Барац [Архив]
						След разгорещени дискусии миналия месец сръбското правителство прие национална стратегия за борба с корупцията. С това решение се изпълнява едно от задълженията на Сърбия по пътя й към членство в ЕС, каза пред репортери сръбският министър на правосъдието Зоран Стойкович. 
						Предвижданите мерки включват етичен кодекс на депутатите и парламентарните служители, ограничения на имунитета на висшите държавните служители, последователно прилагане на правилата за свободен достъп до информация, както и създаване на програми за образоване на хората по въпроси, свързани с корупцията. План за действие ще бъде изготвен веднага след приемането на стратегията от парламента, казват властите. 
						Планира се и създаването на независима комисия, която да ръководи усилията в борбата срещу корупцията. В същото време според този план трябва да се разпусне съществуващият Съвет за борба с корупцията, който често обвиняваше правителството, че не му оказва съдействие или не предоставя нужната информация. 
						Председателят на съвета, Верица Барац, неотдавна публикува сурова оценка на мерките за борба с корупцията в републиката. Досега не е приет нито един важен законодателен акт, а политиците сякаш нямат нужната политическа воля да се борят с корупцията, каза тя. 
						"Не са налице основните условия за независима, компетентна и ефективна съдебна власт. Изпълнителната власт все още държи правораздаването в пълна зависимост, а самата съдебна власт не може да поеме бремето на независимостта и отговорността," е казала тя, цитирана от новисадския ежедневник Дневник. 
						Освен това властите не са разследвали напълно редица случаи на корупция, каза Барац. Те включват съмнителни правителствени договори, съмнителен внос на електроенергия, както и използване и продажба на търговска площ, която е държавна собственост. 
						Според Барац новата национална стратегия първоначално е предвиждала създаването на нова комисия, която да работи паралелно със съществуващия съвет. Това обаче е било променено в последния вариант, в който се споменава само новият орган. "Съветът се разпуска заради личните интереси на някои министри," каза тя.

ОССЕ потвърждава получаването на доклада на БиХ за Сребреница
17/10/2003
 
САРАЕВО, Босна и Херцеговина (БиХ) -- Мисията на ОССЕ в БиХ потвърди в четвъртък (16 октомври), че е получила копие от доклада за разследването на нарушаването на човешките права в Сребреница. Правителството на Република Сръбска е приключило доклада на 8 септември и го е изпратило на Камарата по човешките права. Документът съдържа резултати от разследването на съдбата и местонахождението на изчезналите лица. Той обхваща събитията от юли 1995 г., включително данни относно останките на жертвите, открити в масови гробове.
Според друг новинарски източник в петък Трибуналът на ООН за военни престъпления е осъдил трима бивши висши регионални служители - босненски сърби - на затвор до 17 години за "етническо прочистване" на мюсюлмани и хървати по време на войната през 1992-1995 г. Благое Симич, Мирослав Тадич и Симо Зарич, които са се предали на трибунала, са били обвинени в планирането и воденето на кампания за убиване, задържане, измъчване и депортиране на хора от несръбски произход в областта Босански Самач. (Ройтерс - 17/10/03; Онаса, Би Би Си - 16/10/03)

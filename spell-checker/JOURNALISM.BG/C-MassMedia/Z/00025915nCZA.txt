Чейни обещава подкрепа срещу ПКК и призова за сътрудничество с иракските кюрди 
					26/03/2008
					При посещението си в Анкара тази седмица американският вицепрезидент Дик Чейни изрази подкрепа за борбата на Турция срещу терористичната ПКК, но призова Анкара да поддържа отворен диалог с кюрдското регионално правителство в Ирак. 
					От Айхан Шимшек за Southeast European Times –26/03/08
 
					 
						
Американският вицепрезидент Дик Чейни (вляво) се срещна с турския премиер Реджеп Тайип Ердоган в понеделник (24 март) в Анкара. [Гети Имиджис]
						След деветдневна обиколка на Близкия изток и Афганистан американският вицепрезидент Дик Чейни посети Анкара за кратко в понеделник (24 март), за да обсъди борбата на Турция срещу терористичната Кюрдска работническа партия (ПКК) и да насърчи властите да си сътрудничат с кюрдското регионално правителство в Ирак за прекратяване на военната кампания. 
						В неделя Чейни обсъди проблема с ПКК с лидера на иракското кюрдско регионално правителство Месуд Барзани в Арбил. По-късно в Анкара Чейни се срещна с президента Абдула Гюл, премиера Реджеп Тайип Ердоган и началника на генералния щаб Яшар Буюканът. 
						Подобно на американския министър на отбраната Робърт Гейтс, който посети Анкара миналия месец и настоя за цялостен политически и социално-икономически план за отслабване на позициите на ПКК, Чейни подчерта необходимостта от по-широка стратегия. 
						От декември 2007 г. насам Турция извършва въздушни нападения срещу терористите от ПКК в Северен Ирак с помощта на американското разузнаване, а през февруари осъществи осемдневна сухопътна офанзива, при която по данни на турския генерален щаб са били убити поне 240 екстремисти. 
						Тази сухопътна офанзива обаче хвърли в тревога иракските кюрди, които я изтълкуваха като нападение срещу тяхната автономия и кюрдското регионално правителство. 
						Една от най-важните дискусии по време на посещението на Чейни бе за нуждата от по-голяма ангажираност от страна на съюзниците от НАТО към мисията в Афганистан. Съединените щати настоява съюзниците да изпратят повече бойни части – въпрос, който ще бъде обсъждан на срещата на върха в Букурещ следващата седмица. 
						Турция сигнализира преди посещението на Чейни, че не е склонна да изпраща повече бойни части в Афганистан заради водената борба срещу ПКК. 
						Турските власти обаче подчертаха, че Анкара ще се придържа към решенията, взети на срещата на върха. 
						Ядрената програма на Иран бе третата основна тема, разисквана при посещението на Чейни. Той изрази очакването на Вашингтон, че Анкара ще продължи да подкрепя международните усилия за убеждаване на Иран да се откаже от нея. 
						В действителност турски представители цитираха думите на Ердоган, че Иран трябва да окаже пълно съдействие на Международната агенция по атомна енергия на ООН, за да премахне всякакви съмнения относно своята ядрена програма. 
						Чейни и турските власти обсъдиха също накратко предложение за система за противоракетна отбрана, която да осигурява защита от ракети с близък и далечен обхват на действие за всички членки на НАТО, включително Турция. 
						Съединените щати засега преговарят само с Полша и Чехия за система за противоракетен щит. Не се предвижда тя да покрива Турция, Гърция, Румъния и България. Някои членки на НАТО смятат, че такава защита трябва да бъде осигурена на всички страни членки.

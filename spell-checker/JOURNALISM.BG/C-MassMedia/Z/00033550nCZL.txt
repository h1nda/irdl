Сръбски съд намали присъдата на бащата на Докич
					24/02/2010
					 
						БЕЛГРАД, Сърбия -- Апелативен съд в Нови Сад осъди Дамир Докич, баща на тенисистката Йелена Докич, на една година затвор за заплаха срещу сигурността на посланика на Австралия в Белград и незаконно притежание на оръжие, каза във вторник (23 февруари) адвокат Босилка Джукич. Първоначално Докич беше осъден на 15 месеца затвор. Той беше задържан през май 2009 г., след като заплаши да взриви колата на посланик Клеър Бърджин, ако тя не попречи на публикуването на негативни статии за него в австралийските медии. Йелена беше казала пред австралийски всекидневник, че баща й я е малтретирал както физически, така и психически. (Бета, Блиц, Б92, АФП, АП - 23/02/10)

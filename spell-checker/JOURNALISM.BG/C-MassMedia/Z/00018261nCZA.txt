Уизнър призова хората в Косово да гледат към бъдещето
					17/04/2006
					По време на посещение в Косово през уикенда специалният пратеник на САЩ Франк Уизнър призова всички общности в провинцията да загърбят насилието, завещано от миналото, и да изградят цветущо бъдеще.
					От Блерта Фоничи за Southeast European Times от Прищина – 17/04/2006
 
					 
						
Премиерът Агим Чеку (вляво) и специалният пратеник на САЩ за преговорите за статута на Косово Франк Уизнър позират за снимка преди срещата си в Прищина в петък (14 април). [Гети Имиджис]
						Решението на въпроса за статута на Косово трябва да допринесе за регионалната стабилност и просперитет, каза пратеникът на САЩ за преговорите за статута на Косово, Франк Уизнър, по време на посещение в провинцията през уикенда. Той потвърди отново и позицията на Вашингтон относно срока за вземане на решението. 
						"Позицията на САЩ за статута на Косово остава същата -- решение трябва да бъде постигнато до края на годината," каза Уизнър в петък (14 април), след като пристигна в Прищина, където се срещна с президента на Косово Фатмир Сейдиу, с премиера Агим Чеку и с преговарящия екип на Косово. 
						Уизнър похвали усилията, положени от мнозинството на етническите албанци, за приобщаване на сръбското малцинство. "Много съм доволен да видя тази целеустременост към едно по-сигурно бъдеще на тези общности, както и усилията за по-добро разбирателство между мнозинството и малцинствата, включително сърбите," каза той. 
						В събота американският дипломат посети град Призрен, където призова всички етнически общности да загърбят миналото, за да изградят едно ново Косово. 
						Той призова хората в Косово да предприемат важни стъпки за възстановяване на междуетническото доверие и помирение и да покажат ясно, че за всички граждани ще бъде осигурено мирно и цветущо бъдеще. 
						По време на посещение в Митровица Уизнър призова за сътрудничество между северната и южната част на етнически разделения град. Той призова също косовските сърби да участват във временните институции и каза, че не е съгласен с неотдавнашното искане на Белград сърбите, които работят в тези институции, да се откажат от плащаните им от ООН заплати, като иначе ще загубят предоставяните от Сърбия финансови средства. 
						Уизнър, който е на дипломатическа обиколка в региона, пристигна в Косово след посещение в Скопие, където се срещна с македонския президент Бранко Цървенковски, с когото обсъди въпроса за определянето на македонската граница с Косово. 
						В понеделник Уизнър се очакваше да пристигне в Белград за срещи със сръбския президент Борис Тадич и с премиера Воислав Кощуница. 
						Междувременно нов инцидент през уикенда допълнително влоши и без това напрегнатите междуетнически отношения в Митровица. Според съобщения в местните медии две бомби са били хвърлени по дома на местен сръбски жител, Зорица Митрович. Едно от взривните устройства е избухнало и е причинило щети. 
						Косовската полиция е започнала разследване, а местният сръбски лидер Небойша Йович повтори призива към ЮНМИК за затягане на санкциите срещу екстремистките нападения, насочени срещу сръбското малцинство.

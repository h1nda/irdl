Конституционният съд на РС утвърди новото правителство на автономната област 
					01/02/2011
					 
						БАНЯ ЛУКА, Босна и Херцеговина (БиХ) -- Конституционният съд на Република Сръбска (РС) реши в понеделник (31 януари), че жизнените интереси на бошнаците не са били нарушени с назначаването на Александър Джомбич за нов министър-председател на автономната област. Решението разчиства пътя за поемане на властта от новото правителство. Бошнаците настояваха, че са били дискриминирани, тъй като никой от ключовите постове в автономната област - председател на парламента, министър-председател, председател на Съвета на народите, председатели на Конституционния и на Върховния съд и главен прокурор - не е бил предоставен на бошнак. Конституционният съд заяви, че според конституцията не повече от два от тези постове могат да бъдат заемани от представители на една от съставляващите народности, което е фактическото положение в случая. В допълнение съдът посочва, че конституцията не предвижда всички различни групи да бъдат представени на тези постове. (РТРС, СРНА, БХРТ, Независне Новине - 31/01/11)

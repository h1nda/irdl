Брамерц представи докладите за Хърватия и Сърбия
					05/06/2009
					 
						НЮ ЙОРК, Съединени щати -- В своя редовен доклад пред Съвета за сигурност на ООН, представен в четвъртък (4 юни), главният прокурор на Трибунала в Хага Серж Брамерц даде положителна оценка за сътрудничеството на Хърватия в областта на военните престъпления. Местните медии очакваха тонът на доклада да бъде много по-критичен, тъй като Загреб не предаде така наречените "артилерийски дневници", за да бъдат използвани в съдебните процеси срещу няколко хърватски обвиняеми, включително генерал Анте Готовина. Брамерц посочи, че Хърватия е отговорила навреме на повечето от исканията на Трибунала, освен на някои, свързани с операция "Буря" през 1995 г. Министър-председателят Иво Санадер се срещна с Брамерц по-рано тази седмица в Ню Йорк.
						В доклада си за Сърбия Брамерц заявява, че властите са изпълнили всички искания за достъп до архиви, документи и свидетели. Той отбелязва също така, че нивото на сътрудничеството се е подобрило, особено след смяната на ръководителите на основните агенции за сигурност. Брамерц подчертава обаче, че един основен проблем - арестуването на укриващите се военнопрестъпници Ратко Младич и Горан Хаджич - остава нерешен. Сръбският главен прокурор за военни престъпления Владимир Вукчевич определи доклада като обективен. (Весник, ХИНА, ХРТ, Явно, Ютарни Лист, Уебсайт на МТБЮ, Б92, Танюг, Данас - 04/06/09)

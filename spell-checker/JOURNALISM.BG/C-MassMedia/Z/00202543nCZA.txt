Сърбия-Черна Гора очаква златен медал при колективните спортове
11/08/2004
Колективните спортове са все повече във фокуса на прожекторите, а Сърбия-Черна Гора е традиционен призьор в тази сфера. Баскетболът, волейболът и водната топка се очаква да предложат най-добри възможности за олимпийска слава.
От Душан Кошанович за Southeast European Times в Белград - 11/08/04
 
 
Баскетболният отбор на Сърбия-Черна Гора (на турнира за Диамантената топка) ще се изправи срещу американския тим в Атина. [Педжа Милосавлевич]
Според президента на Олимпийския комитет на Сърбия-Черна гора Драган Кичанович успех за неговата страна би било спечелването и на само един медал на Олимпиадата в Атина. Независимо колко добре се представят състезателите, броят на медалите вероятно няма да бъде голям. Това е така, тъй като спортната култура в Сърбия-Черна Гора е насочена главно към колективните спортове с топка, докато индивидуални дисциплини като плуване, атлетика и гимнастика се пренебрегват като цяло. Сърбия-Черна гора ще се представи с отбори по всички най-популярни спортове с топка, с изключение на хандбала.
Капитанът на баскетболния тим Деян Бодирога, най-добрият европейски баскетболист през последните няколко години, ще носи националния флаг на церемонията по откриването. Треньорът Желко Обрадович, който държи рекорда за най-много трофеи в Европа, е събрал солиден тим независимо от липсата на звезди от NBA като Предраг Стойкович от Сакраменто Кингз. Налице е силен интерес към срещата между Сърбия-Черна Гора и отбора на САЩ, който ще бъде без най-известните си знаменитости от NBA, но въпреки това ще демонстрира впечатляващо присъствие. Също толкова опасни ще бъдат и противници като Аржентина, Литва и Испания.
Представянето на Сърбия-Черна Гора във волейбола и водната топка е било винаги отлично, като и двата отбора очакват да завоюват медали. При волейбола най-сериозните противници ще бъдат Бразилия и Италия; при водната топка Сърбия-Черна Гора и съседна Унгария ще продължат традиционното си съперничество.
Трудно е да се предвиди какво ще се случи при футбола. Олимпиадата не се счита за голямо събитие в този спорт и отборите са съставени от младежи до 23 години. Европейските клубни турнири обаче започват още през август и много клубове не позволяват на звездите си да участват в Олимпиадата. Отборът на Сърбия-Черна Гора до 21 годишна възраст бе победен наскоро на финалите на Европейското първенство от Италия, която се възприема като фаворит за олимпийското злато.
В индивидуалните дисциплини най-запомнящият се успех на страната на миналата Олимпиада бяха състезанията по стрелба. Многократните победители Ясна Секарич (спортен пистолет) и Стефан Плетикошич (въздушна пушка) ще се състезават и тази година, но не е сигурно дали са във върхова форма. Плувецът Милорад Чавич може да поднесе потенциална изненада, тъй като е световен рекордьор на 100 делфин на къс басейн. Той е прекарал няколко години в американски университети, възползвайки се от съвременните техники на обучение. При леката атлетика маратонката Оливера Евтич е във фокуса на прожекторите, а състезателят на дълъг скок Драгутин Топич и дискохвъргачът Драган Перич често пъти са били на път да се изкачат на почетната стълбица. Впечатляващи резултати могат да бъдат постигнати и от опитните тенисисти Александър Каракашевич и Слободан Груич. Гребането съща открива възможности за медал.
Осмдесет и седемте участници от Сърбия-Черна Гора могат да разчитат на значителна подкрепа от публиката, тъй като голям брой сърби и черногорци се очаква да се изсипят в Гърция това лято, за да окуражават "плавите".

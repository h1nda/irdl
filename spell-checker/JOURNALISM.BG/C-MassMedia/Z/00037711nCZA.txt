Гърция и Турция обещаха да подобрят отношенията си
					09/03/2011
					"В съвсем близко бъдеще всички ще могат да видят доказателства за отличното сътрудничество между Гърция и Турция", обеща в Атина турският външен министър Ахмет Давутоглу.
					(Джърнъл ъф Търкиш Уикли, Заман - 09/03/11; АНА-МПА, Катимерини, Хюриет, Уърлд Булетин, Търкиш Прес, Синхуа, Агенция Тренд Нюз, Уебсайт на Министерството на външните работи на Гърция - 08/03/11)
 
					 
						
Турският министър на външните работи Ахмет Давутоглу (вляво) и неговият колега от Гърция Димитрис Друцас дадоха пресконференция в Атина във вторник (8 март). [Ройтерс]
						Министрите на външните работи на Гърция и Турция, Димитрис Друцас и Ахмет Давутоглу, обещаха във вторник (8 март) подобряването на двустранните отношения да продължи въпреки разногласията по различни въпроси. 
						 "Общата ни цел е да продължим да развиваме гръцко-турското сътрудничество”, заяви Друцас на съвместна пресконференция със своя колега от Турция след 45-минутна "много конструктивна" среща в Атина. 
						Тема на разговорите, които се проведоха в началото на тридневното посещение на Давутоглу в Гърция, бяха широк кръг от въпроси, засягащи двустранните отношения, кандидатурата на Турция за членство в ЕС и последните събития в Либия и Близкоизточния регион. Те бяха част от подготовката за срещата на Съвета на високо равнище за сътрудничество между Гърция и Турция през юли, на която домакин ще бъде Турция. 
						Давутоглу заяви, че в резултат на подобрените икономически отношения през миналата година обемът на двустранната търговия вече надвишава 2,16 млрд. евро. Двамата с Друцас се съгласиха, че в тази област съществуват възможности за допълнително подобрение. 
						 "Днес нашите разговори изпращат послание за приятелство, братство и обща съдба”, е заявил Давутоглу във вторник, цитиран от турските медии. „Изключително положителният импулс” от последните месеци трябва да бъде запазен, тъй като би бил от полза и за двете държави, добави той. 
						Споровете по редица въпроси, включително определянето на националното въздушно пространство и на границите на териториалните води в Егейско море, както и разделеният остров Кипър, са някои от проблемите, по които има най-големи разногласия. 
						Друцас, чиято държава настоява за пълно решение на спора за Егейско море, подчерта, че Турция трябва да покаже, че зачита международното право, както и суверенитета и териториалната цялост на Гърция. 
						 "Турция прилага практики, които не допринасят за тези усилия, и което е още по-лошо, те пораждат недоверие сред обществеността. И ние посочихме, че тези практики трябва да бъдат прекратени", подчерта той. 
						Той призова също да се положат истински усилия за намирането на решение за прекратяване на продължаващото почти четиридесет години етническо разделение на Кипър, една от причините за спирането на напредъка в процеса на присъединяване на Турция към ЕС. 
						"Сега трябва да работим смело и решително за постигането на напредък в преговорите под егидата на ООН; значителен напредък, а не пиар напредък," заяви Друцас. 
						Той обаче изтъкна и подкрепата на Гърция за кандидатурата на Турция за присъединяване към ЕС като пълноправен член на Съюза, при условие че страната изпълни задълженията си към 27-членния блок.
						 "Нашата визия е Турция да стане пълноправен член на ЕС; Гърция, Турция и Кипър да си сътрудничат в Брюксел в името на техните общи интереси в рамките на разширена Европа“, заяви Друцас. 
						Турският министър, който през първия ден от посещението си се срещна и с гръцкия премиер Георгиос Папандреу, в сряда трябва да посети Солун, Ксанти и Гюмюрджина.

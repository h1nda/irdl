Терор в Норвегия
					23/07/2011
					Повече от 90 души бяха убити при два атентата в Норвегия в петък, които премиерът Йенс Столтенберг окачестви като най-ужасното престъпление, сполетяло една традиционно безопасна страна след Втората световна война. 
					(Ройтерс, АП, Форинър, Би Би Си - 23/07/11; Ди-Ве, AП, Ройтерс, AФП, Би Би Си, Синхуа - 22/07/11) 
 
					 
						
Помощ за ранен мъж на мястото на мощната експлозия, която разтърси центъра на Осло. [Ройтерс]
						Най-малко седем души загинаха и 16 бяха ранени при експлозия пред сгради на правителството в Осло, Норвегия в петък (22 юли). Полицията съобщи, че смъртоносният взрив, причинил сериозни материални щети и хаос по улиците на столицата, е бил предизвикан от кола-бомба. 
						Само два часа след взрива, един мъж е открил безразборна стрелба в младежки лагер на остров Утьоя и е убил най-малко 84 души. Полицията е арестувала извършителя, който според медиите е 32-годишният норвежец Андерс Беринг Брейвик. Според репортери Брейвик има връзки с десни екстремисти. 
						"Не разполагаме с повече информация освен... това, което бе открито на [неговия] уейбсайт, което сочи към дясно [крило] и че той е християнски фундаменталист", заяви пред репортери заместник-началникът на полицията Роджър Андресен в събота, макар че полицията все още не знае какви са мотивите зад смърноносните действия. 
						Говорител на местната полиция, пожелал анонимност, каза за АП, че нападателят изглежда няма контакти с международни терористични организации. "Изглежда, че няма връзка с ислямисткия тероризъм. Изглежда работа на луд човек." 
						Очевидци твърдят, че стрелецът е носел полицейска униформа. Пристигнал е на острова и е започнал да стреля безразборно по участниците в годишно събитие на Работническия младежки съюз. Тийнейджърите панически са се разбягали, като някои са скочили във водата, за да се спасят. 
						Полицията съобщи, че все още претърсва острова и водите наоколо, като предупреди, че може да има още жертви. Те също казаха, че се страхуват, че може да има и бомба на острова. Някои медии съобщиха, че полицията е открила там недетонирани експлозиви и предполага, че може да има връзка между взрива в Осло и стрелбата на острова, върху която версия работят следователите. 
						"Един райски остров се превърна в ад", каза на пресконференция премиерът Йенс Столтенберг в събота. Коментирайки за възможните мотиви за атентатите, той каза: "Бих казал, че имаме голям проблем с десните екстремисти в Норвегия. Съществуват групировки, които и преди сме следили, а и нашата полиция съзнава, че съществуват десни групировки." 
						Международната общност заклейми атентатите. 
						"Аз осъждам най-остро тези актове на страхливци, за които няма оправдание", каза в изявление президентът на ЕС Херман ван Ромпой. 
						Ръководителят на външната политика на ЕС Катрин Аштън каза на уебсайта на Европейския съвет, че "Норвегия е известна с това, че активно допринася за мира в света и подобно шокиращо нападение е безпрецедентно". Тя обеща подкрепата на ЕС за страната в този труден момент. 
						В съобщение до Йенс, председателят на Европейската комисия Жозе Мануел Барозу изрази "най-дълбоките си съболезнования" на жертвите на нападението и техните семейства. 
						Генералниият секретар на НАТО Андерс Фог Расмусен също осъди инцидентите. 
						"Бих искал да предам най-искрените си съболезнования на норвежкото правителство, на норвежкия народ и на семействата и близките на всички пострадали от тези жестоки и малодушни действия", каза той и посочи, че страните членки на НАТО са единни в битката срещу тези актове на насилие.

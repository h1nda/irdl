Македонският премиер Груевски отхвърли предложение на Нимиц по спора за името с Гърция
					25/08/2008
					 
						СКОПИЕ, Македония -- Премиерът Никола Груевски отхвърли в неделя (24 август) идея, представена от специалния пратеник на ООН Матю Нимиц по време на неотдавнашната им среща в Скопие, за решаване на дългогодишния спор за името между Македония и Гърция. „Една от представените от Нимиц идеи е да има едно име, което да се ползва в чужбина. Това е неприемливо за нас и дотам спряхме. Договорихме се по някои въпроси, но това е нещо, което не можем да приемем,” каза Груевски.
						"Гърция има дълбоки и сериозни проблеми. Почти всеки две седмици там избухва по някой сериозен скандал. Тя трябва да се съсредоточи върху въпроса за името, защото правителството е изправено пред предсрочни избори поради скандалите. То структурира политиката си по такъв начин, че да може да избегне намирането на решение, тъй като вярва, че [едно решение на спора за името] ще му навреди на следващите избори,” каза Груевски, с което предизвика острата реакция на Атина. В отговор гръцкият външен министър Дора Бакоянис публикува изявление, в което се казва, че „тези безкомпромисни и провокативни изказвания минават всички граници на разумното. Това потвърждава несъстоятелната позиция, която той е избрал." (Катимерини - 25/08/08; MИA, Макфакс, РТС - 24/08/08)

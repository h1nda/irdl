Албания получи предложенията на ЕК за управление на границите 
					23/11/2004
					Документ на Европейската комисия, включващ предложения за интегрирано управление на границите в Западните Балкани, бе представен на ръководители в Тирана по-рано този месец.
					От Арди Пулай за Southeast European Times от Тирана -- 23/11/04
 
					 
						
"Националните институции ще продължат да си сътрудничат, за да работят граничните пунктове ефективно", каза албанският министър на обществения ред Игли Тоска. [АФП]
						По-рано този месец Европейската комисия (ЕК) представи на албанските власти серия от предложения за интегрирано управление на границите в Западните Балкани. 
						Документът, който бе изпратен и до други страни в региона, има за цел да служи като ръководство за властите, които искат да приведат процедурите си за управление на границите в съответствие с европейските стандарти. Целта на документа е да се гарантира, че границите ще бъдат отворени за търговия и законно преминаване през тях, като в същото време ще се контролират, за да се избегнат престъпни и други действия, които могат да застрашат стабилността на региона. 
						Трафикът, нелегалната имиграция, тероризмът и организираната престъпност са сред основните проблеми на Западните Балкани, се казва в документа, като се отбелязва, че ефективното управление на границите може да изиграе важна роля за предотвратяване на престъпления, арестуване на престъпници и ограничаване на незаконните печалби. В същото време ЕК подчертава важността на движението през границите за икономическото развитие в региона. 
						Документът бе представен на 10 ноември по време на среща в Дуръс между посланика на ЕК в Албания Луц Залцман, албанския министър на обществения ред Игли Тоска и министъра на интеграцията Ермелинда Мекси. Присъстваха и посланикът на ОССЕ Павел Вацек и ръководителите на чуждестранни институции, включително КАМ-A, "Памека" и "Интерфорце", които помагат на Албания да подобри обществения ред и митническия контрол. 
						Албанското правителство "благодари за документа", каза Мекси, като го нарече "още един инструмент, който ще помогне да се обединят усилията, полагани от страните в региона за управление на границите в съответствие с европейските стандарти". 
						Тоска каза: "Националните институции ще продължат да си сътрудничат, за да работят граничните пунктове ефективно не само по отношение на контрола върху движението на стоки и пътници, но и относно контрола на трансграничната престъпна дейност." 
						Концепцията за интегрирано управление на границите е тясно свързана с Процеса на стабилизация и асоцииране. ЕК ще помага за неговото реализиране чрез програмата КАРДС на ЕС.

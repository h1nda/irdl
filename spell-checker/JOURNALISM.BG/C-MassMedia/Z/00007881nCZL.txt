Според американски генерал НАТО премества фокуса на операциите си на изток
06/08/2003
 
БУКУРЕЩ, Румъния -- Върховният главнокомандващ силите на НАТО в Европа американският генерал Джеймз Джоунз заяви във вторник (5 август), че Алиансът премества фокуса на своите операции към Източна Европа и че САЩ обмислят предислоциране на войските си в тази посока. Той не посочи времеви график за този ход, но каза, че решението трябва да се вземе съвместно с всички съюзници. Румъния и България вече са предложили няколко своите обекта за възможни натовски или американски бази. Джоунз пристигна на двудневно посещение в тази държава-кандидат за членство в НАТО за разговори с нейните висши ръководители. По време на срещата си с началника на ГЩ на румънската армия генерал Михаил Попеску, Джоунз оцени високо значителния прогрес и реформите, извършени от страната през последните десет години.
Други новини: румънският външен министър Мирча Джоана се срещна в понеделник (4 август) във Вашингтон с държавния секретар на САЩ Колин Пауъл, помощник-секретаря по международните въпроси в Министерството на финансите Джон Тейлър, както и с Дан Фрийд, старши директор по европейските и евроазиатските въпроси в Съвета за национална сигурност. Официалните представители на двете държави са обсъдили перспективите на политическото и икономическо сътрудничество и съвместните усилия в борбата срещу тероризма. (АФП, Ромпрес, АФП - 05/08/03)

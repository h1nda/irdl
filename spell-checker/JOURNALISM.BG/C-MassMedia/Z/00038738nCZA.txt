Гръцката криза бе в дневния ред на разговорите между САЩ и Германия
					08/06/2011
					Европейската дългова криза и иранската ядрена програма бяха сред въпросите, обсъждани между лидерите на САЩ и Германия във Вашингтон.
					(Уошингтън Пост, Дойче Веле, ДПА, Блумбърг, Лос Анжелис Таймс, ФТ, Гласът на Америка, Ройтерс, София ехо, Синхуа - 08/06/11; РСЕ/РС, АФП, Белия дом - 07/06/11)
 
					 
						
Президентът на САЩ Барак Обама посреща германския канцлер Ангела Меркел. [Ройтерс]
						Германия ще играе водеща роля в начертаването на пътя напред за Гърция, каза във вторник (7 юни) президентът на САЩ Барак Обама, обещавайки подкрепата на страната си за усилията за предотвратяване на първи държавен фалит в еврозоната заради кризата с дълга. 
						 "Германия ще бъде основен лидер в този процес. А свързаната с него политика е тежка," каза Обама на обща пресконференция с германския канцлер Ангела Меркел във Вашингтон. 
						Изразявайки увереност, че Берлин и други основни играчи в ЕС ще съумеят да помогнат на Гърция да се завърне на пътя на икономическия растеж и да започне да контролира по-добре своя нарастващ дълг, американският президент предупреди, че това ще изисква както време, така и търпение. 
						Съединените щати увериха Германия и другите заинтересовани страни в своята подкрепа за действията в тази посока, тъй като е и в техен интерес да бъдат "поддържащи", защото "икономическият растеж на Америка зависи от намирането на разумно решение" на настоящата криза. 
						 "За нас би било пагубно да видим една неконтролируема спирала и фалити в Европа, защото това би могло да отключи цяла верига от други събития," предупреди Обама. 
						В крайна сметка европейците ще бъдат тези, които ще решат какви мерки е необходимо да се вземат, за да се вдигне Гърция на крака, но те ще трябва да включват частни инвестиции, добави той. Това, което Атина трябва да направи, е да приложи структурни реформи за повишаване на конкурентоспособността си, както и да гарантира по-голяма прозрачност на икономическата си система, отбеляза той. 
						Меркел, която започна официалното си посещение в Съединените щати във вторник сутринта, каза, че Европа "много добре осъзнава" своята отговорност като основен играч в глобалната икономика, затова - точно както и Съединените щати - предприема стъпки да създаде растеж и увеличи заетостта. 
						"Чрез глобалната финансова и икономическа криза ние видяхме колко взаимно зависими сме," каза германският канцлер. "Стабилността на еврозоната следователно е важен фактор на стабилността в цялата глобална икономика. Ето защо ние ясно виждаме своята европейска отговорност и поемаме на плещите си тази отговорност заедно с МВФ." 
						Събитията от последните месеци ни показаха как проблемите на една от 17-те страни в еврозоната могат да засегнат стабилността на общата им валута, еврото. Целта на подпомагането в рамките на блока е да се справяме с подобни негативни влияния, отбеляза Меркел. 
						"В действителност съществува забрана за спасителни помощи в спогодбите, уреждащи пакта за стабилност и растеж (на ЕС). Но ако една страна е в опасност и с това застрашава еврото като цяло, в безусловен интерес на всяка страна е да предпази тази обща валута от опасност," каза тя. "Ние обаче ще действаме така, че да гарантираме устойчивостта." 
						 По време на разговорите си двамата лидери обсъдиха редица други неотложни глобални въпроси, включително операциите на НАТО в Либия и Афганистан, ядрената програма на Иран и историческите промени в Близкия изток и Северна Африка. 
						Обама каза, че двамата с Меркел са били единодушни, че либийският лидер Муамар Кадафи трябва "да се оттегли в името на собствения си народ". 
						Канцлерът, която отказа да изпрати германски сили за военната кампания на НАТО в Либия, заяви, че Германия "ще покаже, че е отговорна и ангажирана с либийската кауза" в периода след конфликта, когато ще трябва да се решават много проблеми. 
						 "Германия подкрепя операцията на НАТО просто с присъствието си сред страните, подкрепили резолюцията, а също и чрез увеличаване на ангажимента си в Афганистан," отбеляза Меркел. "Нашата обща воля е тази мисия на НАТО да бъде успешна." 
						 В духа на изказването й за бъдещата роля на Германия в Либия Обама каза, че очакванията му са, "че ще има пълна и енергична германска подкрепа" за цялата работа, която ще бъде необходима, след като Кадафи си отиде.

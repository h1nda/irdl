Косово се готви да защитава независимостта си пред МС
					10/04/2009
					 
						ПРИЩИНА, Косово -- Косово е готово да защитава своята декларация за независимост от 2008 г. пред Международния съд (МС), предадоха медиите в петък (10 април). Британският експерт Майкъл Ууд ще води косовския юридически екип в МС, който ще се опита да оспори иска на Сърбия, поставящ под въпрос декларацията на Косово за независимост от февруари 2008 г. Крайният срок за изпращане на документацията в МС е 17 април. Външното министерство заяви, че очаква голям брой страни да подкрепят законността на независимостта на Косово пред съда.
						Други новини -- Две медийни организации проведоха разследване и заключиха, че "Армията за освобождение на Косово" (АОК) е отвличала цивилни граждани в Косово преди десет години, след което ги е малтретирала, а в някои случаи и убивала. Би Би Си и Балканската мрежа за разследващи репортажи публикуваха своите заключения в четвъртък. Те цитираха източници, според които косовски сърби, етнически албанци и роми са били сред онези близо 2 000 души, изчезнали по време на войната от 1999 г. и след това. Косовският премиер Хашим Тачи отхвърли обвиненията. Той призна, че някои лица са „осквернили униформите на АОК” след войната, но подчерта, че АОК се е дистанцирала от подобни актове. (Коха Диторе, Зери, Косовапрес - 10/04/09; РТК, Кохавижън, Би Би Си, Болкън Инсайт, Телеграфи, Експрес - 09/04/09)

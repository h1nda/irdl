Бериша подкрепи добрите отношения между Албания и Израел
					23/11/2011
					Въпреки че основната цел на посещението му беше свързан с бизнеса и инвестициите, премиерът Сали Бериша също така подкрепи Израел по палестинския проблем.
					От Линда Карадаку за Southeast European Times от Тирана -- 23/11/11
 
					 
						
Израелският министър-председател Бенямин Нетаняху приветства албанския си колега Сали Бериша в Йерусалим. [Ройтерс]
						По време на тридневното си посещение в Йерусалим и Тел Авив албанският премиер Сали Бериша разкритикува едностранните действия на Палестинската автономия да придобие статут на суверенна държава. Подобни действия "не водят до политическо решение, а застрашават мирния процес", е заявил Бериша, цитиран от израелската национална новинарска агенция. 
						"Палестинците трябва да разберат, че не това е начинът", заяви Бериша. "Мирът между Израел и палестинците трябва да мине през преки преговори и обещания за сигурност за двете страни." 
						Бериша се срещна с президента Шимон Перес, министър-председателя Бенямин Нетаняху и други високопоставени лица по време на посещението си, което завърши в сряда (23 ноември). 
						Той опита да даде по-нататъшен тласък на бизнес връзките с Израел, насърчавайки инвеститорите да участват в проекти като построяването на около 443 нови ВЕЦ. По време на срещата си с Перес той посочи земеделието, образованието, туризма, енергетиката и информационните технологии като ключови области за засилване на икономическото сътрудничество. 
						Според анализатора Хенри Чили, професор в Европейския университет в Тирана, това посещение показва колко важно е влиянието на Израел върху международните отношения и нарастването на израелските бизнес проекти в Албания. 
						''Има поне 20 израелски компании, които имат бизнес в Албания в различни области, като риболов, енергетика, услуги и други", каза Чили за SETimes. 
						Той заяви, че посещението подчертава ролята на Албания на международната сцена. ''Освен това то оказва влияние върху Косово, което все още не е признато от Израел като държава." 
						Албания подходи внимателно по отношение на палестинския проблем, каза той, описвайки позицията на Бериша като реалистична и прагматична. 
						"Не смятам, че това ще има каквото и да било влияние върху отношенията с Турция или други държави. Традиционните отношения с Турция са много добри. Отношенията с Израел са много важни", каза Чили. 
						Междувременно Албан Бала от тиранската фирма "Компорт" казва, че здравите икономически връзки могат да помогнат на Албания да се справи със световния икономически спад. Инвестициите в земеделието представляват реални ползи за Албания, като в същото време осигуряват на Израел допълнителни хранителни доставки във време, когато се очаква хранителните стоки да отбележат значително повишаване на цените, каза той. 
						Освен това, заяви Бала, пазарът на недвижими имоти в Албания, който най-вероятно ще повиши цените с напредването на страната към членство в ЕС, може да бъде подсилен със свеж приток на израелски пари. 
						''В същото време Албания трябва да развие свой собствен капиталов пазар, което е в интерес на разполагащите с големи парични ресурси държави като Израел", заяви Бала. 
						Връзките между двете държави са отражение на дългогодишно и традиционно приятелство. Балканската държава е била много хвалена заради факта, че нито един евреин, намерил убежище в Албания по време на Втората световна война, не е бил предаден на нацистите. 
						След това комунистическа Албания призна официално Израел малко след като Израел обяви своята независимост през 1948 г. Дипломатически отношения обаче не са установени до август 1991 г., когато е краят на комунистическия режим в страната.

Нелегалните имигранти в Гърция са в опасни ръце
					03/01/2012
					В решение на Европейския съд се казва, че Гърция е прекалено рискова за връщане на търсещите убежище, но какво може да направи страната, когато толкова много искат да влязат и да излязат? 
					От Анди Дабилис за Southeast European Times от Атина -- 03/01/12
 
					 
						
Нелегални имигранти се разхождат в двора на имиграционния център във Филакио, на около 950 км североизточно от Атина, 24 декември 2011 г. Около 128 000 нелегални имигранти са влезли в Гърция миналата година. [Ройтерс]
						Обвинявана, че пуска прекалено много нелегални имигранти и ги оставя да отидат в други страни от ЕС, сега Гърция отново си навлича обвинения, че се отнася зле с много от тях и че тези, които са излезли от страната, не могат да се върнат. 
						По две дела, заведени от Обединеното кралство и Ирландия, Европейският съд се произнесе, че страните от ЕС не могат да изпращат хора, търсещи убежище, в държава, "където лицето рискува да стане обект на нехуманно отношение". 
						С това се визираше Гърция, входна точка за 90 % от имигрантите без документи, опитващи се да влязат в ЕС заради парчето от страната, разположено на средиземноморското крайбрежие на блока, границите й с балканските държави и Турция, ключова начална точка за трафика на хора. Те опитват да влязат с малки лодки, канута, в кашони и касети в камиони, скрити в коли и автобуси, по всякакъв начин, по който си мислят, че ще избягнат патрулите, често безуспешно. 
						Заливана от имигрантски вълни и от хора, търсещи убежище, Гърция се опитва да се справи с проблема, а властите планират да построят 12,5 км ограда на стойност 4,9 млн. евро в нома Еврос, който е на границата с Турция. 
						По време на коледните празници трима души, включително иранска жена и 12-годишната й дъщеря, загинаха при опит да пресекат там студената река Марица, любимо място за имигрантите, опитващи се да влязат в Гърция, а други 12 души се удавиха. 
						През първите девет месеца на 2011 г. около 36 000 нелегални имигранти бяха хванати при опит да влязат от Турция. През 2010 г. броят им беше 128 000. Други, предимно от Афганистан, Ирак, Пакистан и Бангладеш, бяха задържани на други места по границата, макар че Гърция се оплака от липса на подкрепа от ЕС, който е разположил патрули на ФРОНТЕКС, които да следят за нелегални имигранти. 
						Много имигранти използват северните и западните граници на Гърция, особено пристанището в Патра, от което тръгват кораби директно за съседна Италия, за да влязат в други европейски страни. Ако бъдат хванати, според европейския закон те трябва да бъдат върнати в първата страна, в която са влезли, което означава Гърция да ги приеме обратно, риск, който съдът определи като твърде опасен в момента. 
						Решението на съда беше приветствано от НПО, защитаващи правата на имигрантите, и от атинския клон на Агенцията на ООН за бежанците (ВКБООН). "Гърция е входната врата за смесени групи от хора, бегълци и мигранти..., което представлява тежко бреме за страната", заяви за SETimes говорителката Кети Кехайойлу.
						Тя каза, че поради икономическата криза в Гърция положението с многото имигранти се е влошило, като дори те често са обвинявани за влошените условия в страната. Министърът за защита на гражданите Христос Папуцис призова ЕС за помощ, заявявайки, че Гърция плаща несправедлива цена за опазване на границите си. 
						Решението на съда се отнася за начина, по който се третират търсещите убежище, и Кехайойлу заяви, че вижда малка надежда за подобряване. 
						Доклад на "Хюман Райтс Уоч" показа, че много от тях са били настанени в пренаселени приюти без санитарни условия, а други са били малтретирани. През декември двама полицейски служители бяха осъдени на пет години затвор за измъчване на двама афганистански бежанци. 
						Преди няколко години едва един на 10 000 търсещи убежище е печелил дело, но Кехайойлу заяви, че сега броят се е увеличил на 12 %. Тя каза, че решението "означава, че отделните лица, търсещи убежище, не трябва да бъдат изпращани обратно в страни, където съществува реален риск от лошо отношение". 
						ВКБООН съобщи, че 56 943 нелегални имигранти са били арестувани през първите осем месеца на 2011 г. при опит да влязат в страната. Това е спад с 33,5 %, тъй като икономическата криза ги е накарала да потърсят възможност да отидат другаде. 
						На фона обаче на неуспешните опити да се спрат бежанците и нелегалните имигранти и те да се приютят, както и при наличието на повече от 47 000 висящи дела за убежище, Гърция се бори и с намаляващи ресурси. Страната технически е във фалит и оцелява благодарение на спасителните заеми в размер на 109 млрд. евро, предоставени от международни заемодатели, включително ЕС, и има все по-малко ресурси, с които да се справи с проблема. 
						"Гърция е гореща точка, защото е вход на ЕС, и това означава, че страната има нужда от повече подкрепа, отколкото получава", каза за SETimes Панос Христодулу, който ръководи Гръцкия съвет за бежанците в Атина. Той заяви, че Гърция не е успяла да използва финансирането от ЕС и че той не е убеден, че решението на съда ще промени много. 
						"Не виждам никакво подобрение..., когато нашите колеги посетят приютите, те виждат, че те си остават пренаселени. Лошото отношение остава." 
						Мула Назрул, на 39 г., от Бангладеш, стои пред Националната библиотека в центъра на Атина. Той няма какво да прави и не може да продава малкото изделия, които обикновено нарежда на тротоара, защото полицията - която обикновено не обръща внимание на амбулантните търговци, които са най-често нелегални имигранти - провежда празнична акция. Назрул казва, че е дошъл в Гърция преди три години, като е пресякъл река Марица с лодка с още 20 души, които са платили на трафикант. 
						Той има "червена карта", която му позволява шестмесечен престой и трябва да бъде подновена. Назрул казва, че я показва често, защото редовно е спиран от полицията. "Искат да видят документите ми", каза той за SETimes. 
						"Вземат нещата ми. Бият ме, защото казват: "Ти си нелегален. Какво правиш тук?" Той свива рамене, знаейки, че няма какво много да направи. Той е в конкуренция с орди от нелегални имигранти от Африка, най-вече от Сенегал, които продават фалшиви стоки на хора, които искат реплика на оригинална чанта за нищожна сума в сравнение с бутиковата цена. Те идват по море с малки разнебитени лодки, рискувайки живота си в името на шанс за по-добър живот в Гърция или за да се прехвърлят в други европейски страни, освен ако не ги хванат. 
						За много имигранти дилемата не се решава от решението на съда, тъй като те се чувстват раздвоени между опита да започнат по-добър живот в Гърция или да използват страната, за да отидат някъде другаде. Както каза Назрул, въпреки трудностите, тук животът е по-добър, отколкото в Бангладеш. "Не мога да се върна", каза той. "Не мога и да продължа напред."

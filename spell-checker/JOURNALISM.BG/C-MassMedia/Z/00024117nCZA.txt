Срещу албански държавни служители са повдигнати обвинения в корупция 
					05/10/2007
					Близо 20 правителствени служители бяха арестувани през последните два месеца, главно във връзка с нередности с обществени поръчки. 
					От Йонилда Кочи за Southeast European Times от Тирана - 05/10/07
 
					 
						
Албания се смята за най-корумпираната страна в Югоизточна Европа. [ОССЕ]
						Различни обвинения, сред които в кражба и злоупотреба със служебно положение, са повдигнати срещу шестима бивши служители на "Албпетрол" и "Армо", двете държавни нефтопреработвателни компании в Албания, съобщиха от полицията и прокуратурата в сряда (3 октомври). 
						Четиримата директори на "Албпетрол", включително бившият изпълнителен директор Фатос Ника, вече са арестувани. Полицията все още издирва двамата бивши директори на "Армо". 
						Прокуратурата съобщи, че има доказателства за нередности, свързани с обществени поръчки, включително облагодетелстване на определени строителни фирми. Измамата е довела до "значителни финансови щети за бюджета", добавят прокурорите. По случая с "Армо" са установени 30 съмнителни процедури за обществени поръчки през 2006 г. А злоупотребите в "Албпетрол" датират от още по-отдавна. Доказателства за тях са се появили по време на вътрешния одит на компанията за 2005-2006 г. 
						След 17-години на преход корупцията остава един от най-големите проблеми, които засягат обществения живот в Албания и, разбира се, за икономиката на страната. Според "Трансперънси Интърнешънъл" това е най-корумпираната държава в Югоизточна Европа. Групата постави Албания на 105-о място тази година от 180 държави от целия свят. 
						През последните два месеца полицията е арестувала 17 високопоставени правителствени служители по обвинения в корупция. Най-високопоставеният заподозрян е Николин Яка, бивш министър на транспорта в правителството на премиера Сали Бериша. Той е един от шестимата директори и двама акционери на строителни фирми, за които се предполага, че са участвали в съмнителни бизнеспрактики. 
						Външният министър Лулзим Баша също е разследван във връзка с негови по-раншни действия на поста транспортен министър. Прокуратурата заяви, че разследва нередности в процеса за възлагане на обществена поръчка за пътя Дуръс-Кукеш - най-голямата инвестиция в Албания от десетилетия насам.

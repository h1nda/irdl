Тройката на ЕС призова БиХ да ускори реформите
					10/04/2009
					 
						САРАЕВО, Босна и Херцеговина (БиХ) -- Външните министри от Тройката на ЕС - бившият, настоящият и бъдещият председател на ЕС - призоваха в четвъртък (9 април) властите в БиХ да ускорят основните реформи, имащи за цел да доближат страната до ЕС. Призивът последва завършилото двудневно посещение в Сараево на външните министри на Чехия, Франция и Швеция - Карел Шварценберг, Бернар Кушнер и Карл Билд. След разговори в парламента Шварценберг заяви, че докато ЕС е готов да предложи подкрепата си, властите в БиХ носят основната отговорност за реформите. Той добави, че опростяването на конституционната рамка би било от полза, тъй като сложната система на управление на БиХ пречи на реформите.
						Други новини -- Бившият хърватски член на председателството на БиХ, Анте Йелавич, бе освободен късно в четвъртък от своите похитители, ден след постъпването на съобщение за отвличането му в Загреб. Според съобщенията похитителите му се обадили от БиХ и поискали 1 млн. евро, но впоследствие го освободили, без да вземат откуп. Йелавич бе хърватският представител в босненското тристранно председателство между 1999 г. и 2001 г. През 2005 г. съд го призна за виновен и осъди на десет години затвор за злоупотреба със служебно положение и присвояване на държавни средства в БиХ, но той избяга в Хърватия, за да не излежава присъдата си. (ДПA, Явно, Вечерни Лист - 10/04/09; AФП, Синхуа, Танюг, Б92, АП, Кроейшън Таймс, Индекс - 09/04/09)

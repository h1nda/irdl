Босненската сръбска полиция предприема акция срещу фирми, заподозрени в подпомагане на военнопрестъпници
15/04/2004
 
БАНЯ ЛУКА, Босна и Херцеговина (БиХ) -- Босненската сръбска полиция извърши в сряда (14 април) изненадващи проверки на няколко фирми, заподозрени, че помагат на военнопрестъпници да се укрият от правосъдието. Вътрешното министерство заяви, че операцията е била проведена по заповед на местния съд. Полицията обискира офисите на радио "Свети Йован", собственост на дъщерята на Радован Караджич, Соня; застрахователното дружество "Яхорина" и лесовъдното дружество "Сръпске суме". Съдът разпоредил на полицията да задържи всички финансови документи, свързани с работата на радиото от 1 януари 2003 г. насам. По думите на свидетели полицията е иззела един компютър и няколко папки с документи от "Свети Йован". Освен това бе претърсен и домът на служител на босненското сръбско вътрешно министерство. Също в сряда членовете на тристранното председателство на БиХ излязоха с изявление, което гласи: "Ние ще направи всичко необходимо да осигурим задържането на заподозрени във военни престъпления и ги призоваваме да се предадат доброволно." (Източници на СВП, Дневни аваз - 15/04/04; Ройтерс, AФП - 14/04/04)

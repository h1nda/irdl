Трима души са арестувани за смъртни заплахи към албанския опозиционен лидер Рама
					31/01/2011
					 
						ТИРАНА, Албания -- Полицията в Тирана съобщи в неделя (30 януари), че е арестувала трима души, обвинени в отправяне на смъртни заплахи към лидера на Социалистическата партия Еди Рама. Властите обявиха, че заплахите са били изпратени до мобилния телефон на Рама ден преди мирния протест в петък в Тирана. 
						Междувременно парламентарната комисия, разследваща окървавения протест на опозицията от 21 януари, в който загинаха трима души, е поискала мобилните оператори да й предоставят разпечатки на телефонните разговори на високопоставени държавни служители. Комисията смята, че това ще помогне за разследването на събитията. Опозиционната Социалистическа партия обаче твърди, че решението е незаконно, и обвинява парламентарната комисия в участие в "план за прилагане на система на насилие и за сплашване на народа". (Balkan Web, Топ Чанъл, Телеграфи, Алсат, Ей Би Си Нюз - 30/01/11)

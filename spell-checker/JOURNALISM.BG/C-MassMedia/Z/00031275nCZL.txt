Новият ръководител на НАТО посети Косово
					14/08/2009
					 
						ПРИЩИНА, Прищина -- Новият генерален секретар на НАТО, Андерс Фог Расмусен, каза в четвъртък (13 август), че мисията КФОР ще се изтегли от Косово само ако ситуацията със сигурността го позволява. "Това решение... е условно", подчерта Расмусен по време на първото си посещение в Косово след встъпването си в длъжност по-рано този месец. Неотдавна Расмусен бе казал, че КФОР може да бъде съкратена до малка част за реагиране или дори напълно да бъде изтеглена до края на неговия четиригодишен мандат. В срещи с местни политически лидери той определи Косово като "висок приоритет" за НАТО и заяви, че Алиансът ще продължи да подпомага местните власти в изграждането на Косовските сили за сигурност. Президентът Фатмир Сейдиу каза пред Расмусен, че се надява косовските военнослужещи да могат да се присъединят към мироподдържащите мисии на Алианса в чужбина. По време на престоя си ръководителят на НАТО посети команден пост на КФОР близо до етнически разделения град Митровица. (AП, АФП, Би Би Си, РТС, Танюг, Б92 - 13/08/09)

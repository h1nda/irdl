Международни здравни експерти посещават Турция в разгара на кризата с птичия грип
					06/01/2006
					Международен екип от здравни експерти бе изпратен в Турция да окаже помощ при овладяването на заразата от птичи грип, която отне живота на трето турско дете в петък. 
					(Блумбърг, Ройтерс, АП, АФП, БиБиСи, СиЕнЕн, Гардиън, Хюриет - 06/01/06; Информационен център на ООН, Световна здравна организация, АФП, БиБиСи, ФТ, Телеграф - 05/01/06)
 
					 
						
Имам се моли в четвъртък (5 януари) край гроба на Фатма Коджиигит, жертва на птичия грип. [AФП] 
						Международни здравни експерти ще окажат помощ на турските власти в опитите им овладеят заразата от птичи грип, която в петък (6 януари) отне живота на трето дете. 
						Смъртта на 11-годишната Хюлия Коджиигит последва тази на брат й Мехмет Али, на 14 г., в неделя и на сестра й Фатма, на 15 г., в четвъртък. Отговорни служители от болницата в гр. Ван, намиращ се на около 800 км източно от Анкара, където са били лекувани децата, заявиха в петък, че четвъртото дете на семейството, шестгодишният Али Хасан, е в тежко състояние и диша с помощта на респиратор. 
						Жертвите са от селския район Догубаязит в източната провинция Агри, която граничи с Иран и Армения. Към края на миналия месец бе потвърдено наличието на случаи на смъртоносния щам на вируса H5N1 при кокошки и патици в съседната провинция Игдир. 
						Съобщава се за масово унищожаване на птици в няколко източни провинции, включително в окръг Догубаязит, също поставен под карантина, като се забранява движението към и от него на хора и животни. Във Ван са изпратени допълнителни количества от медикамента "Тамифлу", използван срещу заболяването. 
						Хюсеин Авни Сахин, главен лекар във ванската болница, каза пред "СиЕнЕн Тюрк" в петък, че на този етап 23 души се лекуват в болницата със съмнения за птичи грип. За повечето от пациентите се съобщава, че са деца на възраст между 6 и 15 години. 
						След смъртта на Фатма в четвъртък екип от експерти на СЗО, Организацията по прехрана и земеделие на ООН, Европейския център за превенция и контрол на заболяванията и Европейската комисия (ЕК) бе изпратен в Турция, за да работи заедно с властите по проучване на обстановката в източната част на страната. 
						Проби, взети от децата, починали от грипа, са изпратени за анализ в британска лаборатория, която до няколко дни трябва да докладва дали вирусът е от смъртоносния щам H5N1. 
						"Те починаха от H5, който е вирус на птичия грип, но не знаем кой щам е причинил смъртта им и това се надяваме да установим след приключване на изследванията в следващите дни," каза пред репортери в четвъртък говорителя на ЕК Майкъл Ман. 
						Учените са обезпокоени, че макар все още хората трудно могат да се заразят със смъртоносния щам на птичия грип H5N1, разпространяването на заразата сред птици и хора увеличават шансовете той да мутира във форма, която да се предава лесно между хората. 
						Главният системен координатор на ООН за борбата срещу разпространението на птичия грип и грипа при хората, Дейвид Набаро, подчерта в четвъртък, че до момента няма доказателства, че смъртните случаи в Турция са резултат от предаване на болестта от човек на човек. 
						Междувременно турските власти се опитват да разсеят страховете в обществото. "Не очакваме от болестта да се заразят голям брой хора," каза здравният министър Реджеп Акдаг. "Не очакваме в Турция да се разрази пандемия или нещо подобно, но за хората в пряк контакт с птици съществува реална опасност." 
						Турция докладва за първите си случаи на открит вирус H5N1 при птици в средата на октомври. Други страни, в които смъртоносният щам също е бил засечен през последните месеци, включват Хърватия, Румъния и Русия. Тези зарази се отдават на контакт между домашни и прелетни водоплаващи птици.

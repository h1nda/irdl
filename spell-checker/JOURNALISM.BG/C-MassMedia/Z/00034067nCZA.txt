Нови притеснения във връзка с дълга тласнаха нагоре цената на кредитите за Гърция
					07/04/2010
					Заради притеснения относно способността на Гърция да се справи с кризата с дълга доходността на гръцките държавни облигации скочи до най-високите си стойности от 12 години насам и срина еврото във вторник.
					(Блумбърг, ФТ, Ню Йорк Таймс, eKathimerini - 07/04/10; Ройтерс, АП, АФП, ФТ, Би Би Си, Си Ен Ен Мани, АНА-МПА, eKathimerini - 06/04/10)
 
					 
						
Статутът на еврото като все по-предпочитана световна резервна валута може да пострада от разкритите недостатъци във фискалната рамка на еврозоната. [АФП]
						Цената на кредитите за Гърция удари нов рекорд във вторник (6 април) след репортажи в медиите, че Атина може да се опита да предоговори условията на сключеното неотдавна споразумение с ЕС и МВФ за подпомагане на страната да преодолее кризата с дълга. 
						Новината дойде ден преди две делегации на МВФ да пристигнат в Атина за проверка на напредъка, постигнат от правителството в прилагането на мерките за строги икономии. Очаква се мисиите да прекарат около две седмици в страната и да се срещнат с финансовия министър Георгиос Папаконстантину. 
						Гръцкото финансово министерство незабавно отрече спекулациите. "Нашата страна не е предприемала никакви действия за промяна на условията по неотдавнашното споразумение с Европейския съвет относно механизма за подпомагане," подчерта Папаконстантину. 
						Съгласно споразумението, постигнато на 25 март в Брюксел, Гърция ще може да получава двустранни заеми от държави в еврозоната и финансова помощ от МВФ в краен случай, ако бъде изправена пред особено големи затруднения при получаването на заеми на финансовите пазари. 
						Позовавайки се на неназован високопоставен служител на гръцкото правителство, "Маркет Нюз Интърнешънъл" предаде по-рано във вторник, че Атина иска да промени условията на спасителния пакет от мерки, така че да не се налага да се обръща към МВФ. Всяко участие на Фонда се очаква да бъде обвързано с нови ограничителни мерки, освен вече предприетите болезнени действия, обявени от гръцкото правителство. 
						Новината предизвика нов спад в доверието към гръцките облигации и лихвите по 10-годишните държавни облигации нараснаха с повече от 0,5 % - достигайки в края на работния ден във вторник 6,995 %. 
						Скокът на лихвите засили несигурността на финансовите пазари относно способността на Атина да изплати взетите заеми от 20 милиарда евро, чийто падеж настъпва в края на май, без да се задейства споразумението на ЕС и МВФ. Притесненията подкопаха също и доверието в еврото, което във вторник падна под нивото от 1,34 щ.д. 
						Според анализаторите последните събития са отражение на притесненията на финансовите пазари във връзка с различията между страните, членки на еврозоната, по специфични аспекти на споразумението, чиито подробности остават неясни, както и на опасенията за състоянието на боледуващата гръцка икономика. 
						"Последното повишаване на доходността е сериозен удар върху надеждите, че Гърция все пак ще може да се измъкне от бъркотията сама. "Излишно е да се казва, че това не е добра новина и за еврото," е казал Джонатан Лойнс, главен европейски икономист в "Кепитъл Икономикс", цитиран от АП. 
						Позовавайки се на липсата на яснота по условията на спасителния план за Гърция, икономистът от "Ситигруп" Джада Джани каза за "Ройтерс", че това "плаши пазарите, защото те смятат, че намесата на МВФ може да доведе до преструктуриране на дълга". Той смята още, че реакциите на пазарите са насочени към установяването на "прага за задействане на аварийния план".

Водноелектрическата централа Козяк е най-голямата инвестиция в Македония
09/06/2003
ВЕЦ Козяк на стойност 180 млн. щ.д. ще произвежда електричество, ще осигурява вода за промишлеността и ще служи за туристическа атракция. Това е сигнал за омиротворяването на Македония и се разглежда като стимул за чуждестранните инвестиции.
От Валентин Нешовски за Southeast European Times в Скопие - 09/06/03
 
 
Дефилето на река Треска в планинска верига на 40 км от Скопие скоро ще се превърне в езеро. След деветгодишно строителство язовирната стена спря течението на реката. Язовирната стена с височина 126 м е една от най-големите в Европа. Цената й е около 180 млн. щ.д. , което я прави и най-голямата инвестиция в Македония от обявяването на независимостта на страната.
Изкуственото езеро ще има вместимост около 550 куб.м. вода, достигайки 55 метра в най-дълбоката си част, като под водите ще останат няколко села. Жителите са се преселили в по-високите части по бъдещата брегова ивица на езерото.
"Имахме някои трудности с твърде големите обезщетения, които държавата изплаща за отчуждената земя, но ни обещаха, че нещата скоро ще се подобрят. Вероятно държавата няма пари, това е сложен въпрос," казва Мирко Спасовски, чийто овце се изхранват по пасищата, което ще бъдат залети от водата.
Според Панде Лазаров, директор на Електростопанство на Македония, националната електроенергийна компания, която финансира проекта, производството на енергия ще започне през март 2004 година. Очаква се езерото да се напълни до пределното си ниво към тази дата и тогава ще започне да функционира и първият генератор. Вторият генератор ще влезе в експлоатация през септември 2004 година. Всеки от тях ще произвежда по 45 мегавата електроенергия.
Козяк ще има годишно производство от 160 млн. киловатчаса, които ще се използват за компенсиране на недостига от електроенергия през някои месеци, от което страда икономиката на страната. Освен за електричество, езерото ще се използва и за напояване, както и за осигуряване на вода за промишлени нужди. То ще служи и за защита срещу наводнения.
Експерти по въпросите на околната среда прогнозират промени в климата на Скопие поради размера на езерото и изпаренията от водната повърхност. Не се очакват промени в биосферата на реката, която е богата на редки видове пъстърва.
Въпреки че селяните не са доволни от потъването на цели гори и пасища, някои от тях са оптимисти. Те казват, че това може да развие туризма и изграждането на ски писти.Те единствено съжаляват за липсата на по-добър път до този девствен район.
Премиерът Бранко Цървенковски заяви, че такива проекти за ВЕЦ откриват възможности за привличане на чуждестранни инвестиции. Правителството планира строителството и на други централи чрез отдаване на концесии на чужди инвеститори, ход, който би привлякъл чуждестранни капитали и би позволил по-бързо строителство. Междувременно Македония и регионът като цяло ще се облагодетелстват от полезна за околната среда енергия и от по-доброто оползотворяване на водния потенциал. Експертите смятат, че текущото оползотворяване на македонския воден потенциал е 21 %. При завършването на тези проекти оползотворяването ще нарасне до 50 %.

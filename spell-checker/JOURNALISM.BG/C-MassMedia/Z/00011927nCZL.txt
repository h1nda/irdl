Ашдаун счита, че РС и президентството на БиХ спъват членството на страната в ПзМ
					09/09/2004
					 
						САРАЕВО, Босна и Херцеговина (БиХ) -- Върховният представител на международната общност Пади Ашдаун заяви в сряда (8 септември), че пречките по пътя към членството на БиХ в програмата "Партньорство за мир" се коренят в Република Сръбска и президентството на БиХ. След посещение в Лондон и Брюксел Ашдаун отбеляза, че министерската среща на НАТО е през декември, което дава на РС 12 седмици да покаже, че ще изпълни международните задължения към Трибунала на ООН за военни престъпления. Той добави, че друго важно препятствие по пътя на евроатлантическата интеграция е неспособността на президентството да приключи процеса на полицейска регистрация. 
						Междувременно министерството на отбраната на РС обяви в сряда, че е започнало проверка на своите архиви в търсене на информацията, която се изисква от прокурорите в Хага. Също в сряда части от СФОР и полицията на РС откриха таен склад за незаконно тежко въоръжение в бункер близо до Омарска. Според един представител то е било достатъчно, за да се въоръжи цяла бригада. (Независне новине - 09/09/04; НТВ Хаят, ПБС БиХ, Pincom.info - 08/09/04)

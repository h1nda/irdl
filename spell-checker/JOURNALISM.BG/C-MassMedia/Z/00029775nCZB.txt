Кипър, Гърция и Турция все още са изправени пред препятствия, свързани с човешките права
		30/03/2009
		Правителствата на Кипър, Гърция и Турция "като цяло са спазвали" човешките права миналата година, но гражданите им е трябвало да се борят с полицейско насилие, трафик на хора и насилие срещу жени, се казва в доклад на Държавния департамент на САЩ, публикуван миналия месец.
		(Държавен департамент на САЩ - 25/02/09)
 
		 
			
В доклада се посочва, че властите на Гърция, на кипърските гърци и на кипърските турци "като цяло са спазвали" свободата на словото и печата. [Гети Имиджис]
			Гръцките, турските и кипърските правителства и властите в управляваната от Турция северна част на Кипър "като цяло са уважавали" човешките права, се казва в доклад на Държавния департамент на САЩ, публикуван на 25 февруари. Но в повечето други страни от Югоизточна Европа са съществували проблеми в някои области през 2008 г., се добавя в годишния доклад за човешките права в трите страни, описвайки проблемите в Турция като "сериозни".. 
			Националните закони в региона забраняват актове на мъчение и друго жестоко, нечовешко или унижаващо отношение или наказание на заподозрени или арестувани лица. Съществуват обаче данни за полицейско насилие спрямо задържани лица в двете части на Кипър и "особена на незаконни имигранти, търсачи на политическо убежище и роми" в Гърция. Според организации за защита на чошките права и Европейската комисия (ЕК) "нараства броят на случаите на мъчение и насилие" от страна на турските сили за сигурност, се казва в доклада на Държавния департамент. 
			Задържаните лица за обикновени престъпления са били изправени пред риска да бъдат измъчвани и малтретирани, също както и арестуваните за политически нарушения, смятат активистите на движенията за човешки права. Официални представители обикновено са прибягвали до методи, които не оставят физически белези, като удряне на плесници, събличане и завързване на очите, лишаване от храна и сън, изолация, заплахи и мними екзекуции. 
			"Съдилищата са разследвали много твърдения за насилие и мъчения от страна на силите за сигурност през годината; те обаче са осъдили или наказали нарушителите в много редки случаи", се казва в частта на доклада за Турция. "Когато съдълищата не осъждат нарушителите, наказанието обикновено е минимално и присъдите често се прекратяват. Властите са разрешавали на служители, обвинени в насилие, да останат на работа и понякога дори са ги повишавали в длъжност по време на съдебните процеси, които често са продължавали с години." 
			Друг проблем са убийствата, извършени от турските сили за сигурност, за които съобщават местните НПО. Убити са били седем демонстранти през 2008 г., според Фондацията за човешки права, която също съобщава за подозрителната смърт на 32 затворници, за повече от половината от които се смята, че "са се самоубили". 
			В частта от доклада за Гърция се казва, че правителството и неговите представители не са извършили политически мотивирани убийства през 2008 г., но се споменава убийството на 15-годишния Александрос Григоропулос от полицай в Атина в началото на декември. Инцидентът предизвика размирици и демонстрации в цялата страна, които продължиха повече от месец. Десетки цивилни лица и полицаи пострадаха по време на сблъсъците, а материалните щети възлизат на около 1 милиард евро. 
			 Произволните арести са незаконни както в Гърция, така и в Турция. Турското правителство обаче не е успяло да спази закона "във всички случаи". Гръцката полиция "продължава да провежда мащабни акции и временно да задържа голям брой чужденци при тежки условия, докато бъде решен статутът им на пребиваване в страната". 
			По отношение свободата на словото и печата според Държавния департамент гръцките власти, властите на кипърските гърци и на кипърските турци "като цяло са спазвали тези права на практика". Журналистите в контролираната от Турция северна част на Кипър обаче "са срещали пречки в своята дейност, били са глобявани и заплашвани с по-сериозни обвинения". Докладът за Гърция отбелязва, че макар и рядко прилагани, законните ограничения за свободното слово все още са в сила. " В повечето дела за клевета, обвиняемите са били освобождавани срещу гаранция в очакване на обжалването, без да лежат в затвора", се казва в доклада. 
			
Убийството на 15-годишния Александрос Григоропулос от полицай в Атина предизвика размирици и демонстрации в цялата страна, които продължиха повече от месец. [Гети Имиджис]
			Макар че свободата на словото и печата е залегнала и в турските закони, властите продължават да пречат на прилагането им, като налагат ограничения, определени в конституцията или други закони. В спорния Член 301 в наказателния кодекс на страната, който определя като престъпление обидата на "турската идентичност" и позволи на прокурори да дадат под съд десетки интелектуалци, преподаватели, писатели и журналисти, бяха внесени поправки през април миналата година. 
			Въпреки че промените осигуряват по-голямо разделение между съда и идеологически мотивирани адвокати, членът продължава да подкрепя преследването на интелектуалци, обвинени в обида на турската нация или на Кемал Ататюрк, основателя на модерната турска държава. Междувременно се пренебрегват случаи на нарушаване на човешките права. 
			"Други закони също ограничават словото, като законът срещу тероризма и законите за печата и изборите" твърди Държавният департамент. 
			Достъп до интернет има в училища, библиотеки, частни интернет кафета и на други обществени места в страната и правителството стимулира използването му. В повече от 1 470 случаи обаче властите са блокирали достъпа до уебсайтове, които според тях са неприемливи. Съд в Истанбул е забранил достъпа до ЮТюб през май заради видеоматериал, пасквил срещу Ататюрк. Достъпът до сайта все още е бил ограничен в края на 2008 г. 
			Насилието срещу жени, включително срещу съпруги, продължава да бъде проблем в трите страни, смята Държавният департамент, който е особено загрижен за положението в Турция. 
			 "Законът забранява насилието срещу жени, включително срещу съпруги, но правителството не го прилага ефективно", се казва в доклада за Турция. 
			Броят на случаите от този вид престъпно нарушение се е увеличил рязко в управляваната от Гърция част на Кипър. Съобщава се за почти 690 случаи на домашно насилие през годината, повечето от които срещу жени и 28 случаи на сексуално насилие от януари до октомври. 
			Насилието срещу деца е друг проблем за региона, с изключение може би на контролираната от Турция северна част на Кипър. 
			За тази част на средиземноморския остров не се съобщава за случаи на насилие срещу деца, отбелязва Държавния департаментт и добавя обаче, че "що се отнася до домашното насилие, съществуват социална и културна демотивация за правно уреждане на тези проблеми, които според наблюдатели до голяма степен се прикриват". 
			Случаите на насилие над деца от другата страна на зелената линия, разделяща острова, са свързани с домашно насилие, злоупотреба с алкохол, психични болести или културни разбирания. 
			
Насилието срещу жени продължава да бъде проблем в трите страни, според Държавния департамент. [ААМР]
			Държавният департамент изразява загриженост по отношение благоденствието на децата в Гърция, особено на децата от ромски произход, на незаконните мигранти и на живеещите на улицата, както и по отношение на значителния брой на убийства за възстановяване на честта на момичета от членове на семействата им в Турция. 
			Друг общ проблем и за трите страни е трификът на хора, който в северната част на Кипър не е забранен от закона. Трафикантите вкарват нелегално жени в Кипър и Турция с цел сексуална експлоатация. В доклада за Гърция се казва, че "Значителен брой жени и деца и по-малко мъже са били вкарани незаконно в страната с цел сексуална експлоатация и принудителен труд". 
			В доклада за Кипър се цитират инциденти на дискриминация от страна на правителството и обществото срещу кипърски турци, роми, филипинци и членове на други малцинствени национални и етнически групи в контролираната от Гърция част на страната. 
			Турските власти не успяха да се съобразят с някои от разпоредбите на Виенското споразумение от 1975 г., със законния източник на власт по отношение на третирането на кипърски гърци и маронити в северната част на острова. Това "утежни всекидневието на 358 кипърски гърци и 121 маронити", се казва в доклада. 
			В доклада за Гърция се споменават случаи на дискриминация и социална изолация на етнически малцинства, особено на роми и се отбелязва, че правителството не признава "етническо малцинство" и "езиково малцинство" за законни термини, като признава официално само съществуването на "мюсюлманско малцинство". 
			По подобен начин турските закони не признават нито една етническа група като национално, расово или етническо малцинство. Представители на голямата кюрдска общност в страната, които се опитват да наложат етническата си идентичност и използването на кюрдския език в обществото, рискуват да бъдат порицани и преследвани, се казва в доклада. 
			Само три религиозни малцинства - арменски православни християни, евреи и гръцки православни християни се радват на защита от страна на закона. Други етнически и религиозни малцинства, включителни алеви, езиди, асирийци, кюрди, кафери, кавказци, лази и роми "нямат право да упражняват своите езикови, религиозни и културни права и са подложени на силен натиск за асимилация", твърди Държавният департамент, като цитира международната неправителствената организация за права на малцинствата. 
			За да прочетете целия доклад на Държавния департамент на САЩ за човешките права за 2008 г., кликнете тук. 
			Редакционна бележка: Тази статия е втората от този вид. За да прочетете първата част, кликнете тук.

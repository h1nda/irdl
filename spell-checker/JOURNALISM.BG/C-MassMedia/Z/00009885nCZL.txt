Гърция и Турция постигат напредък по въпроса за обединението на Кипър
19/02/2004
Лидерите на Кипър се срещнаха в Ню Йорк и се споразумяха да намерят окончателно решение до 1 май, за да може разделеният остров да влезе в ЕС като едно цяло.
От Георгиос Анагностопулос за Southeast European Times от Атина - 19/02/04
 
 
Лидерът на кипърските гърци Тасос Пападопулос (вдясно) се ръкува с лидера на кипърските турци Рауф Денкташ преди срещата им с генералния секретар на ООН Кофи Анан в Ню Йорк на 10 февруари. [АФП]
Лидерите на кипърските гърци и турци, както и представители на Гърция и Турция, се срещнаха в централата на ООН в Ню Йорк миналата седмица по покана на генералния секретар на ООН Кофи Анан. След като преодоляха някои пречки, които според президента на кипърските турци Рауф Денкташ са проваляли споразумения в миналото, двете страни постигнаха общо съгласие.
Макар и не всички подробности да са уточнени докрай, страните се договориха да следват плана на Анан - изготвен и ревизиран от генералния секретар на ООН. Всякакви въпроси, по които не може да се стигне до споразумение, ще бъдат разрешени от народа на Кипър чрез референдум.
Споразумението е от огромно значение за всички заинтересовани страни. Денкташ, който е на власт от 1974 г., иска да се възползва от приемането на страната в ЕС. Тасос Пападопулос, президент на Република Кипър, също смята постигнатото споразумение за успех, защото то ще сложи край на 30-годишния спор и ще спомогне за развитието на икономиката благодарение на свиването на бюджетите за отбрана и предлагането на по-евтина работна ръка.
Дипломати и заместник-министри от Турция и Гърция присъстваха на срещата в Ню Йорк. И двете страни имат интереси на острова. По традиция Гърция има много добри отношения с Кипър - той е бил основен приоритет за всеки външен министър от 1974 г. насам. Признават се заслугите на външния министър Георгиос Папандреу за успеха на Гърция при постигане на споразумението, което може да доведе до положителни резултати за неговата управляваща партия ПАСОК по време на предстоящите избори.
Турция също има изгода от сделката. Без нея Турция щеше да е изправена пред сериозна пречка пред присъединяването си към ЕС. Според турския външен министър Абдула Гюл председателят на Европейската комисия Романо Проди е уверил правителството, че ако бъде постигнато споразумение преди 1 май, пред Турция вече няма да има други "непреодолими" препятствия.
Гюл каза, че парламентът ще има последната дума относно официалната реакция на Турция. Това е особено важно, защото Севернокипърската турска република не е призната от нито една друга страна, освен от Турция, и не е член на ООН.
Планът на Анан предвижда създаването на едно правителство на острова, където ще съжителстват две общности. Всъщност целта е Кипър да стане федерация от две държави. Тя официално ще се нарича Обединена кипърска република.
Междувременно премиерът на кипърските турци Мехмет Али Талат каза, че бомбената експлозия край къщата му в четвъртък (19 февруари) няма да повлияе на процеса на преговорите. "Ако това е заплаха, то тя няма да има ефект. Тъжно е, че това се случи, но то няма да ни уплаши", каза Талат, който е защитник на обединението. Взривът нанесе разрушения на сградата, но нямаше ранени.

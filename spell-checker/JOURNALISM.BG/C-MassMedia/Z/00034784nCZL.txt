Израел изтегля семействата на дипломатите си от Анкара 
					02/06/2010
					 
						АНКАРА, Турция -- Израел репатрира семействата на персонала на посолството си в Анкара, съобщи в сряда (2 юни) израелско държавно радио. Решението идва след нападението в понеделник срещу флотилия кораби, превозващи помощи за ивицата Газа в нарушение на наложената блокада. Външното министерство в Анкара съобщи, че четирима от деветте души, убити по време на нападението, са турски граждани. Израел заяви, че репатрирането на около 50 души от турската столица е извършено от съображения за сигурност поради нарастващото недоволство срещу нападението над флотилията. Израел посъветва също така своите граждани да избягват пътуванията в Турция. Израел започна депортирането на активистите, които се намираха на борда на шестте кораба, като ги извозва с автобуси до Йордания. Стотици турски граждани са сред хората, намирали се на борда на корабите в понеделник. (Ватан, Радикал, Сабах, Ал Арабия, АП, Ройтерс - 02/06/10)

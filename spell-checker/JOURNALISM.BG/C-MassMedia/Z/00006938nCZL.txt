Командващият силите на НАТО Джонсън на посещение в Сараево и Скопие.
14/05/2003
 
САРАЕВО, Босна и Херцеговина (БиХ) -- Военната реформа в БиХ е задължение на държавните институции, заяви Главнокомандващият на съюзническите сили в Южна Европа адмирал Грегъри Джонсън по време на посещение в Сараево във вторник (13 май). Джонсън и командващият СФОР генерал-лейтенант Уилям Уорд се срещнаха със Стиепан Покръница, председател на Постоянния комитет по военни въпроси в БиХ, за да обсъдят военните реформи. Джонсън потвърди, че НАТО е готов да подпомогне БиХ при решаване на откритите въпроси и при покриване на критериите за присъединяване към програмата "Партньорство за мир".
Също във вторник Джонсън проведе среща с македонския военен министър Владо Бучковски в Скопие. Разговорите са били съсредоточени както върху дейността на екипа от съветници на НАТО в Македония, така и върху осъществяването на реформите в армейския и отбранителния сектори. Джонсън е отбелязал значителното подобрение в състоянието на сигурността през последните две години.
В други новини: селяни от Селце и Вейче в района на Тетово са решили да вдигнат блокадата и да позволят на роднините на представителите на македонските сили за сигурност, убити през 2001 година, да проведат панихида. Селяните блокираха пътя в събота. ( Дневник, Източници на СВП - 14/05/03; ПБС БиХ, МИА, Макфакс, А1 ТВ - 13/05/03)

Наука и технологии: ЕК заяви, че научното сътрудничество с България се развива
					11/06/2007
					Центърът за съвместни изследвания на ЕК в момента работи с 25 партньора в България, заяви ръководителят на организацията. Още от седмицата: в Плевен бе открит университетски ендоскопски център; Турция се включи в кампанията "Дръвчета за планетата".
					 
						
Роланд Шенкел (вдясно), ръководител на Центъра за съвместни изследвания (ЦСИ) към Европейската комисия, говори пред българските медии миналата седмица. [ЦСИ]
						Ръководителят на Центъра за съвместни изследвания (ЦСИ) към Европейската комисия Роланд Шенкел заяви, че сътрудничеството между неговата организация и българската научна общност се развива със стабилни темпове. По време на пресконференция за българските медии в Брюксел той отбеляза, че на този етап ЦСИ работи с 25 партньора в страната и е наел на работа близо 80 души персонал от двете най-нови членки на ЕС, България и Румъния. 
						*** 
						Уникален университетски ендоскопски център бе открит в Медицинския университет в Плевен, България. Центърът - първи по рода си на Балканите - включва експериментална операционна зала, зали с аудиовизуална конферентна мрежа, виртуален ендотренажор за обучение в реално време и библиотека. Напълно модернизирана система позволява връзка в реално време с диагностични и терапевтични центрове в страната и чужбина. 
						 *** 
						Консумацията на повече фасул може да бъде много полезна за здравето, посочиха гръцки експерти по време на конференция, проведена от Министерството на селскостопанското развитие в Атина. Според клиничния диетолог Анастасиос Папалазару фасулът съдържа нива на проетеини, сравними с месото, и трябва да се консумира по-редовно. Дори и газообразуващият ефект от консумацията на боб е полезен, каза той, тъй като помага за пречистването на червата от опасни канцерогенни вещества.
						*** 
						Регионална конференция по използване на подпочвените води се проведе от 7-и до 9-и юни в Белград, привличайки близо 350 сръбски и чуждестранни експерти. Обсъдени бяха управлението на подпочвените водни ресурси и водоснабдяването, както и международното сътрудничество в тази област. 
						*** 
						
Македония и Италия скоро ще си сътрудничат в обработката на кръвна плазма и в проекти за трансплантация на органи, заяви в понеделник (4 юни) македонският здравен министър Имер Селмани. Той каза още, че Италия ще отпусне заем от 2,6 млн. евро за модернизация на медицинска техника в Македония. Целта е да се подобри медицинското оборудване в по-малките здравни заведения. 
						 *** 
						
Турция реши да се включи в проекта "Дръвчета за планетата", кампания на Програмата за околна среда на ООН (ЮНЕП) за засаждане на един милиард дръвчета, обяви турското министерство на околната среда във вторник (5 юни). Като част от кампанията страната обеща да засажда близо 200 млн. дръвчета годишно. ЮНЕП има за цел да насърчи страните да засадят поне един милиард дръвчета в световен мащаб през 2007 г. 
						
 (Различни източници – 04/06/07-11/06/07)

ЕК призовава страните от ЕС да използват повече биогорива
					09/02/2006
					В стратегия, приета от Европейската комисия в сряда, се предлагат мерки за насърчаване на използването и производството на биогорива с цел намаляване на емисиите на парникови газове и зависимостта от вноса на нефт и газ, както и за спомагане за разкриването на нови работни места. 
					(AП, АФП, Ройтерс, ФТ, EUobserver, EUpolitix, EUROPA - 08/02/06) 
 
					 
						
Предложените нови горива ще бъдат произвеждани от селскостопански суровини, в т. ч. захарно цвекло, животински отпадъци и зърно. [AФП]
						На фона на нарастващите цени на горивата и проблемите с вноса на руски газ Европейската комисия (ЕК) прие в сряда (8 февруари) стратегия, насочена към увеличаване на призводството на биогорива от селскостопански суровини. 
						Основните цели, заложени в документа са: популяризиране на биогоривата в рамките на блока и в развиващите се страни, подготовка за широко използване на биогорива и подкрепа на развиващите се страни, където производството на биогорива би могло да стимулира устойчив икономически разстеж. 
						Увеличаването на използването на биогорива според ЕК ще спомогне за намяване на зависимостта на 25-те страни от блока от вноса на добивани от земните недра горива от Русия и Близкия изток. Други очаквани предимства включват намаляване на емисиите на парникови газове, нови възможности за фермерите и икономически възможности в много развиващи се страни. 
						"Досега не е имало по-подходящ момент за насърчаване на използването на биогоривата," каза еврокомисарят за земеделието и развитието на селските райони Мариан Фишер Бьол. "Цените на суровия нефт остават високи. Изправени сме пред строго определени цели по силата на Протокола от Киото. А неотдавнашните проблеми с вноса на руски газ подчертаха смисъла на засилването на енергийната независимост на Европа." 
						Биогоривата, в т. ч. биоетанол и биодизел, са транспортни горива, получени от суровинна биомаса -- възстановим източник. Биогоривата са пряк заместител на добиваните от земните недра горива в транспорта и могат лесно да се внедрят в системите за доставка на горива. До 10 % от бензина може да бъде етанол, без да е необходимо да се модифицират автомобилните двигатели. 
						Според "Уензди'с Пейпър" е изчислено, че транспортът в ЕС допринася за 21 % от всички емисии на парникови газове, които водят до глобално затопляне, и този процент расте. 
						Директивата за биогоривата на ЕС от 2003 г. постави ориентировъчни, незадължителни цели за страните членки, като например 2 % пазарен дял за биогоривата през 2005 г. и дял от 5,75 % през 2010 г. 
						"На практика в момента сме далеч от поставените цели", каза Фишер Бьол. "Фактите сочат, че днес сме в състояние да доставяме само 1,4 %", добави тя, изразявайки скептицизъм по отношение на това дали правителствата в ЕС ще предприемат действия за изпълнение на целите, освен ако те не станат задължителни. Брюксел ще разгледа въпроса по-късно тази година, когато прави преглед на слабото изпълнение на Директивата за биогоривата, добави комисарят. 
						Производството на биогорива достигна 2,4 милиона тона през 2004 г., в т. ч. 0,5 милиона тона биоетанол и 1,9 милиона тона биодизел. Това се равнява приблизително на 0,8 % от потреблението на бензин и дизел. 
						Същевременно данните сочат, че ЕС е най-големият вносител на енергия в света, с дял около 17 % от глобалното потребление на енергия. 
						Стратегията за биогоривата на ЕС, приета в сряда, се основава на плана за действие за използване на биомаса, приет през декември, и е развита около седем стратегически оси: стимулиране на търсенето на биогорива, разгласяване на ползите за околната среда, развитие на производството и разпределението на биогорива, разширяване на доставките на суровини, повишаване на възможностите за търговия, подкрепа за развиващите се страни и подпомагане на изследователската и развойна дейност. 
						"Трябва да стимулираме търсенето на биогорива," каза Фишер Боел. "Аз съм нетърпелив човек и бих искала да видя по-бързо развитие на нещата." 
						Според еврокомисаря за развитието Луи Мишел по-голямото потребление на биогорива ще създаде и евентуални възможности за развиващите се държави, особено за тези от тях, засегнати от реформата в захарната индустрия на ЕС. "Много развиващи се страни имат природни дадености за производство на суровини за биогорива," каза той. "Разширяващият се пазар на ЕС за биогорива ще им предостави нови възможности за износ."

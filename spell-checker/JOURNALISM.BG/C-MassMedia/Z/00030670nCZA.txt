Пред България все още стоят Шенгенски препятствия 
					22/06/2009
					Ако България се надява да стане пълноправен член на Шенген до март 2011 г., тя трябва да изпълни някои важни изисквания.
					(Различни източници -- 04/12/08-18/05/09)
 
					 
						
Българин показва визата си за Великобритания пред британското посолство. [Гети Имиджис]
						Чакането на дълги опашки пред посолство в сковаващия зимен студ или жаркия летен пек е далечен спомен за българите. Балканската страна бе включена в т.нар. ‘”бял шенгенски списък” през 2001 г., което даде възможност на гражданите й да пътуват без визи до съседна Гърция и още 14 западноевропейски страни. 
						Днес българите могат да напускат страната само с валидна лична карта или паспорт. Служителите на граничната полиция не могат да искат от гражданите да представят пътнически билети, удостоверения за работа, банкови извлечения, доказателства за настаняване или други подобни документи.
						Приемането на България в ЕС доведе страната с една крачка по-близо до Шенгенската зона – група страни, чиито външни граници се охраняват строго, докато вътрешните граници между участващите страни са напълно премахнати. 
						Всички държави от тази група са приложили напълно Шенгенското законодателство – правилника и разпоредбите на Шенгенското споразумение от 1985 г. и Конвенцията за прилагане на Шенгенското споразумение от 1990 г., което бе внедрено в рамката на ЕС с Договора от Амстердам от 1999 г. 
						България, Кипър и Румъния още не са изпълнили критериите изцяло. 
						Извършените главно от Европейската комисия (ЕК) оценки трябва да покажат, че България е изпълнила условията за влизане в зоната, ако иска да стане пълноправен член на Шенген до март 2011 г. 
						За да прескочи това препятствие, България трябва да наложи общите правила за външен граничен контрол по суша, море и въздух, както и да повиши полицейското и съдебното сътрудничество с останалите страни членки. Друго предварително условие е страната да демонстрира, че прилага защита на личните данни и е създала Шенгенска информационна система, обща база данни, създадена от страните членки. 
						България трябва също да въведе биометрични паспорти. След няколко опита за даване на държавна поръчка на компания за изработване на паспортите процесът отново замря през април. 
						Откакто стана членка на ЕС преди две години, България е използвала едва 1,4 % от близо 161 млн. евро помощи от ЕС, предназначени за необходимата подготовка, предаде миналия февруари софийският вестник „Дневник”.
						В статията на „Дневник” бе цитиран също и директорът на Генерална дирекция „Правосъдие, свобода и сигурност” на ЕК, Джонатан Фол, който е заявил, че в приготовленията на България има многобройни пропуски и че трябва да бъдат посрещнати още редица предизвикателства.

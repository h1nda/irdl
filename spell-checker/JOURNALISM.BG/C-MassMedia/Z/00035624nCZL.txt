Взривяване на нефтопровод причини смъртта на двама души в Югоизточна Турция 
					11/08/2010
					 
						АНКАРА, Турция -- Двама души загинаха, а трети беше ранен при експлозия на нефтопровод в Югоизточна Турция късно вечерта във вторник (10 август). Би Би Си съобщи, че жертвите са били от преминаваща покрай мястото лека кола в момента, когато дистанционно задействана бомба е причинила експлозията. Източници от силите за сигурност заявиха, че това се е случило на участък от нефтопровода близо до град Мидят в провинция Мардин. Според други съобщения това е станало в провинция Шърнак, граничеща със Сирия и Ирак. Според местните медии властите подозират терористичната Кюрдска работническа партия (ПКК). Подаването на нефт е било спряно и пожарникарите се борят с пламъците. Тръбопроводът пренася нефт от Киркук - в Северен Ирак - до пристанище Джейхан в Турция. (АФП, Би Би Си, Анадолска информационна агенция, АП, Доган, Радикал - 11/08/10)

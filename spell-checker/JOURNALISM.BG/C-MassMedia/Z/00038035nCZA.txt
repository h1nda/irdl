Българските медици си припомнят кошмара в Либия
					04/04/2011
					Докато либийският диктатор Муамар Кадафи се сражава със собствения си народ, задържаните от неговия режим медици си спомнят претърпените мъчения.
					От Светла Димитрова за Southeast European Times от София – 04/04/11
 
					 
						
Българската медицинска сестра Валя Червеняшка прегръща роднина при пристигането си на летище София на 24 юли 2007 г. [Ройтерс]
						Малцина биха обвинили Кристияна Вълчева, ако тя обърне гръб на ставащите в Либия събития. Но въпреки осемгодишното си изпитание там българската медицинска сестра казва, че е тъжна от това, което полковник Муамар Кадафи причинява на собствения си народ. 
						„Съжалявам за това, което се случва на либийците, по простата причина, че никога не съм имала никакви проблеми с обикновените хора там”, каза тя за SETimes в телефонно интервю в петък (1 април). „И съжалявам, че сега ги убиват без каквато и да е причина.” 
						Според нея „насилието, агресията” са начинът на Кадафи да решава проблемите. „Той не знае друг начин”, добави тя. 
						Вълчева е една от чуждестранните здравни работници, които бяха арестувани в Либия в началото на 1999 г. във връзка с голямо заразяване на деца с вируса на СПИН в детска болница в източния град Бенгази, станало няколко месеца по-рано. 
						Повечето медици бяха освободени. Но за седемте, които вместо това бяха изпратени в затвора в Триполи, задържането беше началото на продължителен кошмар. 
						Освен Вълчева, групата включваше нейният съпруг д-р Здравко Георгиев и медицинските сестри Нася Ненова, Снежана Димитрова, Валентина Сиропуло и Валя Червеняшка. Седмият беше палестинският лекар Ашраф Джума Хаджудж, който получи българското гражданство няколко години по-късно. 
						След тригодишно разследване през февруари 2002 г. специален съд в Триполи ги обвини в умишленото заразяване на 393 либийски деца с вируса на СПИН в заговор срещу националната сигурност. 
						През май 2004 г. петте български медицински сестри и палестинският лекар бяха признати за виновни и осъдени на смърт чрез разстрел. Георгиев беше оправдан, но не му беше разрешено да напусне Либия. Съдът отхвърли обвиненията срещу девет либийци, които са работили в същата болница, и ги освободи. 
						Като не приеха доказателствата на двама водещи експерти по СПИН, че заразяването с ХИВ през 1998 г. е било причинено от лошата хигиена в болницата в Бенгази и че е съществувало преди пристигането на медиците там, съдиите аргументираха присъдата си най-вече с подписаните самопризнания на медицинските сестри, направени по време на разследването. 
						Продължавайки да твърдят, че са невинни, медицинските работници настояваха, че тези самопризнания са били изтръгнати с изтезания, включително побои с бодлива тел, изнасилване, токови удари и нападения с кучета. 
						Под нарастващия международен натиск Върховният съд на Либия върна делото за преразглеждане, но въпреки допълнителните научни доказателства смъртните присъди на медиците бяха потвърдени. Най-накрая обаче беше постигнато споразумение с помощта на ЕС. Върховният съд на Либия замени присъдите с доживотен затвор, а семействата на 438-те заразени деца получиха по 1 млн. щ.д. обезщетение. 
						Тежкият за здравните работници период завърши седмица по-късно, когато те се приземиха в София на борда на френския президентски самолет, придружени от тогавашната първа дама на Франция Сесилия Саркози и Бенита Фереро-Валднер, комисар по външните отношения на ЕС по това време. 
						В интервю за катарската телевизия „Ал Джазира” през август 2007 г. синът на Кадафи Сейф ал Ислам призна, че българските медицински сестри и палестинският лекар „са били измъчвани с електричество и са били заплашвани, че ще пострадат членове на техните семейства”. 
						„Това, което [Кадафи] направи с нас, беше акт на тероризъм от негова страна”, каза Вълчева в петък, като добави, че се опитва да гледа разумно на случилите се с нея неща и да не позволява на спомените от тези събития да я измъчват. 
						„Всеки от нас си носи кръста. Всеки човек на земята има своята Либия”, отбеляза тя. „Не гледам назад, защото ако човек гледа назад, не може да продължи напред.” 
						Миналата година тя се дипломира със специалност рехабилитация и сега работи във физиотерапевтичното отделение на Военномедицинската академия в София. Макар и като цяло да се чувства щастлива днес, тя се надява един ден всички в Либия да разберат, че тя и нейните колеги са нямали нищо общо със заразяването с ХИВ в Бенгази. 
						„Бих искала един ден дори и най-обикновените, неграмотни и прости хора в Либия да разберат, че сме невинни, и това официално да бъде обявено публично”, заяви Вълчева. „Бих искала също така Кадафи да бъде съден от международен съд и предаден в ръцете на правосъдието за всички извършени от него престъпления, а не само за тези срещу нас.” 
						Според българския политически анализатор Евгений Дайнов избирането на българските медици за изкупителни жертви и репресиите срещу либийския народ днес са елементи от едно и също „хаотично поведение”, което Кадафи демонстрира през последните две десетилетия. 
						„Мисля, че от много отдавна беше очевидно, че Кадафи е обикновен варварски диктатор – леко откачен”, каза Дайнов за SETimes в телефонно интервю в петък. „Беше неизбежно. През последните 20 години беше неминуемо да не се стигне до момент, в който всички да видят, че той е брутален диктатор, който се стреми да убива хора.” 
						Той също така критикува международната общност, че преди няколко години е допуснала либийския лидер отново на световната политическа сцена въпреки тези знаци и представяйки си, че той се е променил. 
						„Той никога не е участвал в световната общност”, посочи Дайнов. 
						Помолен да коментира неотдавнашните съобщения в медиите, че на Кадафи може да му бъде разрешено да се оттегли в изгнание, за да спрат убийствата в Либия, българският анализатор се съгласи, че това е най-добрият вариант за решаване на продължаващата криза в северноафриканската държава. 
						„Причината е, че на хората в неговото положение трябва да бъде дадена възможност за изход”, отбеляза Дайнов. „По този начин те са по-малко разрушителни. Те стават изключително опасни, ако нямат възможност за изход.”

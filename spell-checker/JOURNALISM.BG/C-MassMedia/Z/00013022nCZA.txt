Ашдаун: Оставките няма да променят задачите на БиХ 
					20/12/2004
					По-доброто бъдеще на Босна и Херцеговина зависи от сътрудничеството с Трибунала на ООН за военни престъпления и изпълнението на условията на ЕС, каза в неделя Върховният представител Пади Ашдаун. Миналата седмица Ашдаун обяви серия от мерки, насочени към преодоляване на препятствията. 
					(ФТ, Служба на върховния представител, 20/12/04; Би Би Си, Ройтерс, РТЕ, Фена, Би Би Си Мониторинг - 19/12/04; АФП, Ройтерс, Си Ен Ен - 18/12/04)
 
					 
						
Членът на президентсвото на БиХ Сюлейман Тихич каза, че се надява политиците от РС да не вземат решения, които застрашават функционирането на властите на общодържавно ниво. [AФП]
						Босна и Херцеговина (БиХ) трябва да сътрудничи с Международния наказателен трибунал за бивша Югославия (МНТБЮ) и да изпълни условията на ЕС, ако иска да се придвижи напред по пътя към едно по-добро бъдеще, посочи Върховният представител Пади Ашдаун в неделя (19 декември). 
						"Има една задача за БиХ, която не се променя вследствие на оставките и чието изпълнение може да се отложи допълнително поради изборите, а тя е сътрудничеството с МНТБЮ и продължаването на реформите, свързани с интеграцията в ЕС. " каза Ашдаун в неделя. "Колкото по-дълго се проваляме в тази насока, толкова по-далеч е доброто бъдеще, " допълни той. 
						Миналия четвъртък, седмица след като кандидатурата на БиХ за членство в програмата на НАТО "Партньорство за мир" бе охвърлена втори път тази година поради отказа да се сътрудничи с Трибунала на ООН, Ашдаун обяви серия от мерки, насочени към противодействие срещу проблеми в областта на правоприлагането и сигурността. Стъпките бяха предизвикани и от неотдавнашните разкрития, че армията на контролираната от сърбите автономна област Република Сръбска (РС) в Босна и Херцеговина, продължава да разтваря чадър над един от ней-издирваните от Трибунала обвиняеми Ратко Младич, за когото се твърди, че е отбелязал празник в армейско поделение в източна БиХ през лятото. 
						Мерките, които включват уволнението на девет представители на босненско-сръбската полиция и служби за сигурност, както и замразяването на банкови сметки на лица, за които се подозира, че сътрудничат на военнопрестъпници, бяха последвани от оставките на премиера на РС Драган Микеревич и на външния министър на БиХ Младен Иванич. Няколко други представители на босненските сърби от партията на Иванич Партия на демократичния прогрес (ПДП) също връчиха оставките си или се очаква да сторят това до вторник. Борислав Паравац, настоящият председател на тристранното президентство на БиХ, каза, че ще се оттегли, ако Сръбската демократична партия (СДП) го помоли да направи това. 
						Сюлейман Тихич, босненско-мюсюлманският представител в президентството на БиХ, каза, че се надява политиците от РС да не предприемат действия, които биха застрашили функционирането на властите на общодържавно равнище. Той посочи, че мерките на Ашдаун "са в интерес както на РС, така и на гражданите на цяла Босна и Херцеговина".
						"Много е важно да бъде разбран характерът на моите първоначални мерки, както е и важно да се разбере природата на тези оставки," Ашдаун каза в неделя. "Мерките, които обявих миналата седмица, не целят да накажат гражданите на РС. Ни най-малко. Това са мерки, които имат ясна и логична цел - да осигурят пространство, време и средства на РС да продължи изпълнението на разпоредбите от Дейтън, така че БиХ да се придвижи напред. " 
						Вашингтон също така реагира на отказа на босненско-сръбската автономна област да сътрудничи. На съвместна прес-конференция с Ашдаун в четвъртък американският посланик Дъглас МакИлейни изтъкна, че страната му е решила да замрази авоарите на ПДП и да забрани на американски граждани да осъществяват финансови транзакции с тази партия. Освен това се налагат ограничения за пътуване на членове на ръководствата както на СДП, така и на СДП, каза МакИлейни.

Доклад на Държавния департамент очертава проблеми с човешките права в България 
					26/02/2009
					Макар и като цяло да е спазвала човешките права през 2008 г., България е имала проблеми в немалко области, като зачитането на достойнството на личността и свободата на печата, заяви с сряда Държавният департамент на САЩ.
					(Dnevnik.bg, Медиапул, СНА - 26/02/09; Държавен департамент на САЩ, София Ехо - 25/02/09)
 
					 
						
В доклада се открояват тежките условия в затворите като един от проблемите в България. [Гети Имиджис]
						Българското правителство „като цяло е спазвало” човешките права на своите граждани, се казва в доклада на Държавния департамент на САЩ от сряда (25 февруари). Има обаче и няколко проблемни области, като полицейско насилие, тежките условия в затворите, произволни арести и задържане и безнаказаност на високопоставени служители.
						Въпреки че конституцията и законите на страната забраняват изтезанията и други форми на жестоко или унизително отношение или наказание, е имало случаи на полицейски побой или друг вид малтретиране на задържани по досъдебно производство, затворници и членове на малцинствата. 
						"Групите за защита на човешките права продължават да твърдят, че медицинските прегледи в случаи на полицейско насилие не са били разследвани както трябва и че виновните служители рядко са понасяли наказания,” се казва в доклада. 
						Броят на затворниците в 13-те български затвора е намалял на близо 10 300 души към края на 2008 г., но въпреки това затворите продължават да бъдат пренаселени и не отговарят на международните стандарти. Правителството не е отделило средства за каквито и да било съществени подобрения. 
						Задържаните в повечето случаи научавали своевременно какви са обвиненията срещу тях, но невинаги какви са законните им права, се установява в доклада, като се посочва, че „липсата на навременен достъп до адвокат остава проблем”. 
						Затрупаните с работа служители на правоохранителните органи често представят набързо изготвени обвинителни актове, които най-често се връщат от съдиите за по-нататъшно разследване. 
						Други установени от американските експерти проблеми в България включват нарастващите ограничения върху свободата на печата и повишената дискриминация срещу нетрадиционните религиозни малцинства, както и широко разпространената корупция във всичките три власти. 
						Като цяло правителството е спазвало свободата на словото и на печата. „От друга страна, увеличили са се докладваните случаи, в които лица с политически интереси са заплашвали и сплашвали журналисти,” се отбелязва в проучването. Значителен брой сплашени журналисти са се самоцензурирали; някои изглежда са приемали подкупи срещу положително отразяване. Освен това са се увеличили нападенията срещу журналисти. 
						Високопоставени официални представители често са били замесени в корупционни практики безнаказано. „Правителството не е преследвало настъпателно организираната престъпност и корупцията по върховете,” се подчертава в доклада. 
						Между примерите, цитирани в доклада, е случаят, в който бяха замесени висши представители на вътрешното министерство. Иван Иванов, бившият директор на звеното за борба с организираната престъпност към МВР, получи през октомври условна присъда от година и половина за злоупотреба с власт. Бившият вътрешен министър Румен Петков, който подаде оставка под натиск 40 дни след арестуването на Иванов през март, остава депутат в парламента независимо от твърденията на прокуратурата, че е разкрил самоличността на агент от Държавната агенция „Национална сигурност”. 
						В доклада се посочват още насилието срещу жени и деца, неотговарящото на стандартите обучение на ромските деца и мизерните условия в държавните институции за деца, както и други случаи на проблеми с правата на човека в България. 
						Незаконният трафик на хора продължава да бъде проблем, както и социалната дискриминация срещу инвалидите. Дискриминацията срещу ромите и други групи от малцинствата в някои случаи е довела до междуетническо насилие, се констатира в доклада.

Страните по света осъждат насилието в Либия
					22/02/2011
					Официални представители на ООН, НАТО и ЕС призовават за прекратяване на насилието в Либия.
					(Различни източници -- 21/02/11 - 22/02/11)
 
					 
						
Турция призовава Либия да се въздържа от насилие. Около 4 000 турци работят в повече от 200 турски фирми, опериращи в страната. [Ройтерс]
						Изразявайки загриженост от ескалиращото насилие в Либия, висши международни представители осъдиха използването от правителството на сила срещу мирните демонстранти, призовавайки режима на полковник Муамар Кадафи да зачита основните човешки права. 
						"Покрусен съм от загубата на човешки живот. Призовавам либийските власти да прекратят репресиите срещу невъоръжени граждани," каза генералният секретар на НАТО Андерс Фог Расмусен в изявление от понеделник (21 февруари), призовавайки Триполи да се вслуша в исканията на народа за демократични промени. "Свободата на изразяване и на събрания са основни права, които не могат да бъдат отказвани." 
						В подобно изявление ЕС осъди смъртта на цивилни граждани и изрази състраданието си към семействата и приятелите на убитите през последните няколко дни на нарастващо напрежение в богатата на нефт африканска държава. 
						След като либийските власти спряха телефонните линии и интернет, е трудно да се разбере точно какъв е броят на загиналите. Според различни съобщения обаче жертвите може да са достигнали няколкостотин души. 
						Страните от ЕС междувременно започнаха да репатрират своите граждани. София съобщи, че понастоящем в Либия работят 500 българи и че ще изпрати правителствения самолет във вторник, за да евакуира онези, които желаят да се завърнат у дома. 
						Изразявайки загриженост от все по-напрегнатата ситуация, турския външен министър Ахмет Давутоглу каза в понеделник, че около 25 000 турци се намират понастоящем в Либия. Тяхното спешно евакуиране е първи и най-голям приоритет за Анкара; вторият е безопасността на либийските граждани. 
						 "В този момент личната безопасност остава най-важният приоритет в Либия, което я отличава от останалите събития в региона," е казал Давутоглу пред група репортери на път за Тунис, цитиран от турския всекидневник "Хюриет". 
						Според репортаж от понеделник на белградското радио Б92 между 600 и 700 сръбски граждани са се свързали с посолството на страната си, за да потърсят помощ. 
						Междувременно позициите на режима на Кадафи изглеждаха силно разклатени след няколко случаи на отстъпничество на високо равнище, включително това на либийската делегация в ООН. В понеделник двама пилоти от ВВС приземиха самолетите си в Малта, заявявайки пред властите, че име е било наредено да стрелят по демонстрантите. 
						С голям чадър в ръка поставеният под напрежение Кадафи се появи за кратко по държавната телевизия, за да опровергае съобщенията, че е избягал във Венецуела.

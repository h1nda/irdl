Сърбия и Черна гора има нов федерален министър на отбраната
					25/10/2005
					Новият министър на отбраната на Сърбия и Черна гора е патолог, извършил аутопсията на дъщерята на Ратко Младич. Независимо от това обаче той отрича да е близък приятел на укриващия се обвиняем във военни престъпления и твърди, че е извън възможностите му да накара Младич да се предаде доброволно.
					От Игор Йованович за Southeast European Times от Белград – 25/10/05
 
					 
						
Зоран Станкович бе назначен в петък (21 октомври) за министър на отбраната на Сърбия и Черна гора. [AФП]
						Генералът в оставка Зоран Станкович, патолог и бивш ръководител на водещо медицинско заведение в Сърбия и Черна гора, бе назначен в петък (21 октомври) за министър на отбраната. Той обеща да "възстанови репутацията и да подобри ситуацията в армията". 
						Новият министър, който не членува в нито една политическа партия, идва на мястото на Първослав Давинич, който подаде оставка в началото на септември, след като сръбският финансов минисътр Младжан Динкич го обвини в съучастие в скандал с военни доставки. 
						Изборът на Станкович стана повод за поток от слухове в белградските медии, които предадоха, че той е бивш близък приятел на укриващия се обвиняем във военни престъпления Ратко Младич и вероятно ще преговаря за доброволното му предаване. 
						Оттогава Станкович се опитва да изясни естеството на връзките си с Младич. Той настоява, че се е срещал с обвиняемия само няколко пъти и само защото в качеството си на лекар е извършил аутопсията на дъщерята на Младич, която се самоуби през 1994 г. Той твърди, че не е виждал обвиняемия от шест години и няма представа къде се намира той. 
						"Не е реалистично да се смята, че един министър на отбраната ще тича след Младич през планините," каза пред Радио Б92 Станкович. 
						"Ако аз, след едва десетината срещи с Младич, които съм имал през живота си, съм в състояние да го убедя в нещо, в което други не успяват от години, тогава значи съм далеч по-влиятелен, отколкото съм си представял," каза министърът, като добави, че арестуването на обвиняеми във военни престъпления не е в юрисдикцията на министъра на отбраната. 
						Този възглед всъщност не се споделя от трибунала на ООН за военни престъпления, който отправи обвинение, че хардлайнерите сред сръбските военни са се сговорили да укриват и защитават Младич. 
						Междувременно военните анализатори твърдят, че назначението на Станкович е част от политическа сделка между управляващите партии в Сърбия и Черна гора. Докато Станкович - изборът на Сърбия - получава портфейла на отбраната, черногорският генерал Любиша Йокич бе назначен за началник на ГЩ на сръбско-черногорската армия на мястото на Драган Пашкаш. 
						Чрез тази политическа търговия, казва коментаторът Александър Радич, властите в Подгорица се надяват да обезпечат ненамесата на армията в референдума за независимост на Черна гора, насрочен за пролетта на 2006 г. 
						"Това ще гарантира на Черна гора, че няма да има изненади и реакции в случай че републиката реши да напусне държавния съюз," каза Радич пред белградски медии. 
						Такава политическа сделка обаче има своята цена, добави Радич. Това е "лош принцип, ако се стремим да прилагаме стабилни и осъществими реформи в системата на отбраната".

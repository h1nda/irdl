Румъния търси нов вътрешен министър на фона на отслабената правна система
					04/02/2009
					Втора оставка за по-малко от месец говори за задълбочаващи се разделения в управляващата коалиция.
					От Паул Чокою за Southeast European Times от Букурещ -- 04/02/09
 
					 
						
Вицепремиерът Дан Ника пое министерството след оставката на Драгня. [Габриел Петреску] 
						Новият вътрешен министър на Румъния Ливиу Драгня подаде оставка в понеделник (2 февруари) след едва 12 дена на поста. Той дойде на мястото на Габриел Опря, който се оттегли след 21 дена служба.
						На набързо свикана пресконференция Драгня обяви, че желае да избегне "напрежения в рамките на коалицията". Той се позова също на липсата на средства, която според него би му попречила да постигне смелите цели, които си е поставил, когато е поел министерството. 
						"Може би ще се върна, ако политическата действителност се промени,” добави той. 
						 Според медийни репортажи Драгня взел решението си, след като собствената му Социалдемократическа партия (СДП) и нейният коалиционен партньор, Либералдемократическата партия, отхвърлили три от предложените от него номинации – за държавен секретар, първи заместник-министър и директор на Генерална дирекция „Информация и вътрешна защита” (ГДИВЗ). 
						"Когато приех министерския мандат, аз си поставих много ясни цели ... и няма да приема да се отклоня от това, което съм обещал,” каза той. 
						ГДИВЗ бе също в дъното на скандала, довел до оставката на Опря в средата на януари. Бившият министър бе предложил спорната фигура на Вирджил Арделян за директор на тайните служби, които и двете партии от коалицията биха искали да контролират.
						Драгня внесе предложенията си за постовете преди близо седмица, но премиерът Емил Бок отказа да ги подпише, а според съобщенията президентът Траян Бъсеску също се е противопоставил. Според някои твърдения номинираните представлявали групи с различни интереси в самата СДП, факт, който подразнил либералдемократите. Неспособен да удовлетвори и двете страни, Драгня нямал друг избор, освен да се оттегли от поста.
						Коалиционните партньори имат разногласия и по няколко други правителствени назначения на високо равнище, както и по делото за корупция, заведено срещу бившия премиер Адриан Нъстасе.
						СДП се събра на заседание във вторник вечерта и реши да назначи Дан Ника, заместник-председател на партията, да попълни овакантения министерски пост. Ника бе временно на поста вътрешен министър след оставката на Опря. 
						Междувременно Драгня ще се завърне в окръжния съвет на Телеорман, който ще оглавява за трети мандат. 
						Бурята във вътрешното министерство дойде на фона на ожесточен публичен дебат за правната система, предизвикан от двойно убийство по време на грабеж в Брашов. Основният заподозрян, молдовски гражданин, бе пуснат в отпуск от затвора за дребна операция на окото и така и не се върна да доизлежи присъдата си. 
						Смята се, че заради хлабавата съдебна система на свобода са най-малко 100 други опасни затворници. Случаят в Брашов нанесе тежък удар върху репутацията на системата преди предварителния доклад на Европейската комисия за съдебната власт, който се очаква да бъде публикуван по-късно този месец.

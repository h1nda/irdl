Македонският ДСИ постави краен срок за решаване на спора за името
					29/05/2009
					 
						СКОПИЕ, Македония -- Етническата албанска партия Демократичен съюз за интеграция (ДСИ) постави краен срок на коалиционния си партньор ВМРО-ДПМНЕ за уреждане на спора за името с Гърция и придвижване напред на изпадналия в застой процес на евро-атлантическа интеграция до края на годината. Ако това не стане, албанците ще търсят други алтернативи, каза в четвъртък (28 май) представителят на ДСИ Теута Арифи пред местния телевизионен канал „Алсат М”. Тя предупреди, че всеки опит за отклоняване на Македония от курса към интеграция в ЕС и НАТО е опасен. Гърция блокира кандидатурата на Македония за членство в НАТО заради дългогодишния спор за името между двете страни. Социологическите проучвания показват, че етническите албанци са по-склонни на компромис от македонците, които свързват името на страната с идентичността си.
						Междувременно в четвъртък лидерът на ДСИ Али Ахмети каза, че управляващата коалиция е стабилна и че неговата партия няма да напусне правителството. Той направи изказването си, след като косовският президент Фатмир Сейдиу отмени посещението си в Македония на фона на съобщения, че няма да бъде посрещнат с държавни почести. (МРT, Макфакс - 29/05/09; Дневник, Утрински Весник - 28/05/09)

И след две десетилетия Сараево носи белезите от войната
					05/04/2012
					Двадесет години след като най-големият конфликт в Европа след Втората световна война опустоши Босна и Херцеговина, последиците остават.
					От Бедрана Калетович за Southeast European Times от Сараево -- 05/04/12
 
					 
						
Жена посещава гробище в Сараево, където са погребани жертви от обсадата на столицата на БиХ през 1991-95 г. [Ройтерс]
						На 6 април 1992 г. Западът призна независимостта на Босна и Херцеговина (БиХ), а въоръжени сърби стреляха по демонстранти в Сараево. Това постави началото на 43-месечната обсада, довела до смъртта на повече от 11 000 души в града и накарала безброй други да избягат. 
						Април 1992 г. още се помни от много граждани. По онова време те не знаеха що е това война - ужасите от нея бяха изпитани най-напред от хората в Югоизточна Босна, в градовете от поречието на р. Дрина по границата със Сърбия. 
						''Обсадата причини огромни страдания и мъки на близо 400 000 жители на босненската столица по онова време. Намиращи се под постоянен обстрел от артилерия и снайперисти, хората бяха лишени от достъп до храна, лекарства, вода и електричество," каза Мелиса Флеминг, говорителка на ВКБООН, агенцията на ООН за подпомагане на бежанците. "Хиляди цивилни граждани бяха убити и ранени. По време на войната хората в Босна и Херцеговина станаха свидетели на всяко възможно нарушение и злоупотреба с човешките права - като се започне с етническото прочистване и изнасилванията и се стигне до масовите екзекуции и глада.'' 
						Ветровете на войната бързо дойдоха от север. В разстояние на дни хиляди хора бяха убити, повечето мъже, докато възрастните и жените с деца търсеха начини да отидат някъде, където ужасите на войната не бяха толкова широко разпространени. 
						С деца на ръце и торби с дрехи на рамо, те бяха настанявани в училища, спортни и културни центрове, които се превърнаха в места за колективно настаняване за бежанци. 
						''Нямахме много храна, но я деляхме с хората, които нямаха нищо. Наивно вярвахме, че войната няма да продължи дълго и че скоро всичко ще свърши. Никой от нас не можеше да си представи глада, който настана след това," каза за SETimes Мунира Курбашич, домакиня от Витез. 
						''Когато водещия на държавните новини обяви: "Добър вечер, ние сме във война!", аз пак не можех да схвана истинския смисъл на тези думи. За съжаление скоро го разбрах. Мазето стана наш дом, гладът - нещо, с което се събуждаш и заспиваш, бомбите и сирените - ежедневие, а смъртта - по-близо от всякога," каза Бранко Катана от Сараево. 
						Обсадата на Сараево продължи 1 425 дни - най-дългата обсада на столица в съвременната история. Над 11 540 души загинаха, стотици от тях деца. 
						Животът в БиХ сега се дели на две части - преди и след войната. 
						''Между април 1992 и 2012 г. моят живот бе съсредоточен в това, да намеря костите на сина ми Самир," каза за SETimes Аиша Омеривич от Братунац. Тя е загубила семейството си, дома си и надеждата за по-добро бъдеще във вихъра на войната. 
						''Семейството ми го няма; бяхме унищожени и след моята смърт никой от моите потомци няма да може да разказва за ужасите на войната, които преживяхме," каза Омеривич. 
						В страната като цяло са загинали над 200 000 души - в т.ч. мюсюлмани, сърби, хървати и други националности. 
						Също като Омеривич, онези, които са загубили членове на семейството, продължават да ги издирват сред 28 000 изчезнали в БиХ. Всички се надяват да доживеят деня, в който ще открият гроба на своите близки. 
						Приблизително 74 000 бежанци продължават да са разселени, според ВКБООН, който планира международна донорска конференция на 24 април в Сараево с цел набиране на 500 милиона евро за бежанците, както вътрешно разселени, така и завърнали се. 
						Когато конфликтът приключи, БиХ бе оставена да се вдигне на крака. За разлика от другите бивши югославски републики обаче, в границите на новата страна не съществуваше етническо единство. 
						Дейтънското мирно споразумение от 1995 г. сложи край на сраженията, но по същество затвори враговете в държавните граници, което доведе до етническите проблеми, с които страната се бори и днес. 
					
				
			
					 
					
 
 

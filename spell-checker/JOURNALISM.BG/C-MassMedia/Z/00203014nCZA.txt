Време е да се градят пътища на Балканите
		24/07/2012
		Според експерти транспортната мрежа в региона ще послужи като катализатор за дългосрочен икономически растеж.
		От Линда Карадаку за Southeast European Times от Прищина – 24/07/12
 
		 
			
Най-важните пътни мрежи в региона включват основни трансевропейски транспортни маршрути като Коридор X и Коридор № 8. [Лаура Хасани/SETimes]
			Според Световната банка състоянието на пътищата в страните от Западните Балкани е основен проблем за конкурентоспособността на региона, като проблемите в пътната мрежа оказват влияние върху интеграцията на регионалния пазар.
			Състоянието на по-малко от половината от пътната мрежа на региона се оценява като "добро или сравнително добро. Това води до допълнителни разходи и допринася за неравномерното икономическо и социално развитие, като води до неговата изолация от много пазари и възможности", заяви заSETimesБахер ел Хифнауи, програмен ръководител на Сектора за устойчиво развитие в Световната банка.
			Безопасността на пътищата е друг проблем, който води до смъртни случаи и наранявания и обременява икономиката с разходи, в някои случаи достигащи до 2 % [от годишния] БВП”, заяви Ел Хифнауи.
			"Само Сърбия се нуждае от около 300 млн. евро годишно единствено за доброто поддържане на пътищата. Всички страни от региона имат амбициозни планове да инвестират в своите пътни мрежи, но са особено ограничени от сегашните икономически проблеми в еврозоната”, добави той.
			Световната банка предостави на Сърбия 321 млн. евро за Коридор X, основна пътна връзка, свързваща страната с нейните северни и южни съседки и служеща като основен транзитен маршрут за търговския транспорт на ЕС.
			Най-важните мрежи в региона включват основни трансевропейски транспортни маршрути като Коридор X от Австрия до Гърция и Турция и Коридор № 8 – от пристанище Дуръс в Албания до българските черноморски пристанища.
			Американската „Бехтел Корпорейшън” и базираната в Турция „Енка” работят по основна пътна инфраструктура на Балканите: магистрали в Хърватия, Албания и Турция, както и участък от магистрала в Румъния.
			В Албания те изграждат единствената магистрала в страната – важна връзка между Косово, Северна Албания и албанското пристанище Дуръс.
			„Бехтел” и „Енка” наскоро предадоха втория участък от магистралата в Косово. Когато проектът започна през 2007 г., "всичко това беше само мечта", заяви в началото на юли премиерът на Косово Хашим Тачи.
			"Днес тази мечта се превръща в реалност, която променя, модернизира държавата Косово, развива я и създава нови работни места", каза Тачи, като отбеляза, че в резултат на проекта пътуването с автомобил от Прищина до Дуръс, което по рано отнемаше 12 часа, сега продължава от два до три часа.
			След като бъде завършена през 2013 г., магистралата в Косово трябва да се превърне в ядро на транспортната система на страната и да даде тласък на търговията и икономическото развитие на страната и региона.
			„Тези държави ясно осъзнават, че новата или подобрена пътна инфраструктура носи незабавни и дългосрочни икономически ползи в модерните и развиващи се икономики”, заяви за SETimesДейвид Уелч, президент на „Бехтел” за Европа, Азия, Близкия изток.
			Фирмата предпочита да наема и обучава местни работници, доставчици и изпълнители. „В Косово например по проекта ни за магистрала в момента са ангажирани повече от 70 % местни граждани и повече от 60 % от възложените на подизпълнители дейности се изпълняват от местни изпълнители”, заяви Уелч.
			Правителствата в региона имат желание да строят. "Строителството на магистрали ще донесе резултати през следващите години", каза българският премиер Бойко Борисов през април при започването на строителството на българската автомагистрала "Тракия".
			През април Сърбия съобщи за строителството на 40-километрова магистрала от Белград до южното адриатическо крайбрежие, която трябва да бъде завършена до 2015 г. Планира се магистралата да свърже Сърбия и Черна гора с Румъния и Италия.
			Македония се подготвя да изгради 28-километров участък от Коридор № 10 до 2017 г., който да свърже страната със Сърбия, Гърция и Европа.
			През юни Борисов беше непоколебим, като призова за изграждането на мрежа от магистрали, обхващащи цялата територия на Балканите. „Недопустимо е да нямаме магистрали и жп линии, които да свързват столиците на всички балкански държави. Сега е време на Балканите да има градеж. "
		
	
 
					 
					
 
 

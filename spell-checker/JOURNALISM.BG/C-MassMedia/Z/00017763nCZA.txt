Черногорци ще решават бъдещето на републиката с референдум на 21 май
					02/03/2006
					Черногорските избиратели ще решат чрез референдум на 21 май дали адриатическата република да стане независима, или да остане част от хлабавия съюз със Сърбия. 
					(EurActiv, Таймс, Блиц - 02/03/06; AП. АйЕсЕн Сикюрити Уоч, РСЕ/РС, Синхуа, Глоуб Енд Мейл, Б92, СЕЕ Сикюрити Монитор - 01/03/06; EUobserver - 27/02/06)
 
					 
						
Черногорският парламент гласува датата на референдума да бъде 21 май. [Архив]
						Черногорският президент Филип Вуянович официално поиска в четвъртък (2 март) от парламента на републиката да вземе решение за провеждане на референдума за независимост на 21 май. Процедурата идва ден, след като законодателите приеха нов закон, с който се открива пътят за гласуването, в резултат на което е възможно адриатическата република да се отдели от Сърбия. 
						Законът бе одобрен от 60 законодателя в 75-местното събрание след деветдневен дебат. Десет гласуваха "против", а петима отсъстваха. 
						Специалният пратеник на ЕС за черногорския референдум Мирослав Лайчак бе предложил референдумът да се проведе на 14 май, но черногорските политици се споразумяха той да се състои седмица по-късно. Лайчак бе посредник в преговорите между управляващите партии, искащи независимост, и опозицията, която подкрепя продължаването на хлабавия съюз със Сърбия. 
						Във вторник двете страни се споразумяха да отложат заплануваните редовни местни избори до есента, така че да съвпаднат по време с парламентарните избори. 
						В съответствие с препоръчаните от ЕС правила за референдума приетият в сряда закон предвижда, че за да стане Черна гора независима, най-малко 55 % от действителните гласове трябва да бъдат в полза на предложеното отделяне. 
						Бюлетините ще съдържат един-единствен въпрос: "Желаете ли Република Черна гора да бъде независима държава с пълен международен и правен суверенитет?" 
						След отцепването на Словения, Хърватия, Босна и Херцеговина и Македония в началото на 90-те Черна гора е последната от бившите югославски републики, която продължава да бъде обвързана със Сърбия. Споразумението, сключено с помощта на ЕС през февруари 2003 г., което урежда основаването на държавния съюз на Сърбия и Черна гора, предвижда всяка от съставните републики да може да напусне съюза след период от три години. 
						Според сръбската осведомителна агенция БЕТА, ако резултатът от майския вот бъде отрицателен, Черна гора няма да може да проведе нов референдум още три години. 
						Ако обаче исканото мнозинство бъде постигнато, Черна гора ще стане най-новата независима държава в Европа с население от близо 650 000 души. Републиката вече разполага със значителна автономия и има собствен парламент и правителство. За разлика от Сърбия, където националната валута е динарът, Черна гора използва еврото като своя валута. 
						Двете републики обаче провеждат обща политика в областта на отбраната, външните работи, вътрешната търговия, евроинтеграцията и човешките права. 
						Черногорският премиер Мило Джуканович изрази в неделя увереност, че каузата на независимостта ще спечели подкрепата на необходимото мнозинство. 
						На последните избори 57 % от избирателите гласуваха за подкрепящите независимостта партии, а 43 % - за тези от просръбския лагер. Анкетните проучвания, проведени през декември, показаха, че 41 % от черногорските избиратели подкрепят независимостта, 32 % са против нея, а 26 % или не са решили, или не желаят да кажат мнението си.

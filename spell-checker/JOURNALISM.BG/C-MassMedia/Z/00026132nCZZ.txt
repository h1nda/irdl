Наука и технологии: Гръцки учени работят върху ранното откриване на болестите на Паркинсон и Алцхаймер. 
					14/04/2008
					Учени в Гърция подготвят кръвен тест за ранно откриване на болестите на Паркинсон и Алцхаймер. Още от седмицата: „Абиснет”, албански доставчик на интернет услуги, удвои международния си капацитет. 
					 
						
Кръвен тест за ранно откриване на болестите на Алцхаймер и Паркинсон се разработва в Тесалийския университет в Гърция. [Гети Имиджис] 
						Учени от Тесалийския университет в Гърция подготвят кръвен тест за ранна диагностика на болестите на Паркинсон и Алцхаймер. Американската компания „Пауър 3 Медикъл Продъктс” също провежда изследвания в тази област. Ако е успешен, тестът ще бъде пуснат тази година под наименованието „НуроПро” най-напред в Гърция, а после и в САЩ и други страни. 
						*** 
						Университетът „Св. Кирил и Методий” в Скопие подписа споразумение за сътрудничество с фармацевтичната компания „Алкалоид”. По силата на споразумението служители на „Алкалоид” ще участват в различни съвместни научни групи в университета за проучвания, технологичен обмен и непрекъснато образоване на студентите за задоволяване на потребностите на фармацевтичната индустрия. 
						*** 
						
Албанският доставчик на интернет услуги „Абиснет” удвои международния си капацитет, което му даде възможност да реши доскорошните си проблеми, свързани с ниския трансфер в мрежата. „Абиснет” активира този месец връзка с черногорския телеком и скоро ще постигне споразумение с Косово с цел избягване на мрежови проблеми, предизвикани от натоварен интернет трафик. 
						*** 
						Радиото и Интернет са двата най-надеждни източника на информация в Гърция, според неотдавнашно изследване на гръцкия Институт по комуникации, представено в сряда (9 април) на открит форум под надслов „Масовите медии – етика, печалба и власт”. Макар че телевизията остава най-популярна, нейното качество като цяло се смята за ниско, разкри изследването. 
						*** 
						Пазарът на информационни технологии и комуникации в Румъния е достигнал 5,12 милиарда евро през 2007 г. и се очаква да надвиши 7 милиарда евро през 2008 г., обяви министърът на комуникациите и информационните технологии Кароли Борбели. Според Борбели пазарът е допринесъл за 7 % от БВП през миналата година и се очаква тази година да достигне и дори да превиши 10 % от БВП. 
						*** 
						Пазарът на ИТ в Сърбия е достигнал 460 млн. евро миналата година, повишение от 37 % спрямо 2006 г., според доклад на „Минеко” от 4 април. ИТ оборудването е представлявало 69 % от общия оборот на пазара на ИТ. Инвестициите в ИТ на глава от населението в Сърбия през миналата година са били 62 евро. „Минеко” добавя, че прогнозите за инвестиции в ИТ сектора са, че тази година те ще достигнат 500 млн. евро. 
						
(Различни източници – 07/04/08-14/04/08)

Скандал с подкупи разтърси румънския футбол
					05/05/2009
					В последният случай с уреждане на мачове в Румъния са замесени бизнес магнати, правителствени служители и футболни съдии.
					От Пол Чокою Southeast European Times в Букурещ -- 05/05/09
 
					 
						
Собственикът на футболния клуб "Аргес" Корнел Пенеску бе арестуван по обвинения в даване на подкупи. [AФП]
						Румънският футбол бе разтърсен от скандал през последните години, а сега нов случай замесва високопоставени служители в областта на спорта. Собственикът на футболен отбор от първа лига, шефът на съдийска комисия и четирима съдии ще бъдат съдени за уреждане на мачове. Ако твърденията се окажат верни, те могат да получат присъди до 15 години затвор. 
						Корнел Пенеску, собственик на ФК "Аргес" се смята, че е подкупил съдии, за да си осигури благоприятен изход за отбора. Представители на местното управление също са замесени, тъй като Пенеску е давал подкупи, за да избегне инспекции във веригата си от супермаркети. 
						Прокурорите твърдят, че Пенеску многократно е плащал на Георге Константин, шеф на Централната съдийска комисия (ЦСК), за да назначава съдии, които да уреждат резултатите. Константин също е бил задържан по делото. 
						Освен това се смята, че собственикът на ФК "Аргес" директно е подкупил четирима съдии от първа лига, за да повлияят върху резултатите от мачовете между октомври и декември миналата година. 
						"Корнел Пенеску плати на два етапа около 70 000 евро, за да назначи съдии, приети от първия защитник за мачовете, играни от ФК "Аргес" през сезона 2008-2009 г. и за да лансира съдия, който той фаворизира", се казва в съобщение за пресата на Националната дирекция "Антикорупция" (НДА) в Питещи, където е седалището на ФК "Аргес". 
						Според обвинителния акт Пенеску също е платил 3000 евро на вицепрезидента на ЦСК Марчел Лика. Той и двама футболни съдии са били арестувани на 23 април. 
						Съдиите в съда отхвърлиха всички обжалвания в изслушване миналия вторник. На следващия ден футболният съдия Аурелиан Богачиу също бе арестуван и обвинен в това, че е приел подкуп от 3700 евро от Пенеску. Константин и Лика подадоха оставка, след като прокурорите им предявиха обвиненията. 
						Изненадана от мащаба на случая, Румънската футболна федерация (РФФ) реши да определя футболните съдии за останалите мачове този сезон чрез жребий. 
						НДА твърди, че работи със служители от Разузнаваталната служба на Министерството на вътрешните работи, за да разкрие подробности за скандала с подкупването на футболни съдии, както го нарекоха медиите. Разследването сочи, че мащабът на корупционния скандал излиза извън областта на футбола. 
						Така например Пенеску е искал да отклони държавните инспекции от своята верига супермаркети Pic SA и за тази цел е подкупил началника на службата за защита на потребителите на окръг Аргес Дан Кристиан Либертату, като му е платил 4000 евро да не извършва служебните си задължения. 
						Либертату и посредникът, за когото се твърди, че е уредил сделката, са в предварителния арест за 29 дни. Разследването на дейността на посредника всъщност доведе до изненадващото разкритие, че футболните съдии от първа лига са подкупени. 
						Счетоводните документи, проверени от НДА показват, че посредникът, който е един от мениджърите на Пенеску, е теглил средства след уредените мачове в размери, равни на обещаните в телефонни разговори на подкупените съдии. 
						Предишно разследване за подкупи в румънския футбол засегна собственика на ФК "Стяуа" Георге Бекали. През май миналата година няколко дни преди финалната фаза на мачове от шампионата, Бекали обеща 1,7 милиона евро на отбор, ако победи главния съперник на "Стяуа". 
						В деня на мача прокурорите на НДА заловиха служител на ФК "Стяуа" с куфарче с 1,7 милиона евро. Случаят обаче не бе разрешен.

Дел Понте: Властите потвърдиха, че Младич се укрива в Сърбия
		05/10/2005
		 
			БЕЛГРАД, Сърбия и Черна гора - Сръбските власти потвърдиха пред главния прокурор на трибунала на ООН Карла дел Понте, че обвиняемия Ратко Младич се укрива в Сърбия, заяви във вторник (4 октомври) Дел Понте. В интервю за Би Би Си, цитирано от почти всички медии в Белград в сряда, Дел Понте заяви, че Младич все още се намира под защитата на членове на местната армия. Тя отново подчерта, че очаква той да бъде екстрадиран в Хага до края на годината. 
			От своя страна белградският всекидневник "Блиц" цитира правителствен източник, според когото Зоран Станкович, номиниран за нов министър на отбраната на Сърбия и Черна гора, е обещал, че Младич ще бъде екстрадиран в Хага в рамките на два месеца. Съобщава се, че той е направил това обещание пред Дел Понте по време на нейното неотдавнашно посещение в Белград. (Данас, Блиц - 05/10/05; Б92 - 04/10/05)

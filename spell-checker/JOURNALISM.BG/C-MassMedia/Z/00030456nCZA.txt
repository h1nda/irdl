Дистанцията се скъсява в гръцката кампания за ЕП
					02/06/2009
					Критикуваната управляваща партия в Гърция се надява да спечели „от засада” битката с лявата опозиция.
					От Христос Рингас за Southeast European Times от Атина -- 02/06/09
 
					 
						
Билборд в Атина популяризира предстоящите избори за Европейски парламент. [Гети Имиджис]
						Тази неделя (7 юни) гърците ще гласуват за свои представители в Европейския парламент в Страсбург. Броят на депутатите от Гърция в ЕП намаля от 24 на 22-ма поради намаляване на общия брой на парламентаристите. Евродепутатите се избират веднъж на пет години. 
						Изборите за ЕП – седмите за Гърция от присъединяването й към Съюза през 1981 г. – се провеждат в критичен момент за играчите на гръцката политическа сцена. Управляващата партия „Нова демокрация”, която има съвсем малка преднина в националния парламент, страда от въздействието на глобалната икономическа несигурност, както и от поредица от скандали. Основната опозиционна партия ПАСОК обаче не е успяла да превърне бедите на правителството в свои предимства. 
						Неотдавнашно социологическо проучване на „Капа Рисърч” установи, че ПАСОК води с 31,7 % пред НД, която има 28,7 %, а това е в допустимите граници за грешка. Дистанцията се скъси значително по време на предизборната кампания и двуцифрената преднина на левите се стопи. 
						Опитвайки се да поизлъска зацапания имидж на партията, НД избра ветерана депутат Мариета Янаку да оглави листата на кандидатите й. Бивш министър на образованието и религията, тя има репутацията на решителен политик, неопетнен от тесни политически интереси.
						Тя загуби мястото си в парламента през 2007 г., след като отказа да се подчини на натиска отдясно относно средношколски учебник, избягващ националистическите теми. По-късно десният й крак бе ампутиран в резултат на следоперационни усложнения. 
						"Тя е Мариета Янаку Храбрата. Тя е Мариета с изключителния характер. Тя е нашата Мариета,” заяви премиерът Костас Караманлис, обявявайки нейната кандидатура. 
						Извън социологическите проучвания най-голямото предизвикателство за всички партии ще бъде просто да убедят гърците да излязат и да гласуват. Мнозина смятат изборите за ЕП за много по-незначителни от националните. Освен това 8 юни е празник за работещите в публичния сектор. 
						Независимо от това социологическо проучване на „ТНС Опиниън” в края на миналия месец показа, че 66 % от имащите право на глас в Гърция ще гласуват за евродепутати. През 2004 г., на последните избори за ЕП, участваха 63 % от гърците. 
						Неясната избирателна активност прави трудно да се предвиди с точност дали ПАСОК ще изпревари НД. Тя отваря също така вратата за по-малките партии, като комунистическата, Лявата коалиция, екологичната Зелена партия и дясната ЛАОС.

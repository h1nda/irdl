Ръководителят на ЮНМИК заяви, че насилието няма да бъде толерирано
					20/02/2008
					КФОР трябваше да засили присъствието си в Северно Косово във вторник, след като групи етнически сърби нападнаха и разрушиха два гранични контролно-пропускателни пункта. 
					(Ройтерс, ДПА, Уошингтън Поуст, Ню Йорк Таймс, Гардиън, Би Би Си, Блиц - 20/02/08; AФП, АП, Ройтерс, ДПА, Дойче Веле, Болкън Инсайт, Бета, Б92 - 19/02/08)
 
					 
						
Граничен пункт, свързващ Сърбия с етнически разделения град Митровица, изгоря във вторник (19 февруари). Сърби, разгневени от обявяването на независимост от Косово, разрушуха два контролно-пропускателни пункта и принудиха силите на НАТО да се намесят. [Гети Имиджис]
						Осъждайки нападенията срещу двата гранични пункта в Северно Косово във вторник (19 февруари), върховните представители на ООН и НАТО в най-новата държава в Европа предупредиха да не се извършват повече подобни провокации. 
						"Всяко насилие е абсолютно неприемливо и няма да се толерира," каза Йоахим Рюкер, ръководител на ЮНМИК, в свое изявление няколко часа, след като групи косовски сърби разрушиха постовете "Ярине" и "Бърняк" на границата със Сърбия. 
						Той заяви, че очаква всички граждани "да проявят спокойствие и да уважават ЮНМИК и КФОР, които ще продължат усърдно да осигуряват безопасна и сигурна обстановка." 
						Близо 3 000 косовски сърби, някои от които маскирани, са участвали в нападенията срещу двата гранични пункта, организирани два дни след едностранното обявяване на независимост на Косово от Сърбия. 
						С помощта на булдозери и пластични експлозиви тълпите най-напред са нападнали ГКПП "Ярине" в Лепопсавич и са подпалили сградите на митницата и на граничната полиция. 
						Малко по-късно постът "Бърняк" край Зубин Поток -- на около 30 км северно от Митровица -- също е бил разрушен и изгорен при второто нападение. Косовските полицаи и митничарите на ООН, работещи там, са били принудени да потърсят убежище в близък тунел. 
						"Беше много опасно. Полицията трябваше да се оттегли и да поиска помощ от мироподдържащите части на НАТО," каза говорителят на Косовската полицейска служба (КПС) Ветон Елшани след инцидентите на граничните пунктове, обслужвани от полицаи от КПС и ЮНМИК. "Те изгониха служителите на КПС и митничарите от постовете "Ярине" и "Бърняк". Разрушени бяха помещения и превозни средства," добави той и отбеляза, че никой не е пострадал. 
						Ръководителят на сръбския Национален съвет за Северно Косово Милан Иванович по-късно заяви пред репортери, че протестите са били предизвикани от слухове, че етнически албански митничари "планирали да превземат двата ГКПП и да прекъснат връзките със Сърбия". 
						След нападенията ЮНМИК заяви, че двата гранични пункта ще бъдат затворени за 24 часа. КФОР изпрати хеликоптери и бронирани автомобили за евакуиране на представителите на ООН и косовските полицаи, работещи там, след което засили присъствието си в района. 
						"Всички трябва да се въздържат от провокативни изявления или действия," заяви командващият на КФОР генерал-лейтенант Гзавие дьо Марнак в своя изявление. "КФОР ще реагира твърдо срещу всички лица или групи, които се опитат да нарушат сигурността и безопасността, като и свободата на движение в границите на Косово." 
						Полковник Бертран Боно, говорител на 16 000-членната мироподдържаща част на НАТО, заяви пред ДПА, че "конвой от около 70 коли, включително 10 автобуса," е прекосил границата между Сърбия и Косово по време на нападенията. Пътищата, водещи до граничните пунтове, по-късно бяха затворени. 
						Макар и да отрече участието на страната си в инцидентите, сръбският министър за Косово Слободан Самарджич каза, че нападенията били "легитимни". 
						"Днешната акция е в съответствие с общите правителствени политики," каза той пред сръбската частна телевизия Б92. "Белград има намерение да поеме контрола върху митницата в Северно Косово. Имаше планове митническите пунктове да станат част от държавната граница [на Косово], но ние няма да позволим това да се случи."

Дипломатически дневник: Хърватия и Египет укрепват отношенията си
					20/10/2009
					Египет и Хърватия разговарят за икономическо сътрудничество. Още в дипломатическите новини: македонският президент Георге Иванов и турският му колега Абдула Гюл се срещнаха в Анкара; руският президент Дмитрий Медведев посети Сърбия.
					 
						
Египетският президент Хосни Мубарак прави в петък (16 октомври) в Загреб преглед на почетния караул. [AФП]
						
						Хърватският премиер Ядранка Косор и египетският президент Хосни Мубарак се споразумяха в събота (17 октомври) да засилят икономическото сътрудничество между своите страни в областта на туризма и енергетиката. Косор прикани Египет да разгледа възможностите за сътрудничество и в други сектори, като корабостроенето и хранителната промишленост. Мубарак, който пристигна в петък на двудневно посещение в Хърватия, покани Косор да посети Египет. 
						*** 
						Руският министър на извънредните ситуации Сергей Шойгу бе в Белград в понеделник (19 октомври) за разговори със сръбския премиер Мирко Цветкович и министъра на вътрешните работи Ивица Дачич. 
						*** 
						
						Македонският президент Георге Иванов и турският му колега Абдула Гюл се срещнаха в Анкара в петък (16 октомври), където Гюл отново заяви, че Турция ще продължи да защитава интересите и позициите на Македония в НАТО. Двамата президенти бяха единодушни, че икономическите и търговските отношения може да се засилят чрез поощряване на турски фирми да инвестират в Македония. 
						*** 
						Израелският президент Шимон Перес и гостуващият му македонски колега Георге Иванов заявиха в понеделник (19 октомври), че приятелските отношения между техните страни са подобрили икономическите връзки. Иванов е в Израел, за да вземе участие в конференцията "С лице към утрешния ден", привлякла държавни ръководители, политици, учени и експерти от цял свят. 
						*** 
						Президентът на САЩ Барак Обама и турският премиер Реджеп Тайип Ердоган разговаряха по телефона в събота (17 октомври) и обсъдиха ситуацията в Афганистан, неотдавнашната инициатива за подобряване на отношенията между Турция и Армения, кипърския въпрос и начините за подобряване на стабилността в Босна и Херцеговина. Очаква се Ердоган да посети Вашингтон по-късно този месец. 
						*** 
						Иракският министър-председател Нури ал Малики се срещна в четвъртък (15 октомври) с колегата си от турска страна Реджеп Тайип Ердоган и призова Анкара да зачита суверенитета на Ирак, когато провежда военните си операции срещу базите на терористичната Кюрдска работническа партия (ПКК) в Северен Ирак. След срещата Ердоган призна правото на Ирак на суверенитет, но подчерта, че членовете на ПКК представляват заплаха за сигурността на Турция и Анкара ще продължи да се бори срещу тях. 
						*** 
						Естония твърдо подкрепя присъединяването на западнобалканските страни към ЕС, каза в четвъртък (15 октомври) президентът Тоомас Хендрик Илвес след среща със сръбския си колега Борис Тадич в Белград. Двамата президенти обещаха бъдещо сътрудничество в областта на енергетиката. В Белград естонският президент се срещна още с председателя на парламента Славица Джукич-Деянович. 
						*** 
						Руският президент Дмитрий Медведев пристигна във вторник (20 октомври) на еднодневно посещение в Сърбия. Той ще проведе разговори с длъжностни лица и ще присъства на церемониите по случай 65-ата годишнина от освобождението на Белград през Втората световна война. Посещението протича при засилени мерки за сигурност в столицата. 
						
						(Различни източници – 13/10/09-20/10/09)

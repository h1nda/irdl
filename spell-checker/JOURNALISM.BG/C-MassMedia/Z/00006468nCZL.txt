Американският конгрес обмисля помощ за Турция; Гюл пътува за Брюксел
02/04/2003
 
ВАШИНГТОН, САЩ -- Законодателите обсъждат военния бюджет на президента Джордж Буш на стойност 75 млрд. долара, който включва помощ за други страни, засегнати от войната в Ирак. Във вторник (1 април) предложението получи необходимото одобрение от Финансовите комисии към Сената и Конгреса. Техните членове са съгласни с президента, че Турция трябва да получи безвъзмездна помощ от 1 млрд долара. Държавният секретар Колин Пауъл ще предаде новината лично по време на срещите си в Анкара в сряда.
В други новини, турският премиер Реджеп Ердоган обяви пред законодателите във вторник, че неговото правителство е готово да започне нова инициатива за обединяването на Кипър, след провала на плана на ООН през февруари. Той заяви, че ще обсъди въпроса с гръцките лидери на регионална конференция в Белград следващата седмица. Външният министър Абдула Гюл възнамеряваше да съобщи подробностите в четвъртък на среща с лидерите на правителството на турските кипърци. Той обаче отложи този планове и вместо това отлетя за Брюксел за неочаквана среща на външните министри на НАТО. (СиЕнЕн, БиБиСи, СиЕнБиСи, Ройтерс, АП, Анадолска агенция, Търкиш дейли нюз, ТРТ 2, АФП - 02/04/03)

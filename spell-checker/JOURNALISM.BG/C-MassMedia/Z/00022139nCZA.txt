Станишев: "Специалният пратеник на ООН бе натоварен с "невъзможна мисия"
					05/04/2007
					Планът на специалния пратеник на ООН за бъдещето на Косово предлага единственото възможно решение на проблема за статута на провинцията, заяви премиерът на България Сергей Станишев след разговори в Загреб в сряда.
					(АФП, ХИНА, Макфакс, Агенция София Нюз, Информационна Агенция Фокус - 04/04/07; Българско правителство -- 03/04/07 - 04/04/07)
 
					 
						
Премиерът на България Сергей Станишев и хърватският му колега Иво Санадер (вдясно) правят преглед на почетната гвардейска част преди срещата си в Загреб в сряда (4 април). [Гети Имиджис]
						Премиерите на България и Хърватия, Сергей Станишев и Иво Санадер, изразиха в сряда (4 април) подкрепата си за плана за статута на Косово на специалния пратеник на ООН Марти Ахтисаари, който предвижда независимост под международен надзор. 
						Двамата лидери се срещнаха в Загреб часове, след като Съветът за сигурност на ООН (ССООН) проведе първия си дебат по проектоплана на бившия финландски президент. 
						"Ахтисаари бе натоварен с невъзможна мисия от самото начало - да излезе с предложение, което да бъде приемливо за две страни на коренно противоположни позиции," каза Станишев на пресконференция след срещата си със Санадер. "В това отношение предложението на Ахтисаари е единственото добро решение, една добра основа." 
						Важното за България, добави той, е, че уреждането на косовския въпрос "ще гарантира стабилността в региона и ще го доближи до европейските стандарти". 
						ССООН, който възнамерява да изпрати проучвателна мисия в Белград и Прищина през следващите седмици, вероятно ще излезе с проекторезолюция за политическото бъдеще на провинцията до края на този месец. 
						Подкрепяйки думите на Станишев, Санадер подчерта, че е невъзможно да се постигнат идеални решения на въпроси като косовския. "В международната политика няма идеални планове и двете страни могат да открият недостатъци в плана на Ахтисаари, но в този момент това е най-доброто възможно решение," каза той. 
						Освен Косово, сред основните въпроси, обсъждани от Станишев и Санадер, бяха разширяването на двустранното сътрудничество и перспективите за евроатлантическа интеграция на региона, и в частност кандидатурите на Хърватия за членство в ЕС и НАТО. 
						Те се съгласиха, че макар отношенията между двете страни да са отлични и приятелски, има място за допълнително разширяване на двустранната търговия и икономическото сътрудничество. Търговията между България и Хърватия е била за близо 240 млн. евро през 2006 г., което представлява 26-кратно увеличение от равнището й през 2000 г., когато е възлизала едва на 9 млн. евро. 
						Станишев и Санадер казаха също, че между Загреб и София трябва да се открият директни полети за улесняване на двустранните икономически отношения. Те бяха единодушни, че трябва да се положат усилия за насърчаване на по-тясното сътрудничество между хърватското адриатическо пристанище Риека и българското черноморско пристанище Бургас. 
						Станишев, чиято страна стана член на ЕС през януари т. г. и която е член на НАТО от 2004 г., изрази подкрепата на България към стремежите на Хърватия за присъединяване към двете организации. 
						"В наш интерес е Хърватия да изпълни критериите за членство в НАТО и ЕС възможно най-скоро и да стане пълноправен член на тези организации," каза той, добавяйки, че София е готова да сподели със Загреб опита си в присъединяването. 
						Хърватия очаква да получи покана за присъединяване към НАТО по време на срещата на върха на Алианса през пролетта на 2008 г., както и да има възможност да завърши присъединителните си преговори с ЕС до края на същата година, за да стане 28-ият му член през 2009 г., каза Санадер. 
						"България смята, че само евроатлантическата интеграция може да гарантира трайна стабилност, просперитет и демократично развитие в целия регион," каза Станишев. "Европейското бъдеще на този регион няма да бъде гарантирано, докато не покажем зрелостта и способността си да развиваме регионалното сътрудничество." 
						След пленарното заседание на официалните делегации висши представители на българското и хърватското министерство на отбраната подписаха писмена декларация за сътрудничество в областта на военното обучение. 
						По време на официалното си еднодневно посещение в Загреб начело на 35-членна бизнесделегация Станишев се срещна още с президента Стипе Месич и с председателя на парламента Владимир Шекс. Заедно със Санадер той взе участие и в българо-хърватски бизнесфорум. Станишев завърши посещението си с лекция в Загребския университет.

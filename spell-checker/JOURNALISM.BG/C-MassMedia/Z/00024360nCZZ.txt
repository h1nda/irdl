Бизнес: Младжан Динкич бе удостоен с титлата "Финансов министър на годината" за 2006 г. 
					26/10/2007
					Сръбски министър получи признанието на списание "Юромъни". Още в деловите новини от седмицата: в Македония се проведе международен бизнесфорум.
					 
						
Сръбският икономически министър Младжан Динкич бе определен за финансов министър на годината. [Сръбско правителство]
						Няастоящият министър на икономиката и бивш министър на финансите на Сърбия Младжан Динкич спечели титлата "Финансов министър на годината 2006" на водещото списание за финанси и банково дело "Юромъни". Съгласно съобщението от понеделник (22 октомври) Динкич е бил удостоен със званието, тъй като "безкомпромисният му подход бе решаващ за икономическите успехи на страната му". 
						*** 
						Средният нетен ръст на заплатите в Босна и Херцеговина (БиХ) се е увеличил до 10,2 % в годишно изражение през август, отчете в понеделник (22 октомври) Статистическата служба на БиХ. През юли нетната заплата в БиХ се е увеличила с 9,6 % в годишно изражение. Средната нетна заплата през август е била 333 евро, а брутната заплата е възлизала на 492 евро. 
						*** 
						
Сърбия поиска от Световната банка да й върне 150 млн. евро, които Сърбия е заплатила за обслужване на външния дълг на Косово, съгласно предложение, внесено от сръбския вицепремиер Божидар Джелич в понеделник (22 октомври). Той твърди, че предложението няма нищо общо с въпроса за статута на Косово, но е логично, тъй като Сърбия няма финансови приходи от провинцията. 
						*** 
						
Гръцката компания "Терна", която изгражда съоръжения за вятърна енергия, обяви плановете си за инвестиране на 1,5 млн. евро до 2012 г. в изграждането на паркове за вятърна енергия и други съоръжения за производство на електроенергия от възобновяеми енергоизточници в Гърция, Югоизточна Европа и Китай. 
						*** 
						
Македонският вицепремиер Зоран Ставревски откри в сряда (24 октомври) втория Международен бизнесфорум в Скопие. В двудневния форум, организиран от македонската Агенция за чуждестранни инвестиции, участваха около 150 представители на държавни институции и търговски фирми от 20 държави. 
						*** 
						Европейската комисия уведоми българските власти, че е започнала официално разследване на доброволната държавна помощ в концесията за магистрала "Тракия". Главният южен път в страната ще свързва столицата с черноморското крайбрежие на изток и с българо-сръбската граница на запад. 
						*** 
						
Албанският премиер Сали Бериша покани във вторник (23 октомври) германските фирми да инвестират в Албания, заявявайки, че това е една от най-сигурните инвестиционни дестинации в Европа. Той се изказа на конференция по случай 20-ата годишнина от установяването на икономически връзки между Германия и Албания. 
						
(Различни източници – 19/10/07-26/10/07)

Генралният секретар на НАТО заяви, че силите на КФОР са готови да отговорят на евентуални прояви на насилие
					30/01/2007
					Никой не бива да си прави експерименти с КФОР, предупреди в понеделник генералният секретар на НАТО Яп де Хоп Схефер, като даде ясно да се разбере, че мироподдържащите сили на Алианса няма да толерират никакви опити за провокиране на насилие в провинцията.
					(Ройтерс, АП, EU Observer, EurActiv, РСЕ/РС, Бета, Б92, Макфакс - 29/01/07)
 
					 
						
"Нека никой в Косово не храни илюзии, че може да изпробва готовността на КФОР ... Това се отнася както за мнозинството, така и за малцинството," заяви генералният секретар на НАТО Яп де Хоп Схефер. [Гети Имиджис]
						Само дни, преди предложението на специалният пратеник на ООН Марти Ахтисаари за решение на въпроса за статута на Косово да стане публично достояние, генералният секретар на НАТО Яп де Хоп Схефер предупреди в понеделник (29 януари) да не се правят опити за провокиране на насилие в провинцията. Той даде ясно да се разбере, че наброяващите близо 17 000 души части на КФОР са в пълна готовност да отговорят на евентуални смутове. 
						"Частите на КФОР са подготовени за всякакви случаи," каза Де Хоп Схефер след среща с македонския президент Бранко Цървенковски в Брюксел. "Нека никой в Косово не храни илюзии, че може да изпитва готовността на КФОР ... Това се отнася както за мнозинството, така и за малцинството." 
						Ахтисаари планира посещения в Белград и Прищина в петък, за да обсъди предложението си за бъдещето на Косово с длъжностните лица там точно една седмица след представянето му пред шестчленната Контактна група, състояща се от Великобритания, Франция, Германия, Италия, Русия и Съединените щати, на среща при закрити врати във Виена. 
						Де Хоп Схефер призова балканските държави да подкрепят предложението на Ахтисаари. 
						"Ние подкрепяме неговия график. И аз смятам, че е важно всички народи и страни в региона да направят същото." 
						Позовавайки се на неназовани дипломати и длъжностни лица, международните медии предадоха, че проектопланът предвижда форма на "независимост под надзор" за Косово, която да му позволи постепенно да придобие символите на държавност и да търси членство в международните организации, като ЕС, ООН, Световната банка и МВФ. 
						Някои представители на албанското мнозинство в провинцията вероятно ще бъдат разочаровани от факта, че няма да им се предложи пълна независимост, докато от Сърбия, която заявява, че може да се съгласи най-много на значителна автономия, може да се очакват протести срещу всички решения в посока на превръщане на провинцията в суверенна държава. 
						На фона на опасения от евентуална нестабилност след огласяването на плана косовският премиер Агим Чеку призова в понеделник гражданите да запазят спокойствие. 
						"Нека да сме бдителни и да запазим спокойствието и сигурността в Косово," каза Чеку в своето седмично обръщение по радиото. "Всяко нарушение на тези параметри би било фатално за нас." 
						След разговорите си с Белград и Прищина по "пътната карта" за Косово се очаква Ахтисаари да финализира предложението си и да го внесе в Съвета за сигурност на ООН, който ще има последната дума за бъдещия статут на провинцията. 
						Русия заяви, че ще използва своето право на вето, за да блокира всяко решение на Съвета за сигурност за Косово, ако то бъде неприемливо за Белград. Тя също така намекна, че Ахтисаари трябва да отложи процеса до сформирането на новото правителство в Сърбия. 
						По време на заплануваното си посещение в Белград в петък пратеникът на ООН ще се срещне с президента Борис Тадич. Премиерът Воислав Кощуница е отказал да се среща с него, заявявайки, че поради предстоящите политически промени в Сърбия той вече няма правомощията да решава подобни въпроси. 
						Неговият политически съветник Слободан Самарджич заяви в понеделник пред "Ройтерс", че Сърбия е предложила на косовското албанско мнозинство "вътрешна независимост". 
						"Сърбия не иска много," каза той. "Тя иска само зачитане на нейните граници. По вътрешните уговорки можем да проявим максимална гъвкавост. По всички въпроси, засягащи техните жизнени интереси - икономически, социални, културни - албанците няма да бъдат управлявани от Белград."

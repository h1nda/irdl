Сръбският премиер Живкович каза, че полицията издирва Младич
23/10/2003
Премиерът Зоран Живкович обяви в сряда, че сръбската полиция е започнала операция по залавянето на основния обвиняем във военни престъпления Ратко Младич. Живкович нарече операцията рутинна.
(Ройтерс, АФП, Радио Б92 - 22/10/03)
 
 
Действаща по анонимен сигнал, полицията в Сърбия е започнала операция по издирването на основния обвиняем във военни престъпления, Ратко Младич, каза сръбският премиер Зоран Живкович в сряда (22 октомври), като подчерта, че това е рутинна операция.
"Това не е нещо ново, ние реагираме на всеки сигнал, който ни се струва сериозен", цитира думите му сръбската телевизия.
Без да предлага подробности нито за новата, нито за предишните операции, Живкович гарантира, че действията по издирването на Младич ще продължат. "Повярвайте ми, че наистина има такава операция, но не мога да кажа нищо повече", каза той. "Ако не всеки ден, то ще действаме поне три пъти в седмицата."
Източник на полицията намекна, че повече подробности могат да бъдат съобщени в четвъртък.
Главният прокурор на Международния наказателен съд за бивша Югославия (МНСБЮ), Карла дел Понте, вече месеци наред твърди, че Младич се крие в Сърбия. Белград продължава да отхвърля това твърдение, като в същото време обещава да арестува беглеца, ако бъде открит на сръбска територия.
По време на посещение в Белград по-рано този месец дел Понте повтори, че Младич е все още в страната. В доклад от 9 октомври до Съвета за сигурност на ООН за сътрудничеството с МНСБЮ тя каза, че Младич е сред "повече от половината" от 17-те обвиняеми, които все още се издирват от МНСБЮ и за които се смята, че живеят в Сърбия. Нейната служба, каза тя, вече няколко пъти е предавала на сръбските власти много точни разузнавателни данни. Но в нито един случай те не са довели до арест или екстрадиция.
Сътрудничеството с Белград според дел Понте си остава "много трудно и силно политизирано по отношение както на арестите и предаването на бегълци, така и на достъпа до документи и отказите на високопоставени свидетели да се явят пред съда".
Военновременен командир на босненските сърби, Младич е изправен пред обвинения в геноцид за ролята си в клането в Сребреница през 1995 г., по време на което бяха избити повече от 7 000 мюсюлмани - момчета и мъже. Заедно с бившия водач на босненските сърби Радован Караджич и хърватския генерал в оставка Анте Готовина, Младич е един от тримата най-важни обвиняеми от Трибунала на ООН.
Съобщението на Живкович бе направено само два дни след като МНСБЮ разсекрети ново обвинение срещу четирима сръбски генерали за участие в "кампания на терор и насилие срещу косовските албанци" през 1999 г. Сред тях са заместник-министърът на вътрешните работи Сретен Лукич и началник-щаба на бившата югославска армия Небойша Павкович.
Този ход ядоса някои сръбски ръководители, включително Живкович, който каза, че няма да предприеме бързи мерки по арестуването или предаването на новите обвиняеми на съда в Хага.
Междувременно външният министър на Сърбия и Черна гора Горан Свиланович каза, че екстрадицията на Младич би могла да отвори вратите за преговори с МНСБЮ за провеждане на съдебните процеси срещу четиримата генерали в родината им. Този негов коментар бе направен след думите на американския посланик по въпросите на военните престъпления, Пиер-Ришар Проспер, който каза, че предаването на Младич би променило всичко.
Но представителите на МНСБЮ отхвърлиха всякаква възможност за преговори, като казаха, че по обвинителните актове и заповедите за арест трябва да се действа според изискванията на закона.

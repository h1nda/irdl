Турски медии съобщават, че последните операции срещу ПКК в Европа са резултат от европейско-американско сътрудничество
					08/02/2007
					 
						ИСТАНБУЛ, Турция -- Последните операции срещу членове на терористичната организация Кюрдска работническа партия (ПКК) в Европа са резултат от сътрудничеството между европейските и американските служби за сигурност, се казва в съобщения в турската преса от четвъртък (8 февруари). Те цитират изказване на посланика на САЩ в Турция Рос Уилсън във връзка с операция във Франция срещу лица, заподозрени, че финансират ПКК. Той посочи, че Съединените щати са помогнали в операцията и че Европа смята ПКК за втората най-опасна терористична организация след "Ал Кайда". 
						В понеделник полицията в Париж задържа 13 кюрди по подозрения, че перат пари за ПКК. Дванадесет от тях са турски граждани, а един има австралийско поданство. Френските власти казаха, че арестите са били част от операция, която е започнала миналия юли, когато двама кюрди са били задържани при опит да обменят 200 000 евро в щатски долари. (Хюриет, Сабах, Фокус - 08/02/07; Търкиш Дейли Нюз - 07/02/07)

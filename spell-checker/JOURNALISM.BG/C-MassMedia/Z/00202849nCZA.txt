Koсово се стреми да държи радикалните елементи настрана
					28/05/2012
					Арестът на радикални ислямисти в Македония, свързани с убийството на пет души близо до Скопие през април, предизвика реакции в Косово за възможно присъствие на радикалния ислям.
					От Мухамет Брайшори за Southeast European Times в Прищина - 28/05/12 
 
					 
						
Традиционно ислямът в Косово се практикува в уединение. [Ройтерс] 
						От векове ислямът в Косово се смята за умерен, без влияние в обществения живот и се практикува в уединение. Днес обаче страховете от разпространението на фундаменталистки мюсюлмански проповедници и литература е част от реалността в Косово, тъй като чужденци могат все още да влизат в страната без изискване за виза след присъствието на НАТО от 1999 г. 
						Според анализатори в Косово традиционният ислям в страната няма да попадне под влиянието на радикални гледища, но прозападното становище е различно. 
						В страна с над 90% мюсюлманско население, религията не играе голяма роля, се казва в доклад за 2011 г. на Държавния департамент за религиозните свободи. 
						"Религията не е важен фактор в обществения живот. Религиозната реторика до голяма степен отсъстваше от политическия разговор в мюсюлманските общности и посещаемостта в джамиите не бе голяма; публичното излагане на показ на ислямско облекло и култура обаче, макар и в не толкова големи мащаби, се е увеличило", се казва в доклада. 
						Хабибе Бериша, ислямски теолог твърди, че ислямът в Косово не е е застрашен от радикалния ислям, уахабизма или салафизма [военното течение на сунитския ислям]. 
						"Ислямът сред албанците, турците, бошняците и други в Косово е изцяло лична ориентация и не се смесва с нашия обществен живот, тъй като има албанци с различна религиозна ориентация, [мюсюлмани, християни, католици, православни християни и други], и за да се съхрани националното единство, хората се отнасят към религията като към нещо лично. Но това не означава, че институциите не трябва да се отзовават на исканията на религиозните общности", каза Бериша. 
						Той обаче добави, че правителството на Косово трябва да реши положението на религиозните общности от юридическа гледна точка. 
						"Религиозните общности в Косово не са законно регистрирани; те имат проблеми при заплащането на данъци, регистрацията на имущество и други вноски, а правителството трябва да реши този проблем. То също трябва да отговори на исканията на религиозните общности. В доклада на Държавния департамент се сочат няколко проблема, които трябва да бъдат решени", каза Бериша 
						Арбер Фетиу, изследавател в Международния център за религия и дипломация във Вашингтон, каза, че правителствата на Косово, Албания и съседните страни трябва да възприемат политика на толерантност по отношение на ислямската общност и другите общности. 
						"Ако страни, където живеят албански мюсюлмани, провеждат дискриминационна политика спрямо тях, нарушавайки принципа на [държавен] неутралитет към религиите, това със сигурност ще предизвика чувство на безпомощност сред потиснатите и подобно явление ще се наблюдава във всяка етническа или религиозна общност, обект на подобно отношение", каза Фетиу за SETimes. 
						Той добави, че онези, които са част от радикалната проповед в Косово, не се радват на подкрепата на по-широката общност. 
						Себ Битичи, изпълнителен директор на Института за балканска политика в Прищина, каза за SETimes, че радикалният ислям като идеология не може да си намери място никъде по света, но не е съгласен, че загрижеността за благополучието на народите предотвратява екстремистките идеологии. 
						"Единственият най-добър начин за предотвратяване на разпространението на екстремистки идеологии е да се подобри жинзения стандарт и да се създаде мрежа за социална безопасност, която да не дава възможност на хора със скрити мотиви да пускат корени ... Политиците и интелектуалците трябва да положат повече усилия, за да прокламират ценностите на либералното общество, включително говорене на езика на общоприета консервативна идеология," каза Битичи. 
						Той посочи, че салафистката общност в Косово е малка и практикува главно сунитския ислям. 
						"Фактът, че малката салафистка общност е по-гласовита, не означава, че тя се е разраснала - тя продължава да бъде много малка. Макар че обществото отхвърли новите форми на исляма и поддържа светския си светоглед, сега някои политици са по-склонни да се обръщат към религията, за да се опитат да коригират своята легитимност и да прикрият грешките си", обясни Битичи. 
						Според Катриот Красничи, изследовател в Центъра за изследване и решаване на конфликти в Прищина, Косово не е мишена на ислямистки тероризъм. 
						"Може би има отделни лица, които гравитират към организации, свързани с терорирзма, но те са много малко и не представляват заплаха за Косово или за региона. Западните Балкани не са мишена, тъй като страните нямат стабилни икономики и международното им политическо влияние е ограничено. Смятам, че десният екстремизъм и национализъм са най-големите заплахи, а не радикалният ислям", каза Красничи. 
					
				
			
					 
					
 
 

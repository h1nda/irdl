Турция и Иран задълбочават отношенията си
					02/11/2009
					Въпреки силното противопоставяне на САЩ, Турция и Иран се споразумяха да засилят двустранните отношения чрез проекти за милиарди долари.
					От Ерол Измирли за Southeast European Times от Анкара -- 02/11/09
 
					 
						
Турският премиер Реджеп Тайип Ердоган (вдясно) и иранският президент Махмуд Ахмадинеджад в Техеран. [АФП]
						Турският премиер Реджеп Тайип Ердоган направи миналата седмица двудневно посещение в Техеран, по време на което се срещна с президента Махмуд Ахмадинеджад и други официални представители. В резултат беше постигнато мащабно споразумение, което ще позволи на Турция да експлоатира иранското находище за добив на природен газ „Южен Парс” и да транспортира ирански газ до европейските потребители чрез газопроводи през своя територия. 
						"Турция и Иран имат големи отговорности, които трябва бъдат източник на решения, а не на проблеми", заяви Ердоган по време на пресконференция. 
						"С това, което е правил и което няма да прави, Иран винаги е бил ключов фактор за регионалния мир и стабилност", посочи той. Освен че се договориха за проучването и добива на природен газ, двете съседни страни се споразумяха също за създаването на промишлена гранична зона и съвместна авиокомпания, както и за търговия в местните валути с цел засилване на икономическото сътрудничество. 
						Според експерти обаче за изпълнението на постигнатите договорености има две основни пречки. 
						"Първата е икономическа. Турция трябва да инвестира [около 3,4 млрд. евро] за проучване на находищата на природен газ и за транспортиране на запасите до държавите потребителки. Втората е опозицията на Вашингтон срещу инвестициите в Иран заради продължаващите проблеми във връзка с ядрената програма на страната", заяви енергийният експерт Недждет Памир за местната телевизия НТВ. 
						Даниел Поунман, заместник-министър на енергетиката на САЩ, посети Анкара миналия месец и заяви, че при настоящите условия Вашингтон се противопоставя на всякакви отношения с Иран. 
						Въпреки трудностите Турция изглежда решена да осъществи подписаните споразумения. 
						"Не получихме никаква официална реакция [от САЩ]. Ние, разбира се, сме отворени за препоръки, но вземаме самостоятелно нашите решения", заяви турският министър на енергетиката Танер Йълдъз пред репортери. "Търсенето на подобни споразумения със съседните страни е от решаващо значение за Турция, за да може страната да задоволи търсенето на природен газ." 
						"Трябва да използваме стратегическото положение [на Иран] по отношение на неговите запаси. Ако някой обаче иска да предложи алтернативи, ние сме готови да го изслушаме." 
						Йълдъз посочи, че неговото правителство ще финансира инвестициите в енергетиката чрез бъдещи споразумения с европейските страни потребителки. 
						„Това е просто връзка между производителя и потребителя. Ние ще намерим потребителите [които да купуват иранския природен газ] и ще планираме съответно нашите инвестиции. Това са средносрочни проекти, които ще бъдат актуализирани до четири-пет години”, посочи той. 
						"През последните седмици посетих много европейски страни. Проучих как бихме могли да си сътрудничим, ако транспортираме ирански газ до европейския пазар. Разбира се, в тези сделки ще включим и други компании, както при проекта "Набуко", каза Йълдъз в отговор на критиките срещу споразумението.

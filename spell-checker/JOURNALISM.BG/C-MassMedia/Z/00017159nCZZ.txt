Делова хроника
					06/01/2006
					Преглед на деловите и икономическите новини от Балканите след 30 декември. 
					(Различни източници – 30/12/05 – 6/01/06)
 
					 
						
Уличното задръстване в Тирана в четвъртък (5 януари) е резултат от прекратените работи по обходното шосе на града. Пътят се превърна в арена на битка за територии между Тиранската община начело с лидера на опозицията и кмет на Тирана, Еди Рама, и правителството. Преди няколко дни правителството постанови, че обходното шосе, в което вече са инвестирани 1 млн. долара, трябва да се разруши. [AФП]
						На проведения неотдавна в Aлбания международен търг за закупуване на електричество за 2006 г. не бе избран победител, обяви правителството на 30 декември. Кабинетът реши, че няма да предложи печалившия договор на нито един от седемте кандидата, като се позова на високите цени на офертите. Албанската енергийна компания КЕШ е упълномощена да закупува електричество пряко през първото тримесечие на годината. 
						*** 
						Новата система за регистрация на фирми "на едно гише" в Mакедония бе официално въведена в действие в сряда (4 януари). Македонският централен регистър иззема функциите на съдилищата по отношение на воденето на търговския регистър на страната, а процесът на регистрация е съкратен от 48 на 5 дни. 
						*** 
						Новоучредената Национална агенция за приходите в България започна дейността си в неделя (1 януари). Агенцията ще се занимава със събирането на всички публични вземания, в т. ч. данъци и социални осигуровки, които досега бяха събирани поотделно. 
						*** 
						Консорциум, в който участват гръцката фирма "Aктор" и турската компания "ЕНКА Инсаат Ве Санайъ", сключи договор на стойност 1,9 милиарда долара за първия етап от строежа на проекта "Син град" в Оман. Цялостният проект е на стойност 20 милиарда долара и предвижда строеж на домове, хотели, магазини, обществени сгради и модерна градска инфраструктура през следващите 15 години. 
						*** 
						
Румънската Генерална инспекция по съобщенията и ИТ обяви, че тази година чрез международен конкурс ще бъдат предоставени два нови лиценза за безжични услуги от трето поколение - 3G. Две компании, "Оранж" и "Водафон", вече имат лицензи за 3G в Румъния. 
						*** 
						Италианската "Банка Интеса", която миналата година придоби 35,03 % от "ЮПИ Банка" в Босна и Херцеговина, пусна оферта за изкупуване на оставащите дялове. Тя предложи цена от 202 евро за акция, с което общата цена на сделката възлезе на 30,1 млн. евро. Предложението остава в сила 45 дни. 
						*** 
						
Турският автомобилен сектор докладва за рекорден ръст на износа от 19,6 % в годишно изражение. По предварителни данни на Асоциацията на производителите на автомобили износът през миналата година е достигнал 12,7 милиарда долара. Само през декември той е нараснал с 6 % в годишно изражение и е достигнал 1,3 милиарда долара -- най-високият отчетен досега месечен показател.

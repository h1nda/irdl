Сърбия обеща да положи повече усилия за залавяне на укриващите се военнопрестъпници
					13/09/2007
					 
						БЕЛГРАД, Сърбия -- В сряда (12 септември) Расим Ляич, който отговаря за сътрудничеството с Трибунала на ООН за военни престъпления, заяви, че Сърбия ще повиши своите усилия за залавяне на бегълците, за които се предполага, че се укриват на територията на страната, за да може да подпише Споразумение за стабилизация и асоцииране с ЕС до края на годината. "Ние търсим трима заподозрени и ще направим всичко, което е по нашите сили, за да изпълним ангажиментите си", каза той пред информационната агенция "Бета", имайки предвид военновременния босненски сръбски командир генерал Ратко Младич, Горан Хаджич, бивш лидер на разбунтувалите се хърватски сърби, и Стоян Жуплянин, военновременен началник на босненската сръбска полиция. 
						Главният прокурор на ООН за военни престъпления Карла дел Понте каза в сряда, че Младич е в Сърбия и че Радован Караджич, четвъртият важен беглец, е някъде в региона и по-специално в Република Сръбска, Сърбия или Черна гора. Тя заяви, че е сигурна, че и двамата "скоро ще бъдат в Хага". (Бета, АП, АФП, EUbusiness, Рез, Макфакс, РТРС, СРНА - 12/09/07)

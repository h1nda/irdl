Съветът за сътрудничество на Сърбия и Черна гора с МНСБЮ разреши предаването на още документи на съда 
					21/02/2006
					 
						БЕЛГРАД, Сърбия и Черна гора -- В понеделник (20 февруари) Националният съвет за сътрудничество с Трибунала на ООН за военни престъпления одобри предоставянето на допълнителни документи, поискани от Трибунала, включително 36 документа, свързани с Ратко Младич. Според председателя на Съвета Расим Ляич последните не са били част от личното досие на Младич и включват информация за имената, които Младич е използвал по време на лечението си в болници в Белград в периода 1993-1997 г., както и имената на лицата, упълномощени да получават пенсията му. 
						Също в понеделник Владета Янкович, заместник-председател на управляващата Демократична партия на Сърбия и съветник на премиера Воислав Кощуница, каза, че въпросът с Младич може да се реши много скоро. В същото време в местните медии се появиха предположения, че Младич може да бъде задържан до десетина дни. Слухове за предстоящо арестуване или предаване на Младич обаче са се появявали нееднократно в миналото, без да доведат до реален резултат.
						Също в понеделник Белградският окръжен съд издаде международна заповед за арест на Боголюб Карич, бивш мажоритарен собственик на мобилния оператор "Мобтел". Той избяга от страната, след като бе обвинен в измама и злоупотреба със служебно положение. (Политика, Блиц, Данас - 21/02/06; РТС, АФП, АП, Танюг - 20/02/06)

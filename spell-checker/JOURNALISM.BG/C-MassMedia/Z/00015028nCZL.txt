Белград ще иска от ръководителя на ЮНМИК защита на своите енергийни ресурси и собственост
					24/06/2005
					 
						БЕЛГРАД, Сърбия и Черна гора -- Сръбското правителство реши в четвъртък (23 юни) да поиска официално защита на своите ресурси и собственост в Косово, започвайки с тези, свързани с енергетиката. Белград казва, че първата стъпка трябва да бъде отправяне на официално искане към ръководителя на ЮНМИК Сьорен Йесен-Петерсен. В други решения, свързани с Косово, кабинетът се съгласи да създаде работна група по транспорт и комуникации за разширяване на диалога между Белград и Прищина. Освен това той реши да подкрепи процеса на завръщане на бежанците със средства от бюджетния резерв.
						Също в четвъртък сръбският президент Борис Тадич се срещна с румънския си колега Траян Бъсеску в Букурещ. Двамата обсъдиха последните събития, свързани с процеса на присъединяване към ЕС, икономическото сътрудничество и съвместните мерки срещу наводненията. В петък Тадич открива Сръбската търговска камара в Румъния и Сръбско-румънския бизнесфорум. (РТС - 24/06/05; Сръбско правителство, Бета, Танюг, Ромпрес - 23/06/05)

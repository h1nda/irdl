Дипломатически дневник: Словения подкрепя стремежите на Македония за членство в ЕС
					05/02/2008
					Словенският външен министър Димитрий Рупел бе в Скопие миналата седмиа. Още в дипломатическите новини: Румъния и Франция подписаха споразумение за стратегическо партньорство.
					 
						
Словенският външен министър Димитрий Рупел (вляво) и македонският му колега Антонио Милошоски дадоха пресконференция в Скопие в петък (1 февруари). [Гети Имиджис]
						Словенският външен министър Димитрий Рупел отново подчерта подкрепата на страната си за евроатлантическата интеграция на Македония по време на посещението си в Скопие в петък (1 февруари). Рупел, чиято страна заема ротационното председателство на ЕС, се срещна с македонския си колега Антонио Милошоски и заяви, че присъединителните преговори най-вероятно ще започнат тази година. 
						*** 
						
Румънският президент Траян Бъсеску и френският му колега Никола Саркози подписаха петгодишно споразумение за стратегическо партньорство - първия подобен документ, подписан между Франция и източноевропейска страна. Споразумението предвижда сътрудничество в областите на политиката, икономиката и културата. 
						*** 
						Латвия, първата членка на ЕС, която подписа Споразумението за стабилизация и асоцииране (ССА) на Албания с ЕС, отново подчерта в понеделник (4 февруари) подкрепата си за интеграцията на Албания в НАТО. Посланикът на Латвия в НАТО Янис Айхманис се срещна с албанския президент Бамир Топи и с премиера Сали Бериша.
						*** 
						
Гръцкият външен министър Дора Бакоянис ще замине за Вашингтон на 14 февруари за среща с американския държавен секретар Кондолиза Райс, обяви гръцкото външно министерство. Очаква се Райс и Бакоянис да обсъдят спора за името между Атина и Скопие преди срещата на върха на НАТО в Букурещ през април. 
						*** 
						 Саудитска Арабия зачита териториалната цялост на Кипър, каза в понеделник (4 февруари) външният министър на Саудитска Арабия Сауд ал Фейсал по време на среща с колегата си от кипърска страна Ерато Козаку Маркулис, която бе на еднодневно официално посещение в Риад. "Подкрепяме обединен и федерализиран остров и се противопоставяме на каквото и да било отцепване или разделяне," каза Ал Фейсал. 
						*** 
						Председателят на Комисията за Югоизточна Европа на Европейския парламент (ЕП) Дорис Пак бе в Сараево в понеделник (4 февруари) и вторник. Тя участва в десетата междупарламентарна среща с членовете на Съвместния комитет за европейска интеграция на парламента на Босна и Херцеговина.
						*** 
						Бившият германски канцлер Герхард Шрьодер бе в петък (1 февруари) на частно посещение в Севернокипърската турска република, където се срещна с кипърския турски премиер Ферди Сабит Сойер. Посещението бе в подкрепа на усилията за обединение на острова под егидата на ООН. Президентът на Кипър, Тасос Пападопулос, определи посещението като "тъжно събитие" и отказа да се срещне с Шрьодер. 
						 *** 
						Папа Бенедикт XVI се срещна в събота (2 февруари) с косовския президент Фатмир Сейдиу и обсъди последните събития, свързани с въпроса за статута на Косово. Папата каза, че позицията на Ватикана относно декларацията за независимост ще зависи в голяма степен от международната общност. В изявление, публикувано по-късно, обаче се подчертава, че срещата не е дала сигнал за одобрение от Ватикана на плановете на Косово за независимост. 
						
(Различни източници -- 29/01/08-05/02/08)

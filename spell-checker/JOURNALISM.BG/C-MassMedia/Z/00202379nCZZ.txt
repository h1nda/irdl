Снегът и студът ще повлияят на реколтата
					22/02/2012
					Студеното зимно време ще окаже ефект върху реколтата в региона. Други бизнес новини: ЕБВР одобри заем на стойност 28,5 милиона евро, който ще подпомогне пътното строителство в Босна и Херцеговина.
					 
						
Тежките снеговалежи и рекордно ниските температури ще се отразят на реколтата. [Reuters]
						Тежките снеговалежи и ниските температури в Сърбия, Хърватия и Босна и Херцеговина ще окажат негативен ефект върху местните производители на зеленчуци и ще доведат до ограничен ранен добив, предупреждават експертите. Това обаче може да повлияе благоприятно на износа на Македония към тези страни, тъй като времето в Македония оказа по-малко влияние върху културите. 
						*** 
						Нов завод, който ще произвежда автомобили с китайската марка "Грейт Уол" беше официално открит в Ловеч, България, във вторник (21 февруари). Съоръжението, което е първото за този китайски автопроизводител в ЕС, разкри 120 работни места, като се очаква броят им в последствие да достигне 2000. 
						*** 
						
						Кипърският президент Деметрис Кристофиас и дошлият на посещение израелски премиер Бенямин Нетаняху в четвъртък (16 февруари) подписаха споразумение за сътрудничество по търсене на залежи на природен газ и петрол в граничещите си териториални води. Договорката цели и да засили сътрудничеството в областта на туризма и търговията, селското стопанство и здравеопазването. 
						*** 
						
						България ще се нуждае от около 40 милиона евро, за да се възстанови от наводненията, които поразиха югоизточния хасковски регион преди две седмици, съобщи в понеделник (20 февруари) министърът по управлението на средствата от ЕС Томислав Дончев. Жестоките наводнения, причинени от пропукване на стената на язовир "Иваново", отнеха десет човешки живота и разрушиха десетки къщи и ключова инфраструктура в региона. 
						*** 
						Европейската банка за възстановяване и развитие (ЕБВР) обяви в четвъртък (16 февруари), че е одобрила държавен заем, който да подпомогне пътното строителство в северната част на Босна и Херцеговина. Кредитът за период от 15 години ще бъде използван за изграждането на 10-километрова двулентова околовръстна отсечка, свързана с основния маршрут в посока изток-запад, преминаващ през област Бръчко. 
						*** 
						
						Черногорският Съвет по приватизацията в понеделник (20 февруари) прие план за 2012 г., който предвижда продажбата на 11 държавни дружества, включително информационната и издателска компания "Победа", националния въдушен превозвач "Монтенегро Еърлайнс" и националната компания за железопътна инфраструктура. 
						*** 
						В петък (17 февруари) румънският премиер Михай Разван Унгуряну призова за по-сериозни мерки през следващите два месеца срещу укриващите данъци от сферата на алкохолното и земеделското производство. Според него това ще помогне на страната да събере допълнителни 2 милиарда евро държавни приходи.
						*** 
						През изминалата година се забелязва рязко увеличение на броя на иранските компании на територията на Турция. Общо 590 ирански фирми и 2140 ирански съвместни предприятия са създадени в Турция през 2011 г. -- с 41% повече спрямо 2010 година. 
						*** 
						
						Хърватия и България имат силен потенциал за сътрудничество в сферата на инфраструктурата, туризма и енергетиката, заявиха в петък (17 февруари) българският президент Росен Плевнелиев и дошлият на посещение председател на хърватския парламент Борис Шпрем. Официалните лица също така изразиха своята решимост за поддържане на макроикономическата стабилност, стимулиране на чуждестранните инвестиции, ускоряване на борбата с корупцията и организираната престъпност и предприемане на мерки за подобряване на бизнес климата. 
						
						(Различни източници -- 15/02/12-22/02/12)

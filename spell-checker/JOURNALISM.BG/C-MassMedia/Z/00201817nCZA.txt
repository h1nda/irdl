Ука каза, че ислямската пропаганда го е вдъхновила да убие американските военнослужещи 
					01/09/2011
					Арид Ука каза, че е застрелял и убил двама американски военнослужещи и е ранил други двама на летището във Франкфурт през март, защото е бил заслепен от ислямската пропаганда. 
					(АП, Ройтерс, ДПА, Дойче Веле, АФП, Ей Би Си Нюз, Скай Нюз, Би Би Си, Си Ен Ен, Телеграф, Ню Йорк Таймс, Гласът на Америка, РСЕ/РС, Старс енд Страйпс, Ал Джазира - 31/08/11) 
 
					 
						
"Това, което направих, беше грешка, но не мога да поправя стореното", каза пред германския съд Арид Ука (вляво). [Ройтерс]
						Роденият в Косово мъж призна, че е убил двама американски военнослужещи и е ранил други двама на летището във Франкфурт по-рано тази година, казвайки пред германския съд в сряда (31 август), че не е осъзнавал какво върши. 
						Арид Ука, на 21 г., който е роден в етнически разделения град Митровица в Северно Косово, но е израснал в Германия, се извини на семействата на загиналите, заявявайки, че е бил повлиян от ислямистката пропаганда в интернет, преди да нападне автобуса на американските военновъздушни сили на 2 март. 
						"Това, което направих, беше грешка, но не мога да поправя стореното", каза той в изявление, след като обвинителният акт беше прочетен по време на процеса срещу него в държавния върховен съд във Франкфурт. Очаква се делото да продължи до следващата година. 
						Ука ще отговаря за две убийства и за три опита за убийство във връзка с нападението. Тъй като липсват доказателства, че той е член на някоя групировка, прокурорите не включиха обвиненията в тероризъм в обвинителния акт. 
						Ако бъде признат за виновен, Ука може да получи доживотна присъда. Според Би Би Си обаче, ако съдиите вземат под внимание самопризнанията му, най-вероятно той ще бъде осъден на 15 години затвор. 
						Ука, който е работил с краткосрочен договор в международния пощенски център на летището във Франкфурт по време на инцидента, е гледал предишната вечер видеоклип, на който е показано как американски войници изнасилват мюсюлманско момиче в Ирак. Оказва се, че тази сцена, озаглавена "ето какво сториха със сестрите ни" и която е вдъхновила Ука да извърши нападението, е от антивоенен филм на Браян де Палма от 2007 г., редактирана и извадена от контекста. 
						Според обвинителния акт Ука е отишъл на летището на 2 март, въоръжен с 9-милиметров пистолет, допълнителни боеприпаси и два ножа. Той е видял двама американски военнослужещи, които току-що били пристигнали от Лондон, и ги е проследил до чакащия син автобус на американските военновъздушни сили. 
						Според различни доклади близо до автобуса и вътре в него е имало 16 невъоръжени американски военнослужещи, включително шофьорът, когато Ука се е приближил до единия войник и му е поискал цигара. След като получил потвърждение, че те служат в американските военновъздушни сили и заминават за Афганистан, той "се обърнал, сложил списанието, което бил скрил в раницата си, върху пистолета и заредил оръжието", се казва в обвинителния акт. 
						Първата жертва на Ука е бил убит извън автобуса. След това заподозреният се е качил в автобуса, крещейки "Аллах акбар", което на арабски значи "Бог е велик", и е убил военнослужещия, който е трябвало да закара групата до близката американска военновъздушна база в Рамщайн. 
						Следователите твърдят, че Ука е продължил да стреля, при което още двама военнослужещи са били ранени, единият от които е загубил трайно зрението на едното си око. След това Ука насочил пистолета си към главата на трети човек, но пистолетът засякъл и той избягал от местопроизшествието. Малко след това той е бил заловен и арестуван от полицията. 
						Прокурорът Херберт Даймер заяви пред съда във Франкфурт, че заподозреният е отишъл на летището с намерението "да убие неопределен брой, но колкото може повече американски войници". 
						Ука каза, че обвиненията срещу него са "правилни" и че той наистина е искал "да убие" американските военнослужещи. 
						"Мислех, че това, което видях в клипа, тези хора ще направят и в Афганистан", каза той пред съда, докато четеше подготвено изявление. 
						Очаква го отделно американско обвинение, което не може да бъде повдигнато, докато Ука се намира в германски арест.

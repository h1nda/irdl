Завръщане на „суперуправителите”?
					02/09/2011
					С предлагането на идеята някои управители на провинции да получат повече правомощия назрява дебат за ролята на цивилните и военните в борбата с тероризма.
					От Севда Юзбашиоглу за Southeast European Times – 02/09/11
 
					 
						
Идеята областните управители да получат допълнителни правомощия беше предложена на заседанието на Съвета за национална сигурност на 18 август. [Ройтерс]
						Нарастването на сблъсъците между турските сили за сигурност и ПКК накара правителството да обсъди редица нови мерки за сигурност. Освен разширяването на военните операции, на последното заседание на Съвета за национална сигурност (СНС) на 18 август беше обсъдено предоставянето на допълнителни правомощия на областните управители. 
						В Турция областният управител (валията) е длъжностното лице с най-големи правомощия в провинцията, което се назначава от Анкара и контролира полицията и жандармерията. Въпреки че за предприемането на военни действия се изисква писмено разрешение от областния управител, с новите правомощия, които се обсъждат в момента, управителят също така ще играе решаваща роля при разполагането и ръководенето на военните сили. 
						Въпросът предизвика разгорещен обществен дебат, тъй като „суперуправителите” се превърнаха в синоним на най-лошият период от борбата на държавата срещу кюрдския сепаратизъм по време на управлението при извънредно положение (ОХАЛ), което завърши през 2002 г. 
						Започнало през 1987 г., извънредното положение беше продължавано 46 пъти, като през този период на власт бяха шестима „суперуправители”. Управителите бяха освободени от отговорност и решенията им не подлежаха на съдебен контрол. 
						През това време бяха извършени безброй нарушения на правата на човека, включително извънсъдебни убийства, разселване на граждани и ограничаване на други свободи – период от историята, с който страната все още се опитва да се примири. 
						Мехмет Йегин от Организацията за международни стратегически проучвания (ОМСП) обаче смята, че днешна Турция не трябва да бъде сравнявана с Турция от 90-те години на ХХ век. 
						„Вече не сме свидетели на неразкрити политически убийства или мъчения. Протича процес на девоенизиране... За първи път в историята в тази страна подават оставка висши военни, а не цивилни служители”, отбеляза Йегин.
						Йегин подчерта също, че тази стъпка е с цел защита на цивилните лица, а не за водене на война с тях. „Възприемането през 90-те години на ХХ век беше много по-различно”, заяви той, като посочи, че през този период хората са страдали, защото силите, които е трябвало да ги защитават, са извършвали и нападения. Сега, посочва той, правителството се опитва да спечели сърцата и умовете, като засили присъствието на цивилни в региона. 
						Според експерта по тероризма и политик Юмит Йоздаг предоставянето на правомощия за военни действия на управителите би било грешка. 
						„Разполагането и ръководенето [на войски] не е нещо, което може да се направи от цивилно лице. Ако сте областен управител, можете да кажете „ПКК са на този фронт, отидете и ги унищожете”, като управител трябва да направите това, вие имате тази власт. Но ако излезете и започнете да давате военни команди, като „Обкръжете ги отдясно, изкачете се отляво”, това ще бъде катастрофа”, заяви Йоздаг. 
						Дебатът за ролята на цивилните и военните в стратегията на Турция за борба с тероризма поставя и въпроса за гражданско-военните отношения, като някои твърдят, че назначаването на „суперуправители” ще намали ролята на военните в югоизточната част на страната. 
						Специалистът по тероризма Ерджан Читлиоглу посочва, че правителството иска да се чувства по-овластено в югоизточния регион, въпреки че управителите вече имат широки правомощия. 
						„Скоростта на процеса на координация между [управителите и военните] е от решаващо значение; може би могат да бъдат избягнати някои бюрократични въпроси, като например писмените разрешения. Предоставяйки нови правомощия [на областните управители], правителството ще засили своя контрол над региона”, заяви той.

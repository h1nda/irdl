Сърбия иска военнопрестъпниците да излежават присъдите си у дома
					20/07/2007
					 
						БЕЛГРАД, Сърбия -- Правителството ще поиска от Трибунала на ООН за военни престъпления да разреши на осъдените да излежават присъдите си в своите родни страни, каза в четвъртък (19 юли) Расим Ляич, който отговаря за връзките на правителството със съда на ООН. Ляич заяви, че тази стъпка ще окуражи малкото оставащи бегълци да се предадат. Министър-председателят Воислав Кощуница ще изпрати писмо до генералния секретар на ООН Бан Ки Мун, в което ще предложи гаранции, че осъдените ще излежават присъдите си в съответствие с всички приложими международни стандарти. 
						Други новини -- Босненската и сръбската прокуратура проведоха в сряда среща в Сараево, за да обсъдят своите паралелни разследвания на военното престъпление от 1992 г., наречено "Колоната от Тузла". Случаят е свързан с атака, проведена от босненски мюсюлмански полувоенни формирования срещу Югославската народна армия (ЮНА) на 15 май 1992 г. Войските на ЮНА са попаднали под обстрел по време на изтеглянето си - договорено предварително - от град Тузла. Целият инцидент бе предаван на живо от местна телевизионна стация. Според съобщенията са били убити около 200 военнослужещи от ЮНА, а други 140 са били взети в плен. На срещата в сряда прокуратурите се обединиха около мнението, че получените от тях данни до голяма степен съвпадат. (Блиц, Политика - 20/07/07; АП, ЮПИ, РТС, Танюг, Б92, Фена - 19/07/07)

Черногорският министър на отбраната подкрепя разгръщането на НАТО
					06/09/2010
					Не е справедливо от морална гледна точка да се радваме на защита от страна на НАТО и да нямаме принос към глобалните сили за сигурност, каза министърът на отбраната Боро Вучинич.
					От Неделко Рудович за Southeast European Times в Подгорица – 06/09/10
 
					 
						
Контингент от войници от Черна гора заминаха за Афганистан с НАТО през март. [AФП]
						Трийсет и един войници от Черна гора бяха изпратени в края на миналия месец, за да облекчат сегашния контингент на страната, ръководен от НАТО, който служи в Афганистан. Първоначалният черногорски контингент бе изпратен през март. 
						 "Tези смели хора твърдо решиха да прекарат следващите шест месеца в Афганистан", каза черногорският министър на отбраната Боро Вучинич на церемонията по изпращането на войниците на 20 август. "Те ще помогнат за запазване на световния мир в най-критичната точка на планетата." 
						Но този ход предизвика критики от страна на опозиционните партии, според които това е излишен риск. 
						Те твърдят, че министерството се опитва да "плати" за присъединяването си към Плана за действие за членство на Алианса (ПДЧ), който е последната стъпка преди влизане в НАТО. Страната прие поканата за ПДЧ през декемврви 2009 г. 
						 Според Вучинич обаче подобни обвинения са необосновани. 
						 "Съзнавайки, че не е отговорно, и дори морално, само да се радваме на защитата на системата, ние сметнахме, че трябва да дадем своя принос и затова решихме, че като отговорен партньор на НАТО и на международната общност, трябва да участваме в мисията ИСАФ според реалните си възможности", каза Вучинич в интервю за SETimes. 
						Запитан какво ще се промени, след като Черна гора стане част от Алианса - дали армията, чийто състав възлиза на около 2 300 човека, ще трябва да промени стандартите си и как това ще се финансира - Вучинич каза, че вече е направено много по отношение на обучение, оборудване и процедури. 
						 "Процесът на адаптиране ще бъде успешно завършен. Що се отнася до разходите, Черна гора се ангажира да [отдели] около 2% от БВП за отбрана, което е стандартен разход за страните членки на НАТО. В годините на криза, ние бяхме принудени да намалим този разход, но ще се стремим да го достигнем отново в бъдеще", каза Вучинич. 
						Той обаче не пожела да прогнозира кога Черна гора ще стана членка на Алианса. 
						 "Това зависи от изпълнението на задачите според ПДЧ и от политическата оценка на страните членки на НАТО. Всяка има различен опит, но важното е, че Черна гора вече е призната като надежден партньор в евроатлантическите структури. Смятам, че ние както винаги бързо се движим към пълноправно членство. Наша отговорност е да изпълним задълженията си, а [отговорност] на нашите партньори е да решат кога ще бъдем готови да се присъединим към НАТО", каза той. 
						За да постигне целта за присъединяване към Алианса, правителството трябва да спечели битка на вътрешния фронт. Проучванията показват, че само около 40% от обществото подкрепя членството в НАТО. 
						"Повечето страни в региона имат подобно съотношение на тази фаза на присъединяване", каза Вучинич. "Убеден съм, че това мнение ще се промени, както и в другите страни, когато гражданите проявят по-голям интерес и са по-добре информирани за ползите от членството." 
						НАТО означава мир на Балканите, настоява той. 
						 "Mнозина все още не могат да разберат какво в действителност се случи през 1990-те години, или сегашните обстоятелства в региона. Смятам, че ние сме длъжни да изберем най-добрия начин, за да осигурим бъдещето си и това несъмнено е членството в НАТО и ЕС", каза той. 
						 Вучинич се надява, че няма да има нови конфликти, но предупреждава, че откритите въпроси като отношенията между Сърбия и Косово и положението в Босна и Херцеговина, трябва да бъдат внимателно наблюдавани от международната общност. 
						"Интегрирането на региона ще повлияе на неговата стабилност. За съжаление Западните Балкани все още не са саморегулиращи се контролни механизми и това повдига въпроса за интеграцията като условие за сигурност," каза той.

Проектът за тръбопровод БТД се превръща в реалност
					07/06/2005
					Очаква се тръбопроводът, дълъг 1768 км, от Баку, Азербайджан, до турското пристанище Джейхан да стимулира развитието, да гарантира енергийните доставки и да намали зависимостта от близкоизточния нефт.
					От Алън Коув за Southeast European Times -- 07/06/05
 
					 
						
Тръбопроводът Баку-Тбилиси-Джейхан (БТД) е първата директна нефтена връзка между затвореното Каспийско море, за което се смята, че съдържа третите по големина в света запаси от нефт и газ, и Средиземноморието. ["Гети имиджис"]
						Новият тръбопровод, който ще пренася 50 милиона тона петрол годишно от Баку до турското средиземноморско пристанище Джейхан, бе официално открит на церемония миналия месец. 
						Тръбопроводът Баку-Тбилиси-Джейхан (БТД) -- проект за 3,2 милиарда долара с капацитет 1 милион барела на ден -- е първата директна нефтена връзка между затвореното Каспийско море, за което се смята, че съдържа третите по големина в света запаси от нефт и газ, и Средиземноморието. По силата на 40-годишното споразумение за тръбопровода Турция ежегодно ще получава под формата на транзитни такси около 200 млн. долара. 
						Транспортната система, дълга 1768 км, ще бъде изградена на етапи за шестмесечен период. Очаква се първият танкер да бъде натоварен на морския терминал в Джейхан до четвъртото тримесечие на тази година, според ръководители на проекта. 
						Тръбопроводът по всеобщо мнение ще има значително икономическо, географско и стратегическо значение поради потенциала му да намали зависимостта на Запада от близкоизточния нефт. Освен това той може да стимулира икономическото развитие и чуждите инвестиции в страните по маршрута си: Азербайджан, Грузия, Казахстан и Турция. 
						Споразумението за построяване на тръбопровод между Баку и Джейхан първоначално бе сключено през 1992 г., а строителството започна през 2002 г. По-голямата част от износа на каспийски нефт преди преминаваше през руски тръбопроводи, като така допълнително увеличаваше задръстванията в Босфора. 
						На церемонията по откриването на тръбопровода на 25 май присъстваха турският президент Ахмет Неждет Сезер, азербайджанският президент Илхам Алиев, грузинският президент Михаил Саакашвили, казахстанският президент Нурсултан Назърбаев, министърът на енергетиката на САЩ Самюел Бодмън и главният изпълнителен директор на "Бритиш петролеум" (БП), лорд Джон Браун. 
						БП е един от членовете на консорциума за БТД. Браун приветства проекта като забележително инженерно постижение, което за времето ни е толкова революционно, колкото са били заливът Прудхоу и нефтопроводът Транс-Аляска преди 30 години. "Тръбопроводът БТД открива огромни нови залежи в Каспийско море за световните пазари, като увеличава сигурността на доставките за десетилетия напред. Като при това се избягва и преминаването на множество танкери през тесния и претоварен Босфор," каза Браун. 
						Проектът БТД е от огромно значение за регионалната стабилност и икономическото развитие, каза Сезер на церемонията, като добави, че това е ярък пример за добрите отношения на Турция със съседите й. 
						"Съединените щати неотстъпно подпомагаха [проекта за тръбопровода], защото ние вярваме във възможностите на проекта да способства за по-голяма енергийна сигурност, да укрепи енергийното разнообразие на участващите страни, да засили регионалното сътрудничество и да разшири възможностите за международни инвестиции," се казва в писмо на президента на САЩ Джордж Буш, прочетено на церемонията.

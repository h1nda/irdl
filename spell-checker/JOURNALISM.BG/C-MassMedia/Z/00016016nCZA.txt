Македония се бори за членство в НАТО през 2008 г.
					22/09/2005
					Съобщенията за евентуално отлагане на разширяването на НАТО бяха посрещнати с разочарование в Македония. Според премиера Владо Бучковски проблемите, пред които е изправен ЕС, се отразяват на условията в алианса. 
					От Марина Стояновска за Southeast European Times от Скопие –22/09/05
 
					 
						
"Смятам, че аргументите на Съединените щати по отношение на отлагането на разширяването на НАТО от 2006 г. за 2008 г. са много силни и аз ги подкрепям," каза генералният секретар на НАТО Яп де Хоп Схефер. [AФП]
						Съобщенията за евентуално отлагане на приемането на страните членки на Адриатическата харта - Македония, Хърватия и Албания - в НАТО бяха посрещнати с разочарование в Македония. Независимо от очакванията, че трите страни ще получат покани за членство в НАТО по време на срещата на високо равнище през 2006 г., това няма да се случи преди 2008 г., съгласно последните сигнали от Вашингтон. 
						"Желаещите страни още не са готови да се присъединят към НАТО и моментът не е подходящ за разширяване на алианса," заяви на 8 септември заместник-помощникът на държавния секретар Кърт Волкър. "Македония и други страни от Балканите може да бъдат готови да се присъединят към алианса през 2008 г." 
						"Считаме, че определянето на по-късен срок и предоставянето на шанс на тези страни да подобрят показателите си е истинска възможност за тях да се превърнат в много по-силни кандидати," каза Волкър. 
						Генералният секретар на НАТО Яп де Хоп Схефер е на същото мнение. "Смятам, че аргументите на Съединените щати по отношение на отлагането на разширяването на НАТО от 2006 г. за 2008 г. са много силни и аз ги подкрепям," каза той. "Разширяването на НАТО е свързано с изпълнението на определени критерии, а също така е и изискване за членство в ЕС." 
						Според премиера Владо Бучковски проблемите, пред които е изправен ЕС, се отразяват на условията в НАТО. "Македонската дипломация ще работи интензивно за доказване на водещата позиция на Македония," каза Бучковски. "От съществено значение в този процес ще бъде да се види кога ще бъдат връчени поканите на Македония, Хърватия и Албания." 
						Македонското министерство на външните работи заяви, че Македония ще получи покана за членство в НАТО. Дали това ще стане през 2006, 2007 или 2008 г., не зависи от страната, а от алианса. 
						Министерството на отбраната заяви, че сигналите от Брюксел няма да обезсърчат прилагането на реформите. "Реформите се извършват с определените за това темпове," каза говорителката на министерството Биляна Аврамовска. "Правителството работи ефективно и успешно в тази област, което е видно от докладите, получавани от Брюксел."

Гореща линия за информация за бежанци заработи в Белград
		16/08/2005
		Хърватия и Сърбия и Черна гора напоследък си сътрудничиха в пускането на нова телефонна услуга в помощ на сръбските бежанци от Хърватия.
		От Давор Коникушич за Southeast European Times от Белград - 16/08/05
 
		 
			
Министърът по човешките права на Сърбия и Черна гора Расим Ляич (горе) официално откри услугата заедно с хърватския посланик в Белград Тончи Станич. [Архив] 
			В Белград заработи специална телефонна информационна услуга, имаща за цел да подпомага сърбите от Хърватия, които в момента живеят в Сърбия като бежанци. Тя бе официално открита съвместно от министъра по човешките права на Сърбия и Черна гора, Расим Ляич, и от Тончи Станич, посланик на Хърватия в Белград. 
			Завръщането на бежанците е един от основните нерешени въпроси, засягащи връзките между Хърватия и Сърбия и Черна гора. Двете страни подписаха споразумение за закрила на бежанците, но процесът на завръщане е възпрепятстван от множество проблеми. 
			Новата услуга ще спомогне за тяхното преодоляване. Тя ще предоставя на бежанците важна информация за придобиването на достъп до техните имоти, получаване на социално и пенсионно осигуряване, намиране на работа, гарантиране на ефективни мерки за тяхната защита и други проблеми. 
			Набирайки телефон 011 367 52 72, сръбските бежанци ще могат да влязат във връзка с някой, който ще им окаже помощ за решаването на сепцифични проблеми на бежанците. Това лице ще има задължението да отговаря на обажданията в кратки срокове, предоставяйки конкретна информация във връзка с постъпилото питане. 
			Досега представителите на сръбските бежанци като цяло приветстват новата услуга. Ставо Щърбац от Центъра за документация "Веритас" смята, че тя има недостатъци в една ключова област. "Аз смятах, че телефонната услуга е открита за предоставяне на информация за лица, които може да са били обвинени във военни престъпления, защото това досега бе бариера за завръщането на сърбите в Хърватия. След като разбрах, че телефонната услуга няма да се занимава с този съществен проблем, съм донякъде разочарован," казва Щърбац. 
			В отговор на тези критики хърватският посланик каза, че такава информация ще бъде достъпна, но не по телефона. Хърватия е предала на сръбските министерства на правосъдието и отбраната списък от 1400 имена, каза Станич, добавяйки, че бежанците могат да се обръщат към тези институции за повече информация. 
			Не е ясно колко сръбски бежанци са се завърнали в Хърватия от 1995 г. насам. Хърватското правителство посочва числото 117000 души, а сръбските асоциации в Хърватия твърдят, че те са по-скоро около 70000.

Наука и технологии: Премиерът на Турция посети ЦЕРН в Женева
					24/11/2008
					Премиерът на Турция посети Европейската организация за ядрени изследвания в Женева. Още новини от областта на науката и технологиите: румънското правителство одобри създаването на Национален институт за аерокосмически изследвания и разработки; турски професор получи наградата “Бенджамин Бейкър”.
					 
						
Почти 100 турски изследователи участват в работата на ЦЕРН. [ЦЕРН]
						
						Турският премиер Реджеп Тайип Ердоган посети на 17 ноември Европейската организация за ядрени изследвания (ЦЕРН) в Женева. Директорът на ЦЕРН Робер Емар осведоми Ердоган за провежданите от организацията изследвания. Той заяви, че Турция е една от водещите страни наблюдателки в ЦЕРН. Почти 100 турски изследователи участват в работата на организацията, заяви Емар. 
						*** 
						
						Румънското правителство е одобрило създаването на Национален институт за аерокосмически изследвания и разработки. Според съобщението от 14 ноември на министерството на образованието, изследванията и младежта, Институтът “Елие Карафоли” е първият по рода си в страната. Предмет на дейността на института ще бъдат научни изследвания и технологични разработки в областта на аеронавтиката и космическите науки. 
						*** 
						Професор Галип Шечкин от Университета в Чукурова,Турция, получи медал “Бейкър” от Дружеството на строителните инженери на Великобритания. Шечкин спечели наградата за своя проект за защита от наводнения. Теорията на Шечкин беше приложена от инженери през 1998 г. на река Мисисипи в САЩ. 
						*** 
						Катедрата по масмедии и комуникации на Университета в Атина представи проучване за гръцките сателитни телевизионни канали и предпочитанията на гръцките зрители емигранти. Мнозинството от анкетираните (46 %) са заявили, че предпочитат държавната телевизия “ЕРТ-Уърлд”, а 35 % харесват сателитните канали на атинската “Антена нетуърк”. 
						*** 
						Археолози са открили неолитно селище в Централна Гърция, съобщиха медиите в четвъртък (20 ноември). Останките са били открити по време на изграждането на газопровод в Тесалия, на около 280 км северно от Атина. Според археолозите селището е отпреди повече от 6 500 години и в него са живели около 300 души. 
						*** 
						Екип от хърватски учени под ръководството на Мирослав Радман е изолирал силно резистентни организми, притежаващи малки молекули, които могат да защитават протеини, включително "протеинови лекари", които помагат за отстраняването на поражения по клетките. Проучванията на Радман и неговите колеги може да помогнат за откриването на “еликсир на младостта”, заявиха те по време на двудневния научен симпозиум, който бе открит в четвъртък (20 ноември). Проявата отбелязва 50-годишнината на изследванията в областта на молекулярната биология в Загреб. 
						*** 
						Един месец, след като археолози от Щип откриха ритуална гробница в община Конче, Македония, те са открили нови находки от ранноримския период, съобщи ръководителят на археологическия екип там Трайче Начев. Той заяви, че по време на първия етап от разкопките екипът е открил около 130 керамични съда и няколко бронзови предмети. 
						
						(Различни източници - 17/11/08 - 24/11/08)

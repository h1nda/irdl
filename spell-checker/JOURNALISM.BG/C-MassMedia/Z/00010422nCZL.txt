Новото гръцко правителство определи своите приоритети
12/04/2004
Новото гръцко правителство е изправено пред няколко изключително важни външнополитически проблеми, сред които разширяването на ЕС, отношенията с Турция, кипърският въпрос и предстоящите Олимпийски игри.
От Димитрис Аграфиотис за Southeast European Times от Атина - 09/04/04
 
 
Мнозинството от депутатите в парламента дадоха вот на доверие на новото гръцко правителство на 5 април. Премиерът Костас Караманлис има трудната задача да се справи с широк спектър от икономически, социални и външнополитически проблеми. В своята политическа кариера той винаги е проявявал особен интерес към дипломатическите въпроси.
Двата основни приоритета на правителството са подготовката за предстоящите Летни олимпийски игри и ситуацията в Кипър. Другите проблеми са свързани с конституцията на ЕС, интеграцията в ЕС, отношенията с Турция и кандидатурата на Гърция за място в Съвета за сигурност на ООН. Всички тези въпроси са важни и по тях трябва да се действа с вещина, защото в крайна сметка те засягат бъдещето на Гърция.
Кипърският въпрос достигна до критична точка и гръцкото правителство е подложено на натиск от страна на международната общност за разрешаването му. Според министъра на външните работи Петрос Моливиатис правителството търси "функционално и жизнеспособно решение, основаващо се на плана на Анан, в съответствие с резолюциите на ООН и "acquis communautaire" (право на общността). Нашата твърда и категорична цел е присъединяването на един обединен Кипър към ЕС, за да могат всички жители на острова да се радват - в условия на сигурност и стабилност - на предимствата на новата европейска реалност", каза той.
Сигурността на Олимпийските игри създаде някои проблеми и на бившето, и на настоящото гръцко правителство. Нестабилната международна обстановка и действията на фундаменталистките групировки в Европа разтревожиха правителствата и от двете страни на Атлантика. Докато Моливиатис ясно посочи, че неговият приоритет е Кипър, Караманлис иска да убеди чуждите правителства, че Гърция - която бе критикувана, че не е достатъчно подготвена да се справи с аспектите на сигурността - е една безопасна страна. Този въпрос стана особено сериозен след терористичните атентати в Мадрид от 11 март.
В същото време Гърция трябва да продължи да пропагандира идеята за олимпийско примирие, предложена от бившия министър на външните работи Георгиос Папандреу.
По отношение на ЕС правителството каза, че ще наблегне на засилването на европейските институции, както и на разширяването на ЕС и интеграцията в общността. Дискусиите между страните членки на ЕС по някои особено важни теми ще изискват сериозни преговори и двустранни контакти.

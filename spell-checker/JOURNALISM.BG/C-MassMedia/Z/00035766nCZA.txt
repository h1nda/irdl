Групата "Набуко" се отказа от свързването на газопровода с Иран
					24/08/2010
					С решение на акционерите в проекта за газопровода "Набуко" на практика бяха изоставени плановете за свързване с Иран.
					(Ройтерс, Уол Стрийт Джърнъл, Блумбърг, ЮПИ, EurActiv, Уърлд Булетин, Търкиш Прес, Агенция София Нюз, Синхуа, Официален уебсайт на Консорциум Набуко - 23/08/10)
 
					 
						
Бъдещият газопровод ще пренася природен газ от Турция за Западна Европа през България, Румъния, Унгария и Австрия. [Архив]
						Проектът за газопровода за природен газ "Набуко" сега ще включва два тръбопровода: на турско-грузинската и на турско-иракската граница и вече няма да се свързва с Иран, обяви в понеделник (23 август) консорциумът за мултимилиардното начинание. 
						 "Двата тръбопровода бяха потвърдени и съответните инженерни работи бяха поръчани, но поради настоящата политическа ситуация "Набуко Газ Пайплайн Интърнешънъл" няма засега планове за трета тръба на турско-иранската граница," се казва в изявление на групата със седалище във Виена. 
						Приготовленията за газопровода, предназначен да пренася природен газ от Каспийския регион и Близкия изток за Европа, започнаха през 2002 г. След продължителни отлагания проектът направи голяма крачка напред през юли миналата година, когато петте страни участнички - Австрия, България, Унгария, Румъния и Турция - подписаха междуправителствено споразумение в Анкара. 
						Консорциумът, който ще построи и експлоатира газопровода "Набуко", включва шест компании e- австрийската OMV, българската "Булгаргаз", унгарската МОЛ, румънската "Трансгаз", турската "Боташ" и германската RWE, всяка от които има равен дял от 16,67 %. Инвестицията в проекта, който се подкрепя от ЕС и има за цел да намали зависимостта на Европа от руския газ, е на обща стойност 7,9 милиарда евро. 
						Строителството на "новия газов мост между Азия и Европа", както го определя групата, е насрочено да започне към края на 2011 г. Първите количества газ се очаква да потекат до края на 2014 г. Газопроводът, дълъг 3 300 км, който ще се простира от Източна Турция до газовия възел "Баумгартен" в Австрия през България, Румъния и Унгария, ще пренася 31 милиарда куб.м газ годишно. Максималният му капацитет обаче не се очаква да бъде достигнат преди 2018 г. 
						Намирането на надеждни доставчици бе едно от най-големите препятствия. 
						"Заплануваният маршрут предлага широк спектър от източници на доставки за газопровода "Набуко", който ще получава газ от Азербайджан, Туркменистан и Ирак," се казва в изявлението от понеделник. 
						Решението за отлагане на плановете за трета тръба към турската граница с Иран бе взето на последната среща на управителния комитет на акционерите от "Набуко". 
						"Набуко вече не възнамерява да прави тръбопровод за доставки от Иран... в пълно съответствие с международните закони и разпоредби," е казал в писмено изявление говорителят на консорциума Кристиан Долезал, цитиран от "Уол Стрийт Джърнъл". "Не можем да коментираме евентуалните бъдещи събития." 
						Съобщението дойде повече от два месеца след като ООН наложи за четвърти път санкции срещу Иран във връзка с неговите дейности по обогатяване на уран. Макар и Техеран да настоява, че ядрената му програма е единствено за целите на вътрешното производство на енергия, западните държави подозират, че неговата цел е разработването на атомни оръжия. 
						Непосредствено след обявените през юни санкции на ООН Съединените щати и ЕС наложиха допълнителни ограничения върху деловите отношения с Иран в опит да го принуди да спре ядрената си програма.

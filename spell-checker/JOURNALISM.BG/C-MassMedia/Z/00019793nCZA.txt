Букурещ обновява Стария град
					01/09/2006
					Планира се Старият град в Букурещ, който успя да оцелее от комунистическите реформи и да запази облика си непокътнат, да бъде реконструиран с цел модернизиране на инфраструктурата, но да запази архитектурата и индивидуалността на района.
					От Паул Чокою за Southeast European Times от Букурещ -- 01/09/06
 
					 
						
Програмата има за цел възстановяване на Стария Букурещ. [Паул Чокою]
						След като десетилетия наред бе потънал в забвение, Старият град в Букурещ -- централната част, която избягна плановете за модернизация на покойния диктатор Николае Чаушеску -- най-после ще бъде реставриран. Процесът на реставрация ще започне тази есен и ще се превърне във важна туристическа атракция. 
						Реставрацията на Стария град е основна цел на проекта "Красив Букурещ" по инициатива на Програмата на ООН в Румъния в партньорство с Община Букурещ и с румънското правителство. Проектът има за цел извършване на ремонт на над 300 исторически сгради и археологическо проучване на главните улици. По него също така ще се организират строителни курсове за инвалиди, сираци и роми, за да се осигурят временни работни места по време на процеса на реставрация. 
						Финансирането е осигурено от няколко спонсора. Правителството е отделило 6 млн. евро, ЕБВР е предоставила заем от 8 млн. евро, холандското правителство е отпуснало безвъзмездна помощ от 1,8 млн. евро, а букурещката община е осигурила останалото. 
						Две чуждестранни компании са представили оферти за договора за строителство -- "Седеса Обраси Сервисиос" от Испания и ОПСА от Португалия. И двете са заявили, че проектът ще бъде завършен за 18 месеца. 
						На церемонията по откриването премиерът Калин Попеску Търичану подчерта необходимостта старите сгради да възвърнат функционалността си и да запазят оригиналния си вид. "Тези сгради ще допринесат за новото утвърждаване на имиджа на Букурещ като столица, която има както минало, така и настояще. Трябва да мислим за пресъздаване и възстановяване на миналото, но също и за изграждане на днешен Букурещ," каза той. 
						Старият град или "Липшани" е запазил безценни исторически следи, които са надживели времето и комунистическите планове за урбанизация. Княжеският двор е най-големият средновековен комплекс във Влахия, а непосредствено до него се намира църквата "Св. Антоний", построена от Мирча Чобанул в средата на XVI век. Други архитектурни паметници включват Националната банка (построена между 1883 и 1885 г.), Ставрополската църква (построена през 1724 г.), Палатата на Спестовната банка (1864 г.), известният ресторант "Бирената каруца" (1879 г.) и пищно украсената сграда на Дома на модата (1881 г.).

ООН: "Задържан в Кипър кораб е нарушил санкциите на ООН върху търговията с иранско оръжие"
					09/02/2009
					 
						НИКОЗИЯ, Кипър -- Комитетът по санкциите на Съвета за сигурност на ООН реши, че задържан от кипърските власти в края на януари товарен кораб е нарушил санкциите на ООН срещу Иран, е заявил в събота (7 февруари) неназован висш кипърски представител. Корабът „Мончегорск”, плаващ под кипърски флаг, според съобщенията е пренасял ирански оръжия за екстремистите от „Хамас” в ивицата Газа, с което е нарушил Резолюция 1747 на Съвета за сигурност на ООН, забраняваща пренасянето или продажбата на каквито и да било оръжия и свързани с тях материали от Иран. Според съобщенията Военноморският флот на САЩ е спрял кораба в Червено море, но му позволил да продължи, тъй като американските военни нямали законовото право да конфискуват пратката. На 29 януари корабът пристигнал на южнокипърското пристанище Лимасол, където властите извършили две внезапни проверки. Решението на комитета на ООН означава, че сега Кипър може да продължи да претърсва товара в контейнерите по-щателно. (Си Ен Ей, Фамагуста Газет, АФП, АП, Синхуа, Ройтерс - 07/02/09)

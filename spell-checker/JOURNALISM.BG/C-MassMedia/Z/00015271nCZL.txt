Българското Народно събрание прие декларация за законодателните приоритети
					15/07/2005
					 
						СОФИЯ, България -- В четвъртък (14 юли) Народното събрание прие декларация за приоритетите на страната за следващите четири години. Депутатите от всички партии се договориха да приемат необходимото за присъединяването към ЕС законодателство. То включва реформа на съдебната система и мерки за борба с корупцията. Декларацията бе приета след неколкократни предупреждения от страна на представители на ЕС, че България и Румъния могат да изпуснат шанса си да влязат в съюза на 1 януари 2007 г., ако не ускорят реформите. 
						Други новини -- Президентът Георги Първанов реши да отложи за понеделник връчването на мандата на Българската социалистическа партия (БСП) за съставяне на кабинет. БСП спечели парламентарните избори на 25 юни, но все още води преговори за съставяне на управляваща коалиция с Национално движение Симеон II, което е второ по брой на получените гласове. (Сега - 15/07/05; AП, Медиапул - 14/07/05)

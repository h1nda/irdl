Главният международен пратеник в БиХ взе мерки срещу симпатизанти на беглец от правосъдието
					02/06/2008
					Главният пратеник на международната общност в Босна и Херцеговина нареди в петък незабавното отстраняване на служител от разузнаването и отнемането на документите за пътуване на 16 души, заподозрени, че помагат на укриващия се военнопрестъпник Стоян Жуплянин да избегне арест.
					(Ройтерс, ДПА, АП, Balkan Insight, БМРР, Служба на върховния представител - 30/05/08)
 
					 
						
Служители на специалната полиция на Република Сръбска стоят на пост по време на обиск през април на дома на заподозрения във военни престъпления босненски сърбин Стоян Жуплянин в западния босненски град Баня Лука. [Гети Имиджис]
						Върховният представител Мирослав Лайчак уволни в петък (30 май) служител на Агенцията за разузнаване и сигурност (ОСА) на Босна и Херцеговина (БиХ) като една от новите мерки срещу симпатизантите на укриващия се военнопрестъпник Стоян Жуплянин. Той също така нареди властите да отнемат документите за пътуване на 16 души, свързани с бившия босненски сръбски полицейски началник.
						"Разполагаме със сигурни доказателства, които показват, че тези 16 лица са се срещали или са имали контакти със Стоян Жуплянин, след като той е започнал да се укрива," заяви в петък службата на Лайчак.
						В изявлението се отбелязва, че Лайчак, който координира акцията с Международния наказателен съд за бивша Югославия (МНСБЮ) и агенциите за сигурност на БиХ, се опитва да предотврати бягството от страната на предполагаемите поддръжници. Властите отказаха да разкрият имената им като предохранителна мярка при евентуални разследвания срещу тях.
						"Ако искаме да изградим доверие в народа на Босна и Херцеговина, трябва да гарантираме справедливостта и върховенството на закона," е заявил Лайчак, цитиран в изявлението в петък.
						Властите съобщиха, че името на служителя на ОСА, който ще бъде уволнен незабавно, е Предраг Черанич, но определиха неговия пост само като "секретен".
						Лайчак му е забранил всякакъв достъп до "класифицирана информация, който може да попречи на ОСА да изпълнява своето законово задължение да сътрудничи на МНСБЮ".
						Без да назовава Черанич, Лайчак се позова на неуспеха на последния опит да бъде арестуван Жуплянин, за причина за който се смята изтичането на информация. В края на март полицията обискира къща в сръбския град Ниш, но беглецът вече се бе укрил.
						"Жуплянин е избягал само 24 часа по-рано ... което показва, че обвиняемите военнопрестъпници получават информация [предварително]," заяви Лайчак в петък.
						Около десет дни преди операцията в Ниш съпругата и синовете на Жуплянин написаха писмо до медиите в БиХ, като го призоваха да се предаде и да освободи семейството си от "собствения му затвор".
						МНСБЮ издаде първоначалния обвинителен акт срещу Жуплянин, на 56 г., през декември 1999 г., като с него бившият началник на Регионалния център на службите по сигурност в Баня Лука бе обвинен в извършването на военни престъпления при преследването на лица от несръбски произход по време на конфликта от 1992-1995 г. в БиХ. Вторият изменен обвинителен акт от октомври 2004 г. не потвърди първоначалните обвинения за геноцид и съучастие в геноцид. В момента срещу Жуплянин са повдигнати 12 обвинения в престъпления срещу човечеството и нарушаване на законите и обичаите за водене на война.
						Той е един от останалите четирима обвиняеми, заподозрени в извършването на военни престъпления, които са издирвани от МНСБЮ, сред които са още военновременният босненски сръбски лидер Радован Караджич и неговият военен командир Ратко Младич.
						"Постигането на справедливост в делата за военни престъпления е ключов елемент от моя мандат,” заяви Лайчак в петък. "Смятам, че моите правомощия трябва да бъдат използвани, когато ръцете на вътрешните институции са вързани."

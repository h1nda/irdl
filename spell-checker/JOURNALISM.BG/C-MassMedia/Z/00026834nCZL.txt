Представители на ЕС увериха Хърватия, че процесът на присъединяване ще продължи
					20/06/2008
					 
						ЗАГРЕБ, Хърватия – Хърватия получи уверения, че процесът на присъединяването й към ЕС ще продължи, каза в четвъртък (19 юни) премиерът Иво Санадер. След срещи с председателя на Европейската комисия (ЕК) Жозе Мануел Барозу и с представители на Европейската народна партия (ЕНП) по време на годишната среща на върха на партията в Брюксел Санадер каза, че ирландското „не” на Лисабонския договор няма да повлияе на шансовете за членство на Хърватия. 
						Ръководството на ЕНП също реши да включи Хърватия в дневния си ред, давайки да се разбере, че е налице силна подкрепа за присъединяването на страната към ЕС. Очаква се ЕК да представи следващия месец подробна пътна карта за процеса на присъединяване на Хърватия, която ще включва официален краен срок за завършване на преговорите. (Весник, Вечерни Лист - 20/06/08; ХРT - 19/06/08)

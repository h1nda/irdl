Домакинът Хърватия взе среброто на Световното първенство по хандбал за 2009 г. 
					04/02/2009
					На Световното първенство по хандбал за мъже за 2009 г. в Загреб в края на миналата седмица Франция затвърди превъзходството си, като отново спечели златните медали. Хърватия взе среброто, а Полша - бронзовите медали.
					От Наташа Радич за Southeast European Times от Загреб -- 04/02/09 
 
					 
						
Хърватинът Игор Вори (вдясно) в двубой с французина Гийом Жил на финала при мъжете в Загреб в неделя (1 февруари). [Гети Имиджис]
						Световното първенство по хандбал за мъже в Загреб приключи в неделя (1 февруари) с финалния мач. Франция спечели златото, което не бе изненада след златния й медали от Олимпийските игри в Пекин миналото лято и от Европейския шампионат.
						Над 15 000 зрители насърчаваха хърватския отбор в новооткритата зала "Загреб Арена", но френският отбор спечели в оспорваната, бърза и напрегната среща срещу Хърватия с 24:19. Хандбалът е особено популярен в Хърватия, отчасти защото националният тим е сред най-добрите отбори в света от години.
						Очакванията на феновете за отбора домакин бяха големи по време на турнира, в който седем хърватски града бяха домакини на 24 национални отбора. Победата на Франция – единствената загуба на Хърватия за двуседмичния турнир – разочарова отбора и неговите последователи. Все пак той завоюва едно индивидуално отличие: организаторите обявиха Игор Вори за най-добър играч на турнира.
						След мача хърватските играчи се скриха от медиите и се отправиха да празнуват с феновете си към главния площад на столицата. Напук на студеното време, няколко хиляди души се събраха да поздравят отбора. 
						Като цяло турнирът протече гладко, но имаше и някои технически проблеми. По време на полуфиналната среща между Хърватия и Полша в Загреб организаторите прекъснаха мача пет пъти по технически причини.
						Освен това сръбският национален отбор трябваше да се изправи срещу особено силната враждебност на местните фенове в Задар, южен град, който даде много жертви по време на конфликта от 90-те години на миналия век. Кметът свали всички национални знамена от централния площад на града, за да не позволи там да се вее сръбското знаме, с което си навлече острите критики на хърватските власти.
						В понеделник премиерът Иво Санадер поздрави отбора на церемония в Загреб. Санадер каза на играчите, че тяхното „сребро блести като злато”. 
						"Толкова се гордеем с вас. Без вас и страхотната ви игра Хърватия нямаше да има шест нови спортни зали,” каза Санадер.

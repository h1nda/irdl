Възстановяване на религиозни храмове в Косово
02/04/2004
Източноправославната митрополия на Тирана предложи дарение от почти 500 000 евро за възстановяването на църква и джамия, разрушени по време на сблъсъците в средата на март в Косово. 29 църкви и манастири бяха изгорени или повредени по време на размириците.
(Различни източници -- 23/03/04 - 01/04/04)
 
 
Източноправославната митрополия на Тирана призова за религиозна толерантност и мирно съвместно съществуване между етническите общности в Косово след сблъсъците в провинцията в средата на март.
Анастасиос, архиепископ на Тирана, Дуръс и цяла Албания, обяви дарение от 495 000 евро за възстановяването на църква и джамия, разрушени по време на двудневните сблъсъци, "или за построяване на младежки център, който да работи за насърчаване на мирното съвместно съществуване". Сумата, каза той в изявлението си в петък (26 март), е заделена от средства, събрани за построяването на източноправославна катедрала в Тирана.
Насилието, което избухна в Митровица на 17 март и се разпространи из цялата провинция, доведе до смъртта на 19 души -- 11 косовски албанци и осем сърби - като ранените са над 900, сред тях 65 служители на международната и 58 служители на местната полиция. 800 сръбски къщи, 29 църкви и манастири и 150 коли бяха повредени или изгорени.
Като заклейми разрушаването на религиозни храмове, Анастасиос призова светостта на местата за поклонение да бъде зачитана по всяко време.
"Изгарянето на църкви и джамии не помага за възстановяване на справедливостта и мира, нито пък подпомага напредъка", каза архиепископът. "Точно обратното, то ни връща към времето и действията, които доведоха Балканите до застой, разделение и трагедии."
Косовското правителство задели 5 милиона евро за възстановяване на сръбските къщи, църкви и паметници на културното наследство, разрушени по време на безредиците.
"Готовността на косовското правителство да възстанови сръбските къщи и църкви е сериозна стъпка срещу злото", отбеляза албанският писател Исмаил Кадаре в своя редакционна статия след сблъсъците. "Но тази стъпка не е достатъчна. Възстановителните работи трябва да стигнат по-дълбоко, до корените на злото. На Балканите, както и на всяко друго място, злото е поправимо. Балканите не са фатално прокълната част на Европа."
Немислимо е да има Косово без сърби, така както бе немислима и идеята на Слободан Милошевич за Косово без албанци, каза Кадаре.
По време на среща с митрополит Артемие, глава на Сръбската православна църква в Косово, ръководителят на ЮНМИК Хари Холкери обеща, че ще се опита да осигури международна помощ за възстановяване на разрушените църкви и религиозни места.
Междувременно генералният директор на ЮНЕСКО Коичиро Мацуура каза, че е поразен от разрушаването на културни паметници и църкви. Той предложи да изпрати мисия в провинцията, която да направи оценка на щетите и на евентуална помощ от страна на неговата организация във възстановителните работи.

Митинги за и против Бъсеску се проведоха в Югоизточна Румъния
					14/05/2007
					 
						ЯШ, Румъния -- В неделя (13 май) се проведоха два отделни митинга, единият организиран от Демократическата партия на отстранения президент Траян Бъсеску, а другият - от главната опозиционна Социалдемократическа партия (СДП), която работи за отстраняването му. Според съобщенията в пресата в първия митинг са участвали около 20 000 поддръжници на Бъсеску, докато във втория участниците са били около 8 000. Бъсеску повтори обвиненията си, че настоящото правителство и опозицията са предали страната в ръцете на олигарсите. На свой ред пресата цитира лидера на СДП Мирча Джоана, който е казал, че Бъсеску е превърнал Румъния в диктатура. В събота повече от 30 000 поддръжници на Бъсеску участваха в митинг в Крайова. За 19 май е насрочен национален референдум за импичмънта на президента.
						Ново допитване до общественото мнение, проведено от агенция КУРС, показва, че мнозинството от избирателите искат Бъсеску да остане на поста си въпреки обвиненията на опозицията в нарушения на конституцията. В неделя бившият румънски крал Михай І обвини политиците за настоящата криза, като заяви, че тя вреди на имиджа на страната в чужбина. (Журналул Национал, Евениментул Зилеи, Зиуа - 14/05/07; Медиафакс - 13/05/07; Медиафакс, Ромпрес - 12/05/07)

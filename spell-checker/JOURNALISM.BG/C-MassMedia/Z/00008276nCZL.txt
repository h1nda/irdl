По-малко работа и повече почивни дни за албанците
09/09/2003
Новият кодекс на труда,приет от албанския парламент, съкращава работната седмица и удължава годишния отпуск .
От Арди Пулай за Southeast European Times в Тирана - 09/09/03
 
 
Албанците ще работят по-малко и ще имат възможност да се радват на повече отпуск според новия Кодекс на труда, одобрен от парламента. Той намалява работната седмица с осем часа и увеличава отпуска с една седмица. Работният ден в администрацията ще приключва по обяд в петък. Законодателите одобриха новия кодекс по време на последното парламентарно заседание през юли.
Съкращаването на работното време от 48 на 40 часа седмично ще приобщи Албания към западните стандарти. С тази допълнителна седмица гражданите ще ползват отпуск от поне четири седмици в годината. Макар че това е от полза за служителите, кодексът има и отрицателни страни. В опит да избегне плащането на същото възнаграждение за по-малко работа и повече отпуск частният бизнес може да не декларира броя на наетите служители. Прилагането на новия закон би могло да се окаже трудна задача за държавната администрация.
Много частни компании вече декларират по-малко хора, от тези, които реално наемат. По този начин те не плащат социални осигуровки и други задължения. Властите обаче са решени да се борят срещу тази практика и да гарантират, че правата на служителите се зачитат.
Според официалната статистика има случаи на "черен" или недеклариран труд в няколко компании, опериращи в Тирана. Като цяло в частния сектор са наети до 110,000 души, но само една десета от тях имат договори. Трудовият инспекторат е предприел стъпки, включително чрез откриване на специална гореща линия, с които работниците се подтикват да информират за работодатели, които не плащат социални осигуровки.
Инициативата е в отговор на проблемите при прилагането на закона в столицата и други градове. Според източници, близки до инспектората, тя цели не само да защити гражданите от безскрупулни работодатели, но и да окаже подкрепа за получаване на осигуровки, заплащане на извънреден труд и годишен отпуск.

Инцко: БиХ е изправена пред сериозна постдейтънска криза
					10/05/2011
					Върховният представител Валентин Инцко изрази дълбоката си загриженост пред Съвета за сигурност на ООН в понеделник.
					(РФЕ/РЛ, Блиц - 10/05/11; Информационен център на ООН, Съвет за сигурност на ООН, Служба на Върховния представител, Бета, Б92, Емпортал, РФЕ/РЛ, Гласът на Америка, Ал Джазира - 09/05/11)
 
					 
						
Дейтънското споразумение, подписано преди почти шестнайсет години, отбеляза края на насилието в БиХ. [Ройтерс]
						Нарастването на политическото напрежение в Босна и Херцеговина (БиХ) през последните пет години доведе страната до най-голямата криза след подписването на Дейтънското мирно споразумение, заяви в понеделник (9 май) пред Съвета за сигурност на ООН Върховният представител Валентин Инцко. . 
						Представяйки редовния си шестмесечен доклад за БиХ, австрийският дипломат предупреди, че политическото положение продължава да се влошава от ноември насам. 
						"Днес за съжаление сме изправени пред най-сериозни и преки предизвикателства" към Дейтънското споразумение, каза Инцко. 
						БиХ не успя да сформира правителство на държавно ниво след общите избори през октомври и перспективите това да се случи скоро са твърде мъгляви, добави той. 
						Освен икономическите проблеми много държавни институции функционират под "сериозен политически, институционален и икономически натиск", което влияе върху тяхната ефективност и функционалност. Освен това процесът на присъединяване към ЕС и НАТО е "напълно спрял", каза Инцко. 
						Според Дейтънското споразумение, което сложи край на конфликта, страната бе разделена на две полуавтономни области - Федерация БиХ (ФБиХ), в която преобладават бошняци и хървати и Република Сръбска (РС), контролирана от сърби. 
						Макар че процесите на избиране на делегати в Камарата на народите на ФБиХ и сформиране на правителство на областта бяха помрачени от обструкции и продължителни политически спорове, "сега властите на Федерацията изглежда работят ефективно", заяви Върховният представител на международната общност. 
						Неотдавна подновеният натиск от страна на няколко босненски хърватски партии за създаването на трета хърватска област в БиХ отразява "разделението в обществото" според Инцко. 
						Макар че Конституцията на ФБиХ предвижда сътрудничество между кантоните, инициативата на Хърватският демократически съюз на БиХ и на Хърватския демократически съюз 1990 да организират Съвет на хърватските кантони и общини "очевидно не е посоката, която трябва да следваме", отбеляза той. 
						Инцко също представи отделен специален доклад за неотдавнашните действия, предприети от властите на РС, включително решението на парламента на областта миналия месец да проведе референдум през юни по отношение на някои правомощия на Върховния представител и компетенциите на някои институции на държавно ниво, включително на Съда на БиХ. 
						"Заключенията и решенията на референдума... не само са очевидно нарушение на Мирното споразумение, но също поставят под въпрос всички закони, въведени от съответните върховни представители с твърдението, че те нарушават Мирното споразумение." 
						Инцко също предупреди, че ако бъде разрешено неотдавнашните планове за референдум на властите на РС да се осъществят, това "силно ще повлияе върху функционалността и стабилността на Босна и Херцеговина". 
						Сръбският и хърватският постоянни представители в ООН, на които бе разрешено да участват в заседанието в понеделник, изразиха контрастиращи мнения за рефендума на РС. 
						Сръбският посланик Феодор Старчевич каза, че планираният референдум не нарушава Дейтънското споразумение и че няма нищо общо с териториалната цялост на БиХ. 
						"Моята страна е против всякакво налагане на решение, защото решенията трябва да се вземат само от законно избраните политически представители на гражданите", каза той. 
						РС трябва да "преразгледа" "решението си за референдум", тъй като то подкопава конституционната структура на страната и може да навреди на позитивните постижения, осъществени след влизането в сила на Дейтънското мирно споразумение", каза хърватският посланик Ранко Вилович. "Ако референдумът се проведе, това може да предизвика ново напрежение в страната и в региона." 
						Представителите на ЕС и САЩ потвърдиха подкрепата си за Инцко и за позицията му по отношение на референдума. 
						Неотдавнашните заключения на парламента на РС "представляват фундаментално предизвикателство към Дейтънското споразумение и най-сериозните и смущаващи действия от страна на Република Сръбска в нарушение на това споразумение", заяви заместник постоянният представител на САЩ в ООН Розмари ДиКарло.

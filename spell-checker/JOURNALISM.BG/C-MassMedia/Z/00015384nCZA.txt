Регионално кредитно бюро ще повишава доверието на инвеститорите
					26/07/2005
					Регионално кредитно бюро, което ще разполага с база данни за подпомагане на банките за привличане на нови клиенти, бе създадено от централната банка на Черна гора. Очаква се бюрото да подобри инвестиционния климат и да изпрати положителни сигнали към потенциалните инвеститори.
					От Антонела Кръстович за Southeast European Times - 26/07/05
 
					 
						
Черногорското регулаторно кредитно бюро ще предоставя кредитна информация за клиенти на други банки. [ЦБЧГ]
						Централната банка на Черна гора (ЦБЧГ) създаде на 27 юни Регулаторно кредитно бюро. То ще предоставя на банките кредитна информация за клиенти с цел повишаване на доверието в кредитната дейност. Бюрото също така ще опрости привличането на нови клиенти за кредити.
						Според ръководителя на Отдела за банков контрол, Марко Тинтор, първите данни по измененото постановление за банковите отчети са били предадени на бюрото на 30 април. По време на първата фаза от осъществяването на проекта, каза Тинтор, данните ще бъдат достъпни за контролния отдел на ЦБЧГ, чиято инициатива бе откриването на Кредитното бюро. В бъдеще данните ще могат да бъдат обменяни с други банки и клиенти.
						Кредитното бюро, обясни Тинтор, основава работата си върху събраните сведения от банките, които по-нататък се анализират и въвеждат в базата данни на бюрото. Кредитното бюро има за цел да предоставя по-пълно, прецизно и динамично проучване на кредитния риск на отделните банки, както и на цялата система. Всички кредитни задължения, кредитна история, рискове от загуби в различните промишлени сектори и одобрените лихвени проценти, при които клиентите работят със своите банки, ще бъдат проследявани, каза Тинтор.
						Данните ще бъдат използвани за проследяване на прехвърлянето на потенциални кредитни рискове между банките и за по-добър пряк контрол. Те ще предоставят и база данни за подобрен качествен контрол на пазара и оперативния риск в банките, фактурирането и проследяването на средния претеглен лихвен процент. Статистическите данни и анализ, които предлага Кредитното бюро, ще бъдат полезен индикатор за тенденциите в сектора на кредитирането.
						Друга полза от Кредитното бюро е по-бързото одобряване на заеми за потенциалните клиенти. Потребителите ще получават заеми по-лесно благодарение на съкратения процес, който ще предлага бюрото, като клиентите с добра кредитна история ще получават по-изгодни лихвени проценти.
						Освен това Кредитното бюро ще подобри инвестиционния климат и ще изпрати положителни сигнали към потенциалните инвеститори, каза Тинтор. Фактът, че една страна поддържа архив на активите и пасивите, е един от основните сигнали за нивото на сигурност в националното й стопанство.
						Въвеждането на тази дългоочаквана система за информационен обмен ще спомогне за изграждането на кредитна култура и ще подобри общия инвестиционен климат в Черна гора, смята Тинтор.

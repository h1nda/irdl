Гърция и Русия подкрепят тръбопровода „Бургас-Александруполис“
					19/02/2010
					Отдавна отлаганото изграждане на петролопровод, който да заобиколи претоварения проток Босфора, беше тема на разговорите между руския премиер Владимир Путин и колегата му от Гърция Георгиос Папандреу, който беше на посещение в Русия.
					От Х. К. Цанис за Southeast European Times от Атина -- 19/02/10
 
					 
						
Крайната точка на предложения тръбопровод ще бъде в Александруполис, Гърция. [Архив]
						Гръцкият премиер Георгиос Папандреу и неговият колега от Русия Владимир Путин са изразили силна подкрепа за дългоочаквания петролопровод, който стои на чертожната дъска от началото на 90-те години на ХХ век, посочиха дипломатически източници в сряда (17 февруари) в Атина. 
						Очаква се началото на тръбопровода да бъде в българския град Бургас на брега на Черно море и той да достига до Александруполис (Дедеагач) в североизточната част на Егейско море, заобикаляйки Босфора. Източници в гръцкото външно министерство отдадоха последното забавяне на протакане от страна на новото правителство в София. 
						Папандреу, който е и министър на външните работи на Гърция, заяви пред репортери след срещата си с Путин, че Русия и Гърция имат желание да изградят бързо газопровода. За да успеят, те се нуждаят от пълното сътрудничество на България, където местните власти изразяват загриженост за проекта във връзка с въпроси в областта на околната среда. 
						Лица, заемащи изборни длъжностни, неправителствени организации и групи от лица, работещи по въпросите на околната среда, в Александруполис отдавна изразяват такива страхове, по-специално за опасността от разлив в морското пространство. Александруполис се намира на запад от делтата на река Марица, голям участък от влажни зони, защитени от международната Рамсарска конвенция от 1971 г. 
						Папандреу заяви, че свързаните с проекта въпроси в областта на околната среда са от първостепенно значение за Гърция и Русия. 
						Миналата седмица служители на общината и префектурата в Александруполис подписаха договор с местния университет „Демокрит”, който предвижда валидността на екологичните и научните изследвания, свързани с изграждането и функционирането на тръбопровода, да се наблюдава от комисия. 
						Папандреу заяви пред руски репортери, че всички необходими процедури за започването на строителството -- включително докладите за въздействието върху околната среда -- трябва да бъдат завършени през следващите шест месеца. 
						Проектът за тръбопровода е изготвен въз основа на тристранно споразумение, което беше подписано през март 2007 г. в Атина от Путин, след това от гръцкия премиер Костас Караманлис и от бившия български министър-председател Сергей Станишев. По това време очакваната стойност на разходите за строителство беше 700 млн. евро. 
						Тръбопроводът ще бъде с дължина около 280 км и ще има капацитет да транспортира 35 млн. тона суров петрол годишно с възможност за увеличаването му с още 50 млн. тона в бъдеще. Според сделката от 2007 г. Русия притежава 51 % от дружеството по проекта, а Гърция и България ще притежават по 24,5 %. 
						По тръбопровода между Бургас и Александруполис ще се движи предимно суров петрол от Русия и Каспийския басейн в Казахстан, който ще бъде превозван с танкери от Новоросийск. 
						По време на друго събитие по този повод Папандреу заяви, че Гърция и Русия са близо до подписването на договор, в който да бъде определено дружество със седалище в Атина, което да координира изграждането на гръцкия участък от газопровода „Южен поток”. "Южен поток" е голям енергиен проект, заобикалящ Украйна, който се ползва със силната подкрепа на Москва. 
						България, друг партньор по проекта "Южен поток", прекъсна участието си в полза на алтернативен тръбопровод, който преминава от Самсун на турския бряг на Черно море до южния петролен терминал в Джейхан. 
						И двата проекта се конкурират за еднакъв петрол от Русия и Казахстан, който е достатъчен само за един тръбопровод, а не за два, посочва Алексей Кокин, петролен анализатор в „Метропол”. 
						Въпреки, че миналата седмица на среща между Путин и колегата му от Турция Реджеп Тайип Ердоган Русия и Турция се договориха да засилят усилията за изграждането на тръбопровода „Самсун-Джейхан”, според някои анализатори Москва предпочита балканския маршрут.

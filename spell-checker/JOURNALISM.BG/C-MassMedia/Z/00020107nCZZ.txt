Не всяка "новина" е подходяща за печат
					29/09/2006
					Докато новинарските служби и онлайн вестници предават едни и същи репортажи и ги разпространяват по света, всяка погрешна информация може да се разпространи много бързо, както установиха някои сръбски блогери.
					От "Болкънблогс" за Southeast European Times – 29/09/06
 
					 
						
Улично кафене в центъра на Белград. Измислена история за кафене, уж наречено на името на най-търсения терорист в света, Осама бен Ладен, бе разпространена като истинска от няколко медии. [Снимка за SETimes от Роберт Хершбах]
						Интернет е огромен канал за новини и информация. Той също така е необикновено добра среда за разпространяване на слухове, инсинуации, фалшиви тревоги и измислици. Вероятно съблазънта от лесния достъп до световните събития ни прави по-доверчиви или може би просто няма достатъчно хора, които да проверяват фактите, справяйки се с потоците от информация. 
						Нетърпеливи да проверят колко лесно е да се размъти киберпространството със сензационни новини, двама сръбски блогери този месец нарочно публикуваха фалшиви репортажи, само за да видят какво ще се случи. 
						
Ilegalni poslasticari започва историята с разказ за някакво "Кафе Осама" в Белград. (Фиктивното) заведение уж попаднало под натиска на властите и на засегнати дипломати да смени името си. Медиите по света тиражираха тази златна новина, като всяка предлагаше своята гледна точка. Уви, само някои си направиха труда да проверят дали историята е истинска. 
						Няколко дни по-късно Mirror B92 публикува друга измислица - за белградски тенекеджия, който развивал процъфтяващ бизнес с производство на фалшиви хърватски регистрационни номера за коли, предназначени за сърбите, планиращи ваканция в съседната страна. 
						Босненските, хърватските и словенските медии разнесоха историята, която накара законодателите да призоват за по-сигурни регистрационни номера, които да не могат да се фалшифицират толкова лесно. 
						В интервюта за "Време" и ТВ Б92 измамниците от "Илегални посластичари" заявиха, че само са се опитвали да докажат хипотезата си, че медийните организации, независимо колко известни и сериозни са те, биха публикували каквото и да е, ако то изглежда достатъчно интересно и провокативно.
						Макар че историята за "Кафе Осама" бе несериозна, тя демонстрира силата на медиите да въздействат върху възприемането за по-сериозни въпроси, твърдят те. 
						От въображаемите новини се насочваме към телевизионната действителност. Друга гореща тема тази седмица в сръбската блогосфера бе "Велики Брат", местната версия на международно известното шоу "Биг Брадър". 
						"Биг Брадър" е окупирал Сърбия!" пише lonelyrider. "Това е само един прост психологически експеримент - затваряте 13 души на едно място за 3 месеца, карате ги да живеят заедно и да се заобичат или намразят! Когато наблюдаваме маймуните в зоологическата градина, те се държат по абсолютно същия начин, но не ми се струват да се забавляват от това!" 
						
Armagedon се ядосва. "Биг Брадър" ни учи да бъдем воайори и ексхибиционисти - хора, за които няма нищо свято - и да продаваме всичко за пари... това е социална и психологическа порнография," протестира той. 
						"Хайде, "Биг Брадър", покажи ни какво още знаеш. Искаме да разпознаем този наш мазохизъм, искаме да го гледаме, да се надсмиваме над това колко ниско можем да паднем и как можем да пълзим, колко евтино се продаваме и как показваме слабостта си. Ще ръкопляскаме на всяко твое желание, тъй като ни плащаш, а след това ни бъркаш в мозъците, но ние не се оплакваме, защото сме се превърнали в зомбита, които са продали душите си за 100 000 евро."

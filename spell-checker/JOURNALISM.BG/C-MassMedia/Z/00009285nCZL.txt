Месич номинира Иво Санадер за кандидат-премиер на Хърватия
10/12/2003
Хърватският президент Стипе Месич номинира Иво Санадер за кандидат-премиер. Лидерът на дясно-центристката Хърватска демократическа общност се очаква да формира правителство на малцинството заедно със свой по-малък центристки партньор преди края на годината.
(ФТ - 10/12/03; АФП, Ройтърс, Би Би Си, Хърватски информационен център - 09/12/03)
 
 
Хърватският президент Стипе Месич номинира лидера на Хърватската демократическа общност (ХДО) Иво Санадер за кандидат-премиер във вторник (9 декември). Лидерът на дясно-центристката партия, която спечели една трета от гласовете по време на парламентарните избори от 23 ноември, разполага с 30 дни, за да състави ново правителство. Санадер каза, че ще представи проектокабинета си за одобрение от парламента на 22 декември, посочвайки интеграцията в ЕС и НАТО като някои от своите ключови приоритети.
"Приоритети ми са повишаване на жизнения стандарт на населението, постигане на членство в НАТО и ЕС, както и разрешаване на откритите въпроси с нашите съседи," заяви Санадер след срещата си с Месич.
ХДО, която разполага с 66 мандата в новия 152-местен парламент, се очаква да състави коалиционно правителство с малка центристка партия, Демократически център (ДЦ) и евентуално със Социал-либералната партия (ХСЛП).
Изразявайки подкрепата на своята партия за бъдещото правителство, лидерът на ХСЛП Дражен Будиша посочи, че партията му ще реши в събота дали да се включи в ръководената от ХДО коалиция. Лидерът на ДЦ Мате Гранич каза във вторник, че партията му единодушно е подкрепила влизането в коалиционно правителство с партията на Санадер.
Депутатите, представляващи етническите малцинства и пенсионерите, подсказаха готовност да подкрепят правителството по ключови въпроси от национален интерес като бюджета и реформите, насочени към членство на страната в ЕС.
Наблюдатели определят 50-годишния австрийски възпитаник Санадер като прагматичен технократ, който говори свободно пет езика и е открит привърженик на политиката, водена от президента Джордж Буш.
Едно от предизвикателствата, пред които е изправен Санадер, е подобряването на международния имидж на ХДО, опетнен от националистическата й политика в миналото, лошото й "досие" в сферата на човешките права, како и от слабото управление на икономиката в периода 1990-2000 г. Основана от покойния президент Франьо Туджман, ХДО отведе страната към независимост, но след това я обрече на международна изолация.
Санадер обаче твърди, че партията му се е разделила с националистическото минало и сега работи упорито за членството на Хърватия в ЕС и НАТО. Проявявайки предпазливост, международната общност призова бъдещото правителство да спазва международните стандарти, особено в областта на човешките права.
"Зачитането и популяризирането на международните и европейски стандарти в сферата на човешките права е цел, която очакваме, че новото хърватско правителство ще прегърне," посочи в свое изявление Петер Семнеби, ръководител на мисията на ОССЕ в Хърватия.
Изразявайки пълна подкрепа за европейската перспектива на Хърватия, в свое изявление външните министри от ЕС призоваха бъдещото правителство да гарантира, че политиката му ще съответства на критериите за членство в Съюза. "Ключови в това отношение са най-вече сътрудничеството с МНТБЮ, връщането на бежанците и правата на малцинствата," се казва в изявлението.
Досегашният външен министър Тонино Пицула каза, че правителството на Санадер ще има възможност да докаже сега своите проевропейски позиции. "Ще бъде обаче много трудно. Едно е да декларираш своята европейска ориентация. Съвсем друго е да я отстояваш всеки ден."

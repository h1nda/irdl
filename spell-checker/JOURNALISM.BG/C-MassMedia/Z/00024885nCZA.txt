Косово и Сърбия -- какво предстои?
					17/12/2007
					След края на преговорите, ръководени от тройката, сега е ред на Съвета за сигурност на ООН да се събере и да се опита да постигне решение за статута на Косово. Междувременно Прищина казва, че ще обяви независимост едностранно.
					От Игор Йованович и Блерта Фоничи-Кабаши за Southeast European Times от Белград и Прищина – 17/12/07
 
					 
						
Косово скоро ще обяви независимост, каза косовският президент Фатмир Сейдиу. [Гети Имиджис]
						В сряда (12 декември) косовският президент Фатмир Сейдиу каза, че независимостта на провинцията може да стане факт до дни. "Само няколко дни ни делят от последното действие от процеса на независимост на Косово, което ще получи международната благословия и благословията на нашите приятели - САЩ, ЕС и други демократични страни," каза той. 
						Словения, която ще поеме ротационното председателство на ЕС на 1 януари, изготви проектоплан за независимостта на Косово и реакцията на ЕС на този ход. В съобщения от сряда се казваше, че се очаква Косово да се самопровъзгласи за независима държава през първите два месеца на 2008 г. и да бъде признато от Великобритания, Франция, Италия и Германия в рамките на 48 часа, според проектопредложението. 
						Очаква се Съединените щати да обявят официалното си признаване на провинцията малко след това и да бъдат последвано незабавно от Швейцария, Исландия и Норвегия, а по-късно от група страни, сред които Турция, Македония, Албания, Черна гора, Хърватия и Словения. 
						В допълнение Словения иска външните министри на ЕС да публикуват изявление веднага след обявяването за независимост на Косово, което да открие пътя за изпращане на административна, съдебна и полицейска мисия на ЕС през лятото. 
						Сръбските власти обявиха, че ще реагират ожесточено, ако Косово обяви независимост без разрешението на Съвета за сигурност на ООН. Правителството обаче отхвърли вероятността за навлизане на армията в Косово, тъй като това би довело до сблъсъци с близо 16 000 военнослужещи на КФОР, които са разположени в провинцията. 
						"Сърбия знае какво е да си във война с целия свят. Ето защо тази възможност е изключена," каза сръбският министър на отбраната Драган Шутановац. 
						Някои анализатори в Белград обаче предупреждават, че сръбските власти ще са изправени пред трудната задача да защитават сънародниците си, ако сърбите, населяващи анклавите в Косово, станат жертва на албанско насилие. 
						Белград, както и членката на Съвета за сигурност Русия, настояват преговорите да продължат, докато бъде намерено компромисно решение. 
						По-рано тази седмица сръбският президент Борис Тадич каза, че страната ще започне инициатива, с която да накара Съвета за сигурност да поиска мнението на Международния съд дали независимостта на Косово е легитимна, или не. 
						"Ако този акт се осъществи, наше задължение е да анулираме такова решение и да пуснем в действие всички международни правни процедури в съдилища и международни правни институции за анулирането на този акт," каза Тадич. Ако някоя страна приеме независимостта на провинцията, Сърбия "ще започне процеси срещу правителствата на тези страни в собствените им правни институции," добави той. 
						Преди две седмици сръбските министерства приеха планове за действие, които ще бъдат приложени, ако Косово декларира независимост. Тези планове бяха обявени за държавна тайна и не са огласени публично. 
						Някои анализатори смятат, че Белград ще наложи търговско ембарго на Косово и ще прекрати доставките на електроенергия за провинцията. Белград може също така да преразгледа политическите си и икономически връзки със страните, които признаят независимостта на Косово, и дори да прекрати дипломатическите си отношения с някои от тях. 
						В случай на икономическа блокада на Косово обаче почти сигурно е, че сръбските анклави в Централно и Южно Косово, където живеят две трети от останалите косовски сърби, ще бъдат изолирани. Това лесно би довело до преселение на сърби към северната част на провинцията, която е в тесни връзки със същинска Сърбия.

Българските войски напускат Ирак
					28/12/2005
					България изтегли всички свои войски от Ирак и приключи военното присъствие на страната там.
					(Новинар, НТВ - 28/12/05; AП, Ройтерс, РФЕ/РЛ, агенция "София нюз", БНН, бТВ, Vsekiden.com, Белият дом - 27/12/05, София ехо - 26/12/05)
 
					 
						
Българска лека пехотна част пристигна в София в петък (23 декември). Министърът на отбраната на страната заяви, че последните български войски са напуснали Ирак. [АФП]
						Последната група български войници са напуснали Ирак, заяви във вторник (27 декември) министърът на отбраната Веселин Близнаков, с което обяви края на военното присъствие на страната там. 
						"Последната част от 130 военнослужещи е преместена на безопасно място в Кувейт снощи", заяви министърът. Той добави, че групата се очаква да се завърне в България преди Нова година. 
						България се присъедини към международната коалиция в Ирак през 2003 г. с контингент от 480 военнослужещи, който впоследствие бе намален до 400 леки пехотинци. 
						През май българските законодатели определиха края на 2005 г. като краен срок за изтеглянето на контингента на страната от Ирак. България бе планирала да започне операцията по изтеглянето по-рано през годината, но по-късно реши този срок да бъде краят на годината, така че българските военнослужещи да могат да помогнат за обезпечаването на сигурността по време на парламентарните избори в Ирак на 15 декември. 
						Българският батальон, който служеше под полско командване, предаде задълженията си на иракските сили. 
						От началото на военната операция, ръководена от САЩ, България изгуби 13 войници и шест цивилни лица, включително убитите като заложници. 
						Съобщението във вторник за края на българското военно присъствие в Ирак съвпадна с втората годишнина от смъртта на първите пет български военнослужещи, убити при самоубийствения бомбен атентат в първата база на батальона в Кербала. Българският контингент бе по-късно преместен в град Дивания. 
						Според Министерството на отбраната, българските военнослужещи са помогнали на много иракчани в продължаващия процес на преустройство на страната, включително и при възстановяването на на училища, водоизточници и други инфраструктурни проекти. 
						През изминалите две години, българските военнослужещи са завършили 175 проекта на стойност повече от 5 милиона долара, съобщи седмичникът "София ехо", който излиза в България на английски език, цитирайки изявление на Министерството на отбраната, направено неотдавна. Според съобщенията през последните няколко месеца български военнослужещи са осигурили повече от 500 часа обучение за иракски войници, извършили са повече от 500 патрули и 227 ескорта и са осигурявали сигурността на цивилни лица и на войски от Многонационалната дивизия Център-Юг. 
						Близнаков заяви във вторник, че България "най-вероятно" ще продължи участието си в Ирак през следващата година като изпрати не боен контингент от 120 военнослужещи, които ще охраняват бежанския лагер Ашраф на около 70 км на север от Багдад. 
						Във вторник Украйна също съобщи за изтеглянето на последните си войски от Ирак. 
						Помолен да коментира изтеглянето на българските и украйнските военнослужещи, говорителят на Белия дом Трент Дъфи заяви, че "Задълженията или ангажиментите на различните страни към Ирак са свързани с решения, които те самите трябва да вземат." 
						"Решението на една страна дали или на какво равнище да подкрепи мисията в Ирак, дали с войски или с финансови средства, или с други ресурси, е решение, което тази страна трябва да вземе самостоятелно", заяви говорителят. "И ние уважаваме такива решения."

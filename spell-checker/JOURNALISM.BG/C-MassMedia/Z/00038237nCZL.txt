ЮЛЕКС разследва отстранения от длъжност член на своя персонал
					19/04/2011
					
						ПРИЩИНА, Косово -- ЮЛЕКС разследва обвинения в злоупотреба срещу международен член на своя персонал и няма да излиза с никакви заключения, преди процесът да приключи, заяви в понеделник (18 април) ръководителят на ЮЛЕКС Гзавие дьо Марнак. Обвиненият служител, който може би е ръководителят на личната сигурност на Дьо Марнак, според твърденията е обиждал местни служители на мисията. Нейни членове, които излязоха с публични изявления през уикенда, също нарушиха Кодекса на поведение, каза Дьо Марнак, след като обсъди върховенството на закона с представители на правителството. Заместник министър-председателят на Косово Хайредин Кучи подчерта, че отделни случаи не могат да навредят на отношенията с ЮЛЕКС. 
						Омбудсманът на Косово Сами Куртеши заяви, че ЮЛЕКС трябва да изясни дали е започнала разследване през март, както се посочва в публикуваните документи, или е предприела мерки едва след като случаят е станал известен на медиите. Той заяви, че ако се докаже, че личното достойнство на някого е било накърнено в европейската мисия, тогава родната страна на чужденеца трябва да започне отделно разследване. (РТК, КТВ, Клан Косова - 18/04/11)

Полицията на Македония и Косово ще усилят борбата срещу престъпни банди
					06/11/2007
					 
						СКОПИЕ, Македония -- Директорите на полицейските сили в Македония и Косово се споразумяха в понеделник (5 ноември) да удвоят усилията си срещу престъпни банди, опитващи се да използват растящото напрежение, свързано с усилията за решаване на проблема с окончателния статут на Косово. На среща в Скопие, служителят от Вътрешното министерство Люпчо Тодоровски и началникът на полицията на Косово генерал Шеремет Ахмети, обмениха разузнавателна информация за движението и дейността на тези групировки. Тодоровски също даде информация за Джавид Морина, затворник, избягал през август от затвора със строг режим "Дубрава". Той бе убит при престрелка миналата седмица в село близо до Тетово.
						Други новини - В понеделник външният министър на Македония Антонио Милошоски се срещна с германския посланик в НАТО Улрих Бранденбург. Те са били единодушни, че членството на Македония, Албания и Хърватия в НАТО ще увеличи сигурността на Алианса в Югоизточна Европа. Колкото повече балкански страни членуват в НАТО, толкова по-малко натовски сили ще има на Балканите, смятат те. 
						Също в понеделник министърът на отбраната на Македония Лазар Еленоски бе във Вашингтон, където с представители на Пентагона и Държавния департамент е обсъдил продължаващите реформи. (Макфакс, МИА, A1 - 05/11/07)

ООН изразява разочарование от ниската избирателна активност на сърбите в Косово 
					25/10/2004
					Изразявайки разочарование относно ниската избирателна активност на косовските сърби по време на парламентарните избори в провинцията в събота, генералният секретар на ООН Кофи Анан даде висока оценка на онези представители на тази общност, които взеха участие във вота. 
					(Различни източници -- 24/10/04 - 25/10/04)
 
					 
						
Президентът на Косово Ибрахим Ругова, лидер на Демократичната лига на Косово, по време на пресконференция в Прищина в неделя след успеха на неговата партия по време на парламентарните избори от събота. [Лаура Хасани ]
						Изразявайки разочарование относно ниската избирателна активност на косовските сърби по време на вторите парламентарни избори в провинцията след 1999 г., генералният секретар на ООН Кофи Анан даде в неделя (24 октомври) висока оценка на онези, "които гласуваха и онези, които се кандидатираха, за тяхната смелост въпреки силното противодействие". 
						Общата активност по време на съботния вот в провинцията е била около 1,9 млн. души или приблизително 53 %. По-малко от 1 % от косовско-сръбските избиратели вероятно са пуснали бюлетини след призивите от официални лица в Белград и Сръбската православна църква за бойкот. 
						Според шефа на ЮНМИК Сьорен Йесен -Петерсен мнозина от онези, които биха искали да гласуват, са били притиснати да не го правят. Независимо от ниската си избирателна активност, посочи той, косовските сърби ще бъдат представени в следващия 120-членен парламент, в който 10 мандата са запазени за представители на етническите малцинства. 
						"Това е нещо важно, ще има представители, които ще участват в диалога и които ще хвърлят мост не само към всички гласоподаватели от всички общности, които участваха в гласуването, но и към онези, които искаха да го сторят, но се страхуваха, тъй като всички те имат общ интерес относно бъдещето на Косово," каза Йесен-Петерсен. 
						Парламентът ще бъде доминиран от членове на партията на президента Ибрахим Ругова Демократична лига за Косово, спечелила около 47 % от вота, сочат предварителните резултати. Демократическата партия на Косово, ръководена от Хашим Тачи, финишира втора, печелейки едва 27 % от гласовете. След нея се нареди Алиансът за бъдещето на Косово на Рамуш Харадинай, постигнал резултат от 8 %. 
						Тъй като не успя да спечели абсолютно мнозинство, партията на Ругова се очаква обаче да направи опит за формиране на коалиция. 
						Приветствайки мирния характер на изборите, проведени седем месеца след най-сериозните етнически сблъсъци в провинцията след края на конфликта от 1998-1999 г., Анан поздрави народа на Косово, призовавайки политическите лидери да зачетат изборните резултати и да гледат напред. 
						"Народът очаква от тях бързо и в дух на сътрудничество да формират ново правителство, което в тясно взаимодействие с ЮМНИК да работи в интерес на всички, вкл.на малцинствените общности в Косово," цитира думите на Анан от неделя съобщение на ООН. 
						Новото правителство ще бъде на власт към момента, когато започне прегледът на напредъка на Косово в изпълнение на стандартите, установени от ООН, най-вероятно в средата на 2005 г. Покриването на тези стандарти е предпоставка за евентуално решение относно статута на провинцията. 
						Едно от изискванията, поставени от международната общност, е диалогът между Прищина и Белград. Първата официална среща между сръбски и косовски представители след края на конфликта от 1998-1999 г. се проведе миналата година във Виена. 
						Бойкотът обаче на съботните избори от страна на косовските сърби хвърли съмнения върху бъдещето на тези преговори, посочва Financial Times . Ако сръбският премиер Воислав Кощуница, който сам призова косовските сърби да не участват в изборите, реши да не признае резултатите от вота, по-нататъшният диалог между Белград и Прищина може да се окаже труден, изтъква вестникът.

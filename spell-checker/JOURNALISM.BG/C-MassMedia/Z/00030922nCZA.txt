Рядко използван път
					14/07/2009
					Водопадите Мируша са далечна дестинация на около час от Прищина.
					От Беса Бечири за Southeast European Times от Прищина – 14/07/09
 
					 
						
Въпреки че пътят към водопадите Мируша е твърде неравен за пътуване с кола, разходката из дивата местност успокоява. [Беса Бечири/SETimes]
						Отправяйки се към водопадите Мируша, пътуваме около час от Прищина към Печ и паркираме край пътя до ресторант, носещ името “Гури и Зи”, или “Черният камък”. 
						Продължаваме разходката си в гората пеша, тъй като пътят към водопадите е прекалено разбит. 
						 При спускането по неравния, с дълбоки коловози път между дърветата над главите ни прелитат сини, черни и бели пеперуди, които си отдъхват за кратко върху зелените листа. Пеят славеи, огрени от слънчевите лъчи. 
						Чувайки звука на стъпките ни, гущерите се разбягват от сенчестите си места. 
						"Хората казват, че тук има змии. Излизат на слънце и променят цвета си," разказва моят добър приятел Буяр, докато ни води по пътя към водопадите. 
						Не виждам край краката ми да пропълзяват змии, но държа очите си отворени. 
						Преминаваме по дървен мост над тихата река Дрин и попадаме на малко кафене с маси под дърветата. Собственикът, Риза, седи на сянка, пуши цигара и пийва кафе. 
						"Отивате до водопадите ... сега е горещо, трябваше да дойдете рано сутринта", казва Риза. 
						Освежаваме се с питие в кафенето и продължаваме нашата екскурзия, а шумът от падащата вода става все по-силен. Накрая стигаме до поляна, където се изливат водопадите. В хладната вода играят деца – смеят се и викат, а гласовете им отекват. 
						Двете малки дървени кафенета от двете страни на малката река са отворени само през лятото. 
						"Не е един, има три [водопада] ... а също и пещера, с илирийски скални рисунки ... оставена е на милостта на времето ... нищо не се прави за нея", казва собственикът на кафенето Фетах Халили. 
						"Веднъж водопадите останаха без вода. Не можете да си представите колко страшно беше тук, чуваше се как всеки отделен звук отеква в празнота", казва Фетах. 
						През почивните дни в кафенетата има постоянен поток от посетители, които най-често сядат на чаша кафе или освежаваща “Бира ПЕЯ” -- местната бира. 
						"През почивните дни идват много хора от КФОР", разказва съсобственикът на кафенето Илир Халили. Изпиваме кафето си и се отправяме обратно към колата. 
						"Ако не познавате пътя или не сте с някого, който да ви води, ще се загубите ... но след като дойдете веднъж, пътят се запомня лесно," казва Буяр.

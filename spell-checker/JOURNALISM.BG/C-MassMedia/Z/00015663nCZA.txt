Специалният пратеник на ООН твърди, че в Косово трябва да се направи още много
					22/08/2005
					Решението на ООН дали да започне разговори по окончателния статут на Косово зависи от доклада, който ще бъде представен наесен от специалния пратеник Кай Ейде. По време на посещението си в Прищина миналата седмица Ейде заяви, че споделя загрижеността на международната общост за степента на напредък.
					От Игор Йованович за Southeast European Times от Белград – 22/08/05
 
					 
						
Президентът Ибрахим Ругова (горе) и други косовски официални лица се срещнаха с Кай Ейде по време на неотдавнашното пътуване на специалния пратеник на ООН в Косово. [Гети имиджис]
						Кай Ейде, специалният пратеник на генералния секретар на ООН Кофи Анан, натоварен със задачата да направи оценка на изпълнението на стандартите в Косово, завърши посещението си в Прищина, в рамките на което проведе срещи с президента Ибрахим Ругова и с други участници във временното правителство. В коментар след разговорите той спомена, че има да се свърши още много работа. 
						"Аз споделям загрижеността на много западни дипломати относно степента на напредък в Косово," каза Ейде по време на пътуването си миналата седмица, като призова косовските власти да обявят жестока война на корупцията и организираната престъпност. 
						"Казах и по-рано, че не съм доволен. Разочарован съм от някои проведени тук разговори, както и от определни посещения, които направих в региона, но бях разочарован и при посещението си в Белград, защото искам да видя нещата да се движат напред," каза специалният пратеник. 
						Завръщането на бежанците и разселените лица бе една от основните теми в дневния ред на Ейде. След среща с косовския министър, отговарящ за завръщането на бежанците и общностите, Славиша Петкович, Ейде изрази убеденост, че много хора желаят да се завърнат и трябва да бъдат насърчени да го направят. 
						Той каза, че са много важни опитите на представители на косовското правителство да бъдат по-близо до онези, които са се завърнали в провинцията. Той даде висока оценка на премиера на Косово Байрам Косуми за опитите му да установи диалог с тях, като посещава местата, в които те трябва да се завърнат. Същевременно, сподели специалният пратеник, е важно да се установи диалог и между Прищина и Белград.
						Ейде каза, че не може да обсъжда крайния резултат от доклада си за изпълнението на стандартите, който ще предаде на Анан. Докладът ще е определящ за решението на Съвета за сигурност на ООН за започване на преговори по окончателния статут на Косово. Ейде започна своята мисия по оценяването в началото на юни, а през септември трябва да започне да оформя своя доклад. 
						Командирът на южното крило на НАТО, американският адмирал Хари Улрих, бе също в Косово по време на посещението на Ейде. Улрих каза, че дошъл в Прищина, за да увери народа и правителството, че НАТО е за мирно и стабилно Косово.
						В разговори с Косуми Улрих изрази убеденост, че силите на КФОР са готови да осъществят мисията си в Косово. От своя страна Косуми каза, че всичко, постигнато до момента в Косово, се дължи до голяма степен на КФОР. Той подчерта и решимостта на правителството да създаде свободно и демократично общество, което се стреми към интеграция в ЕС и НАТО.

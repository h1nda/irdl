КФОР усилва патрулите пред последната фаза на преговорния процес за статута на Косово
					24/09/2006
					 
						ПРИЩИНА, Косово, Сърбия -- КФОР усили патрулите в провинцията, за да предотврати случаи на насилие, докато процесът на уреждане на статута на Косово навлиза в последната си фаза. Говорителят на КФОР подполковник Уолтър-Хубърт Шмидт посочи в петък (22 септември), че усилените патрули са били въведени също и заради инцидентите неотдавна, които обтегнаха междуетническите отношения в Косово. В последния подобен инцидент двама сърби бяха ранени в петък, след като бяха нападнати от група етнически албанци в село Осояне в източната част на провинцията.
						Междувременно полицията на ООН в Косово съобщи, че са били арестувани седем етнически албанци, заподозрени в участие в етническите сблъсъци през март 2004 г., в които бяха убити 19 сърби. Не бяха съобщени повече подробности. (Албейниън нюз, Танюг - 23/09/06; Б92 - 22/09/06)

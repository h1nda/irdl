ЕК приключи доклада си за либерализирането на визовия режим със Западните Балкани
					20/05/2009
					 
						БРЮКСЕЛ, Белгия -- Чешкото председателство на ЕС е получило доклада на Европейската комисия за напредъка, постигнат от страните от Западните Балкани в изпълнението на критериите за присъединяване към зоната за безвизови пътувания на ЕС, съобщиха медиите във вторник (19 май). Сега документът е предаден на страните членки за обсъждане и допълване, преди да се появи в окончателен вариант. Според съобщенията в медиите само Македония е изпълнила всички условия за въвеждане на безвизов режим. Визовите ограничения могат да бъдат премахнати за гражданите на Черна гора, но Сърбия все още среща "определени трудности" във връзка с либерализацията на визовия режим, се казва в документа. Според съобщенията Албания и Босна и Херцеговина не са успели да отговорят на критериите за либерализиране на визите. (ФЕНА, РТС, Б92, Танюг, Бета, МИА, Макфакс, Радио Сърбия, БТА - 19/05/09)

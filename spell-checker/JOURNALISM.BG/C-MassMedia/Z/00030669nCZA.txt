НАТО заяви, че ще намали числеността на КФОР 
					22/06/2009
					НАТО ще намали числеността на контингента си в КФОР с една трета, вероятно до края на годината.
					От Беса Бечири за Southeast European Times от Прищина -- 22/06/09
 
					 
						
"Предизвикателствата в Косово се превърнаха от военни в заплахи за вътрешната сигурност, които най-добре могат да се посрещнат от многоетническите полицейски сили на страната," каза командващият на Обединеното съюзно командване на НАТО адмирал Марк Фицджералд. [Лаура Хасани]
						Ръководителите на НАТО взеха решение за значително намаляване на числеността на КФОР. Според командващия на Обединеното съюзно командване НАТО, адмирал Марк Фицджералд, числеността на войските най-вероятно ще бъде съкратена от 14 000 на 10 000 души до януари. 
						В изказване по време на посещението си в Прищина в сряда (17 юни) той заяви, че ходът не би застрашил сигурността в Косово. "Предизвикателствата в Косово се превърнаха от военни в заплахи за вътрешната сигурност, които най-добре могат да се посрещнат от многоетническите полицейски сили на страната," е казал той, цитиран от Радио "Свободна Европа". 
						Той заяви, че се очакват още съкращения на мироподдържащите части, от 14 000 на 2 500 души в рамките на две години. Това обаче „ще зависи от ситуацията и политическото развитие” в Косово, добави той. 
						Министрите на отбраната от НАТО взеха решението за съкращаване на частите на 11 юни. Според генералния секретар на Алианса, Яп де Хоп Схефер, те са преценили, че „политическите и военните условия са подходящи за преминаване към постепенно коригиране ... на размера на силите на КФОР до т.нар. на наш жаргон „възпиращо присъствие”. 
						Премиерът Хашим Тачи приветства новината, заявявайки, че тя показва „стабилността и възхода” на Косово една година след като страната провъзгласи независимостта си.
						Държавният секретар на министерството за Косово Звоминир Стевич каза миналия месец за „Танюг”, че „намаляването на присъствието на КФОР би било във вреда на сърбите и другите неалбанци в провинцията, които с основание се страхуват, че изтеглянето на международните сили допълнително би застрашило тяхната сигурност." 
						Сръбският военен министър Драган Шутановац бе по същото време в Брюксел. Той се срещна с Де Хоп Схефер и сподели тревогата на Белград от решението на НАТО. 
						"Докогато е възможно, сегашната численост на КФОР трябва да се запази, като се има предвид, че сърбите и другите не-албанци имат най-голямо доверие в КФОР, що се отнася до структурите на сигурност в Косово,” каза Шутановац.
						През последното десетилетие в Косово бяха разположени над 50 000 военнослужещи, но числеността им намалява.

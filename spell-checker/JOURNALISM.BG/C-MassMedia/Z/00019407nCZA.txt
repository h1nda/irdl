Световната банка: "Корупцията в страните в преход намалява"
					28/07/2006
					Голяма част от страните в Югоизточна Европа са отбелязали напредък в ограничаването на корупцията след 2002 г., сочи проучване на Световната банка. 
					(Бюкарест Дейли Нюз - 28/07/06; Блумбърг, Агенция София Нюз, ФЕНА, Dnevnik.bg - 27/07/06; Световна банка, Ройтерс, Гласът на Америка, РСЕ/РС, ХИНА - 26/07/06)
 
					 
						
Усилията, насочени към ограничаване на корупцията в бившите социалистически страни, дават резултати, но за да се избегне връщане назад, са необходими устойчиви реформи, според нов доклад на Световната банка. [Световна банка]
						Макар и да остава на равнище, по-високо от това в много западноевропейски страни, през последните години нивото на корупцията е спаднало в голяма част от икономиките в преход в Европа и Централна Азия, гласи доклад на Световната банка, публикуван в сряда (26 юли). Страните от Югоизточна Европа показват смесени резултати. 
						Проучването е третото от поредица изследвания на проблема след 2000 г. В него се разглеждат корупционните модели и тенденции в 26 бивши социалистически държави и Турция между 2002 и 2005 г. За сравнителни цели са използвани допълнително данни за пет страни членки на ЕС: Германия, Гърция, Ирландия, Португалия и Испания. 
						Усилията на бившите социалистически държави да ограничат корупцията дават плодове, заявява Световната банка в свое изявление. 
						"След 2002 г. фирмите в повечето страни плащат рушвети по-рядко и в сравнително по-малки размери и отчитат, че корупцията вече не е толкова голям проблем, колкото в миналото," казва съавторът Джеймс Андерсън, старши икономист на Банката за районите на Европа и Централна Азия. 
						В доклада се цитират Грузия и Словашката република като лидери сред страните, отбелязващи подобрение. 
						В другия край на скалата са Албания и Киргизстан, които продължават да имат най-лошите показатели за корупция от изследваните страни. Поради факта, че две трети от компаниите в Албания сочат корупцията като проблем, страната продължава да заема последно място сред икономиките в преход, се казва в доклада. 
						Посочва се още влошаване на обстановката в Сърбия и Черна гора, където изследваните фирми са докладвали за зачестяване на случаите на подкупи. 
						Резултатите на Хърватия за 2005 г. са по-добри от тези за 2002 г., сочи Банката, отбелязвайки, че случаите на вземане на подкуп са намалели в много сектори и особено в митниците. Босна и Херцеговина също показва слаб напредък, но нивото на корупция там е все още високо, като близо 50 % от фирмите я сочат като проблем. 
						Според доклада стремежът към членство в ЕС е движеща сила за реформите, насочени срещу корупцията, в страни, като България, Румъния и Турция. "Несъмнено желанието за постигане на европейските стандарти е мотивация за подобряване на управлението далеч зад границите на ЕС," заявява Банката. 
						И България, и Румъния показват значително подобрение, макар и нивата да остават високи. Турция реформира изцяло своите съдилища, които вече са по-малко корумпирани от тези в много страни от Източна Европа. 
						Най-видимият напредък в ограничаване на корупцията, който са постигнали икономиките в преход през последните години, е бил в областта на данъчната и митническата администрация. В доклада те се определят като "световни лидери във възприемането на опростени данъци върху доходите с ниска или плоска ставка, широка база и малко изключения". 
						Съдебната реформа обаче остава слабо място, а корупцията в съдилищата не изглежда да е намаляла като цяло. Обществените поръчки също остават проблем.

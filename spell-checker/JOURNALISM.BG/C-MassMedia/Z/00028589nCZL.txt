Жуплянин поиска Трибуналът в Хага да обедини неговото дело с това на Караджич
					04/12/2008
					 
						ХАГА, Холандия -- Бившият началник на босненската сръбска полиция Стоян Жуплянин поиска в сряда (3 декември) неговото дело за военни престъпления да бъде обединено с това на близкия му съюзник, бившия босненски сръбски лидер Радован Караджич. В искане до Трибунала за военни престъпления в Хага Жуплянин твърди, че тъй като някои от обвиненията срещу него се застъпват с обвиненията срещу Караджич, обединяването на двете дела ще спести време на съда и ще предотврати повторното даване на показания от свидетелите. Жуплянин е обвинен в 12 убийства и преследвания и изтезания на мюсюлмани през 1992 г. Първоначално срещу него имаше обвинения в геноцид, но по-късно съдът свали тези обвинения. Сръбската полиция арестува Караджич през юли. Той ще отговаря по обвинения в етническо прочистване по време на войната от 1992-1995 г. и убийствата през 1995 г. на цивилни жители на мюсюлманския анклав Сребреница.
						Други новини от сряда -- Полицията в Сараево арестува Желко Радованович, заподозрян като "помагач" на Караджич. Смята се, че той е ръководил една от най-големите местни престъпни групировки, занимавала се основно с незаконни наркотици. Миналата година полицията обискира къщата му и конфискува значително количество укрити наркотици и около 200 000 евро, които според властите са били предназначени за финансово подпомагане на укриващия се Караджич. (АП, Блиц - 03/12/08)

Кусари-Лила: "Не ембарго върху сръбските стоки, а реципрочност"
					02/08/2011
					Косовският министър на търговията и промишлеността е убедена, че правителството е взело правилно решение.
					От Линда Карадаку за Southeast European Times от Прищина – 02/08/11
 
					 
						
Косовският министър на търговията и промишлеността Мимоза Кусари-Лила. [SETimes/С любезното съдействие на Мимоза Кусари-Лила]
						Косово наложи забрана върху продуктите от Сърбия в отговор на съществуващата сръбска забрана върху вноса на стоки, носещи печата на косовските митници. SETimes разговаря с министъра на търговията и промишлеността Мимоза Кусари-Лила за причините, стоящи зад решението. 
						
						SETimes: Реципрочността в търговските отношения със Сърбия се разглежда до голяма степен като политическо решение. Как стигна Косово до това решение? 
						
						Мимоза Кусари-Лила: Това решение е изцяло икономическо и правителството работи тясно с отговорните структури, за да не позволи политизиране на ситуацията чрез създаване на етническо напрежение. Намерението е страните да се върнат към диалога и да има взаимно признаване на митническите печати. Това значи, че с този акт Косово се поставя на равни нога с другите държави. 
						
						SETimes: Какви са икономическите последици от решението? 
						
						Кусари-Лила: Най-важна е пряката последица за косовските производители, вероятно в увеличаване на стоките за износ. Относно липсата на сръбски стоки на нашия пазар и повишението на цените смятам, че това ще бъде за кратко време. По принцип аз имам зелена светлина от повечето косовски вносители, които са готови да намерят [други] пазари, за да заменят тези стоки. 
						
						SETimes: Можете ли да коментирате действията на Сърбия срещу косовското ембарго в европейските институции с твърденията, че това е едностранно решение? 
						
						Кусари-Лила: Най-напред, това решение не е ембарго, а реципрочна мярка срещу същите действия, предприети от Сърбия преди време. Единственият начин да се сложи край на тази ситуация ще бъде, ако Сърбия признае митническите печати на Косово. 
						
						SETimes: Каква бе относителната тежест на сръбските стоки на косовските пазари и каква на онези от други износители, като Македония, Черна гора и Албания? 
						
						Кусари-Лила: По официални данни Косово внася стоки за над 2 милиарда евро годишно. Стойността на стоките, внесени от Сърбия, е 300 млн. евро годишно. Най-големите търговски партньори на Косово са страните от ЕС. По отношение на останалите съседки, според миналогодишните данни, стоките, внесени от Албания, са възлизали на 69 млн. евро, от Македония - на 316 млн. евро и от Черна гора - на около 11 млн. евро. 
						
						SETimes: Говори се, че сега сръбските стоки ще влизат в Косово през Македония. Ще предприемете ли мерки за контрол върху произхода на тези стоки? 
						
						Кусари-Лила: Досега не сме се сблъскали с подобно нещо, въпреки слуховете. Косовската митническа служба е получила указания да спира реекспорта на сръбски стоки през съседните страни. 
						
						SETimes: Косово също така облага стоките от БиХ. Имаше ли реакции от тази страна? 
						
						Кусари-Лила: Това решение не бе посрещнато добре от босненските власти, макар че в този случай се касае за облагане с мито от 10 %. Нямаме [официална] реакция от властите в БиХ. 
						
						SETimes: Ще има ли въздействие решението върху отношенията на Косово с ЦЕФТА? 
						
						Кусари-Лила: Решението за реципрочни мерки е поставено на масата на двустранните връзки, а не на многостранните връзки в Секретариата на ЦЕФТА. Това е двустранно решение между две страни и то не би трябвало да влияе на отношенията с ЦЕФТА. Сърбия действа по подобен начин от няколко години, защо трябва да е проблем в нашия случай? 
						
						SETimes: Имаше ли опити от страна на Сърбия за решаване на проблема с ембаргото? 
						
						Кусари-Лила: Не пряко до момента, но както знаете, досега ЕС бе посредник и тази ситуация продължава да бъде налице.

Бизнес: Турският „Доган холдинг” разпродава вестници
					22/04/2011
					За да се справи с данъчните си проблеми, компанията продава турския всекидневник „Милиет”. Още в деловите новини: Ай Би Ем подписа договор с румънска община; Гърция и ОАЕ си поставят за цел да засилят сътрудничеството.
					 
						
„Милиет” и „Ватан” бяха продадени на „Демирьорен-Караджан”. [Ройтерс]
						Най-голямата частна вестникарска група в Турция „Доган Холдинг” в сряда (20 април) постигна споразумение за продажбата на националните всекидневници “Милиет” и “Ватан” за 50 млн. евро на „Демирьорен-Караджан”. "Доган" трябваше да направи продажбата, за да плати безпрецедентната глоба в размер на 1,75 млрд. евро, която беше наложена на компанията през септември 2009 г. заради неплатени данъци. 
						*** 
						Американският компютърен гигант Ай Би Ем подписа в сряда (20 април) споразумение с румънската община Търгу Муреш за изграждането на център за върхови научни постижения в града. Според постигнатата договореност румънски изследователи от университетите в региона на Трансилвания ще могат да следват аспирантура в центровете на Ай Би Ем в цял свят, след което ще бъдат наемани на работа в центъра в Търгу Муреш. 
						*** 
						В сряда (20 април) в Прищина беше открита трудова борса, организирана от Американския университет в Косово и Американската търговска камара. Осемнадесетте фирми участнички предоставиха информация за бъдещите възможност за заетост, която беше насочена към студентите от различни университети. Косово има младо население и ниво на безработица от почти 40 %. 
						*** 
						Цените на горивата в Албания достигнаха рекордни нива, следвайки тенденцията на повишение на цените на всички потребителски продукти. Един литър гориво сега струва 1,26 евро, в сравнение с по-малко от едно евро преди само шест месеца, съобщиха медиите в сряда (20 април). Търговците твърдят, че причините за повишението са скокът на цените в световен мащаб и по-високите държавни такси. 
						*** 
						Енергийната компания на Република Сръбска ЕРС създаде съвместно предприятие с дъщерното си дружество „Хидроелектране на Требишници” за изграждането на нов ВЕЦ с името „ХЕ Дабар” в района на Южна Херцеговина през втората половина на годината. Инвестицията ще достигне 180 млн. евро, като ЕРС и „Требишници” ще осигурят 25 % от финансирането и ще се опитат да вземат кредит за останалата част. Електроцентралата трябва да бъде построена за четири години и половина. 
						*** 
						Тристранното председателство на Босна и Херцеговина одобри в сряда (20 април) законопроекта за бюджета за 2011 г. Документът беше приет с гласовете на представителите на бошнаците и хърватите в председателството, Желко Комшич и Бакир Изетбегович, които надделяха над сръбския член на председателството Небойша Радманович. Според одобрения от председателството бюджет общите разходи на институциите на държавно ниво ще бъдат 538 млн. евро. Законопроектът ще бъде внесен в парламента. 
						*** 
						
						Гърция и Обединените арабски емирства (ОАЕ) се договориха в сряда (20 април) да засилят икономическите и търговските си отношения. Споразумението беше сключено под формата на меморандум за разбирателство, подписан от гръцкия външен министър Димитрис Друцас и колегата му от ОАЕ шейх Абдула бин Зайед ал Нахаян в Абу Даби след съвместна среща на министрите от ЕС и Съвета за сътрудничество в Персийския залив. 
						
						(Различни източници – 15/04/11-22/04/11)

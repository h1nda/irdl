Приватизацията на "Тюрк телеком" завърши с успех
					19/07/2005
					След седем опита турското правителство най-после продаде мажоритарния дял в "Тюрк телеком". Купувачът е консорциум начело с "Огер телеком" от Саудитска Арабия.
					От Алън Коув за Southeast European Times от Анкара -- 19/07/05
 
					 
						
Опозицията на профсъюзите и НПО направи трудна приватизацията на "Тюрк телеком". ["Тюрк телеком"]
						"Тюрк телеком", която се превърна във важен символ на усилията на Турция за приватизиране на държавни фирми, най-после бе продадена. В търга взеха участие четири отделни консорциума. В крайна сметка той бе спечелен от консорциум начело с "Огер телеком" от Саудитска Арабия. Печелившата оферта бе на обща стойност 6,55 млрд. долара. След одобрението на турската агенция за защита на конкуренцията и кабинета продажбата на 55-процентния дял в "Тюрк телеком" стана факт.
						"Огер телеком", която е собственост на семейството на убития бивш ливански премиер Рафик Харири, образува консорциум с "Телеком Италия" като по-малък партньор и "БТ телконсулт", международният консултантски отдел на "БТ груп" АД, като оперативен партньор.
						Това е седмият опит на турското правителство в продължение на десетилетие да продаде фирмата. Предишните опити се натъкваха на противопоставяне от страна на профсъюзите, които бяха загрижени за работните места, както и от страна на военните, които повдигнаха въпроси за последиците за националната сигурност от продажбата на държавни активи на нетурска компания. Продажбата на фирмата, която загуби своя монопол миналата година, но все още контролира пазара на стационарни телефонни услуги, бе отлагана на няколко пъти и от правителството, тъй като офертите се считаха за твърде ниски. 
						Търгът на 1 юли се предаваше на живо по турската телевизия. Двама от кандидатите - група, състояща се от турската "Коч холдинг" и американската "Карлайл груп", както и консорциум начело с подразделение на мобилния оператор "Тюрксел илетисим хизметлъръ", се оттеглиха по-рано. След седем кръга "Огер груп" най-накрая изпревари последния оставащ съперник, консорциум начело с "Етисалат емирейтс телекомюникейшънс корп." Последната цена бе значително по-висока от първоначално предложените от "Огер" 5,65 млрд. долара.
						Със своите 19 милиона абонати "Тюрк телеком" е 13-ото по големина телекомуникационно предприятие в света. Според споразумението между Турция и МВФ, който е отпуснал заеми на страната на стойност 33 млрд. долара от 1999 г. насам, фирмата трябваше да разпродаде активи и да използва постъпленията за намаляване на дълговете си. Две други основни държавни предприятия, нефтената рафинерия "Тупрас" и стоманодобивният завод "Ердемир", са също в списъка за приватизация за тази година. Миналогодишният опит за приватизация на "Тупрас" се провали, след като върховният административен съд на Турция отмени продажбата на стойност 1,3 млрд. долара, позовавайки се на допуснати нередности. 
						Досега приватизационният процес е донесъл на Турция приходи от едва 1 млрд. долара през 2005 г. Независимо от усилията на правителството да изпълнява ангажиментите си към МВФ, разпродажбата на държавни активи продължава да бъде деликатен въпрос. Продажбата на "Тюрк телеком", където работят около 56 000 души, предизвика редица протести на служители в цялата страна и главният изпълнителен директор на "Огер телеком" Мухамад Харири трябваше да обещае, че няма да има съкращения на работни места.

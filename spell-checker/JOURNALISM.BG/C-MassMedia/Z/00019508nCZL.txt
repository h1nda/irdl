Рен каза, че Турция може да служи като мост между ЕС и исляма
					07/08/2006
					 
						АНКАРА, Турция -- Еврокомисарят по разширяването Оли Рен каза, че като членка на ЕС Турция би могла да служи за мост между Съюза и мюсюлманския свят. В коментар, публикуван във финландската преса в събота (5 август), Рен заявява, че една модернизирана и демократична Турция би била от стратегическо значение за ЕС, особено в светлината на настоящата криза в Близкия Изток. Той призова страната да продължи да прилага необходимите реформи. 
						Други новини -- Турският президент Ахмет Недждет Сезер е поискал от Конституционния съд да провери закоността на два члена от новия закон за борба с тероризма. Сезер иска текстовете, които засягат медийното отразяване на въпросите, свързани с тероризма, да бъдат премахнати заради опасения, че те ограничават свободата на словото. 
						Междувременно във вторник кралят на Саудитска Арабия Абдула започва тридневно посещение в Турция, където ще се срещне със Сезер и с премиера Реджеп Тайип Ердоган. Това е първото подобно посещение на саудитски владетел от четири десетилетия. (AФП - 07/08/06; Ройтерс - 06/08/06; Ройтерс, Заман, Джихан - 05/08/06; НТВ - 04/08/06)

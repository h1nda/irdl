Пожари потопиха в траур Гърция
					26/08/2007
					 
						AТИНА, Гърция -- Премиерът Костас Караманлис обяви извънредно положение в събота (25 август), когато пожари, които се усилиха от силните ветрове изгориха хиляди декари гори и храсти, погълнаха къщи и села и убиха най-малко 46 души. Десетки бяха приети в болници с рани и отравяния от дим. Петнайсет села в Пелопонес бяха евакуирани. Бе обявен тридневен траур.
						Около 9000 пожарникари, 1000 войници и 1800 пожарни коли, както и самолети и хеликоптери се борят с огъня. Франция съобщи, че ще изпрати два самолета за борба с пожарите, а 12 други самолети и 11 хеликоптери се очаква да бъдат изпратени от други страни. Те ще се борят с приблизително 100 пожара, които горят от неделя.
						Властите подозират, че предумишлен палеж може да е предизвикал бедственото положение. Премиерът, който заяви, че едновременното избухване на толкова много пожари не може да бъде чисто съвпадение, обеща, че отговорните за пожара ще бъдат изправени пред правосъдието. От полицията съобщиха, че са арестували 65-годишен мъж, който ще бъде обвинен за смъртта на шест души в Ареополис в южната част на Полопонес. Двама тийнейджъри също са задържани за палеж в Кавала, Северна Гърция.
						Междувременно предизборната кампания в Гърция бе спряна. В официално писмо, адресирано до президента Каролос Папуляс и до политическите партии, гръцки природозащитни организации призоваха за отлагане на изборите с три месеца. Георге Папандреу, лидер на опозиционната партия ПАСОК призова президента да свика спешно заседание на всички политически лидери в страната.
(Радио Скай, Нафтемпорики, Катимерини, Мега ТВ, Антена ТВ, AФП, AП, Ройтерс, Си Ен Ен - 26/08/07)

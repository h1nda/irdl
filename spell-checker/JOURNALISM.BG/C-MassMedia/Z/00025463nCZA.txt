ЕС и Русия не успяха да сближат позициите си за Косово
					14/02/2008
					ЕС и Русия не можаха да сближат позициите си по въпроса за бъдещето на Косово на разговорите в Словения в сряда.
					(Ройтерс, АФП, ДПА, АКИ, Би Би Си, Гласът на Америка, Синхуа, Euobserver, Б92, Словенско председателство на ЕС - 13/02/08)
 
					 
						
Руският външен министър Сергей Лавров. [Гети Имиджис]
						Признаването на едностранна декларация за независимост на Косово би било "грешка" каза в сряда (13 фвруари) в Словения руският външен министър Сергей Лавров, потвърждавайки несъгласието на Москва с отделянето на провинцията от Сърбия. 
						Той направи това изявление след среща с висши дипломати от ЕС, между които бяха върховният представител по въпросите на външната политика Хавиер Солана, еврокомисарят по външните отношения Бенита Фереро-Валднер и словенският външен министър Димитрий Рупел, чиято страна понастоящем заема ротационното председателство на блока. 
						Основни теми на разговорите, състояли се в замъка "Бърдо" край Любляна, бяха новото европейско-руско споразумение за сътрудничество и редица други въпроси. Макар дискусиите да бяха определени от Рупел като "дружески и искрени", те не успяха да сближат позициите на двете страни по щекотливия въпрос за бъдещия статут на Косово. 
						Очаква се лидерите на провинцията, чието етническо албанско мнозинство представлява 90 % от населението й, да приемат декларация за независимост в неделя. 
						Застъпвайки се за Сърбия в нейното противопоставяне на този ход, Русия блокира няколко опита под егидата на Запада за решаване на въпроса в Съвета за сигурност на ООН. В изказване преди срещата Фереро-Валднер каза пред репортери в Словения, че дипломатите от ЕС ще се опитат да убедят Лавров, че Косово не може да остане в политически вакуум. 
						 "Статуквото (в Косово) не може да бъде поддържано, тъй като искаме стабилност в региона," каза тя. "Надяваме се да съумеем да убедим Русия, че ситуацията е неустойчива." 
						Коментарът на Лавров след срещата обаче недвусмислено показа, че Русия няма да отстъпи от заеманата отдавна позиция. 
						"Това, в което позициите ни се разминават - и то фундаментално - е Косово, разбира се," каза той пред репортери на пресконференция. "Тези различия не са преодолени, защото те засягат основни принципи на международното право." 
						В четвъртък Съветът за сигурност провежда извънредно заседание за Косово, свикано по искане на Сърбия и Русия. Лавров каза, че не "изпитва голям оптимизъм" относно резултатите от заседанието. 
						Съединените щати и мнозинството от страните, членки на ЕС, са сигнализирали за готовността си да признаят независимо Косово дори и без одобрението на ООН. Няколко страни от 27-членния Съюз обаче остават против подобен ход. Рупел посочи в сряда, че отделните страни ще решават сами дали и кога да признаят Косово като суверенна държава. 
						Сръбският премиер Воислав Кощуница каза тази седмица, че страната му "ще анулира всички незаконни актове във връзка с едностранното прогласяване на тази измислена държава". Белград също така напоследък ускори подготовката си да приложи комплект от все още неогласени публично ответни мерки срещу Косово и всички страни, които признаят неговата независимост. 
						Макар и да се противопоставя на очакваното отцепване на провинцията, Москва не възнамерява да последва този пример чрез налагане на санкции срещу нея или срещу ЕС, посочи Лавров в сряда. 
						Косово е европейски въпрос, е заявил Рупел, цитиран в изявление, публикувано на уебсайта на европейското председателство на Словения. Косвено потвърждение на това, каза той, бе изявлението на генералния секретар на ООН Бан Ки Мун по-рано тази година, че очаква по-голяма ангажираност на ЕС в региона. 
						Подчертавайки, че Косово е уникален случай, Рупел каза още, че това не би трябвало да насърчава сепаратистките движения в други части на Европа да търсят подобно решение.

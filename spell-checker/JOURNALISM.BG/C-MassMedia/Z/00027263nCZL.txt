Ръководителят на ЮНМИК планира сръбските полицейски служители в Косово да получат специална автономия
					01/08/2008
					 
						ПРИЩИНА, Косово -- Ръководителят на ЮНМИК Ламберто Заниер оповести в четвъртък (31 юли) план за даване на специална автономия на сръбските служители от косовската полиция. Заниер каза, че ще представи на Прищина и Белград своите предложения за изпълнение на плана на генералния секретар на ООН Бан Ки Мун за преструктуриране на ЮНМИК. "Ако двете страни не постигнат съгласие, имам правомощията да им го наложа," подчерта той. Предложенията на Заниер предвиждат митнически власти в Северно Косово по модела на Хонконг, където на една територия има две митнически зони. Същата организация се планира и за съдебната власт. Заниер заяви, че контактната група подкрепя идеята. (Коха Диторе, Би Би Си, Кохавижън - 01/08/08)

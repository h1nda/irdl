Гърция поиска помощ за овладяване на бушуващите горски пожари
					24/08/2009
					"Имахме късмета да овладеем този кошмар", заяви областният управител на Атина Янис Сгурос.
					(Различни източници)
 
					 
						
Местни граждани се борят срещу огнената стихия в предградие на Атина в неделя (23 август). [Гети Имиджис]
						По-слабият вятър в понеделник (24 август) сутринта позволи на гръцките пожарникари да увеличат усилията за ограничаване на мащабните горски пожари, които бушуват край Атина от четвъртък. Хиляди жители на северните предградия на столицата бяха принудени да напуснат града. 
						С утихването на вятъра през нощта започна операция с участието на повече от 2 000 пожарникари, военнослужещи и доброволци, подкрепени от 12 противопожарни самолети и хеликоптери. Според гръцката осведомителна агенция АНА-МПА усилията са съсредоточени в Неа Макри, Дионисос и планината Пентеликон, както и в Маратон, град на север от столицата, в който се намират важни археологически обекти. 
						"Някои признаци дават повод за оптимизъм, но не и за прекратяване на усилията за борба с огъня. Имахме късмета да овладеем този кошмар, който изпепели основните горски райони на града," заяви областният управител на Атина Янис Сгурос, цитиран от АП. "След това ще направим оценка на размерите на катастрофата - колко са разрушените домове и какви са нанесените вреди." 
						Според Сгурос са опожарени около 15 000 хектара гори, земеделски земи и маслинови гори. Десетки са повредените или разрушени домове. Властите обявиха в събота извънредно положение в северната част на префектура Атика, на север от района на Атина, и издадоха заповед за евакуацията на детска болница, дом за пенсионери и цели градове. 
						Няма съобщения за смъртни случаи, но няколко души с леки изгаряния са потърсили медицинска помощ. 
						Смята се, че силните ветрове и високите температури, както и палежи, са довели до възникването на най-малко 90 по-малки пожара през последните няколко дни. Съобщава се и за горски пожари на островите Евбея, Скирос и Закинтос, където според сведенията са изпепелени около 1 000 хектара гори. 
						Пожари избухнаха и в централната гръцка префектура Беотия и в община Димис до западния пристанищен град Патра. 
						Според “Файненшъл Таймс” най-тежко засегнати от горските пожари са предградията на гръцката столица Антуса, Драфи, Палеа Пендели, Дионисос, Палини и Агиос Стефанос. Министър-председателят Костас Караманлис поиска от съюзниците от ЕС да окажат помощ на страната за преодоляване на кризата. Европейската комисия заяви в събота, че ще бъде активиран механизмът за гражданска защита на ЕС. В неделя Италия и Франция изпратиха по два противопожарни самолета в Гърция, а Кипър обеща да изпрати четири самолета и 70 пожарникари. Австрийското министерство на отбраната заяви, че ще помогне с шест противопожарни самолети и хеликоптери. България също предложи помощ. 
						"Изправени сме пред голямо изпитание," заяви Караманлис в неделя. "Пожарникарите правят свръхчовешки усилия. Властите също правят всичко възможно, за да се справят с това много трудно положение." 
						След временната отсрочка в понеделник сутринта в страната продължават да горят шест големи пожара и по-късно през деня отново се очакват бурни ветрове, които може да усложнят ситуацията. 
						Новата поредица от горски пожари, най-тежката след огнения ад през 2007 г., който отне близо 80 човешки живота, започна в четвъртък с избухването на пожар в Магула, на около 20 км северозападно от Атина.

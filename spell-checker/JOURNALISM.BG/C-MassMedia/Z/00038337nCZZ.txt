Сръбските блогери осъждат "политическия театър"
					29/04/2011
					Томислав Николич загуби част от теглото си, за да предизвика предсрочни изброи. Не загуби ли той и част от авторитета си?
					От Бояна Милованович за Southeast European Times от Белград -- 29/04/11
 
					 
						
Опозиционният лидер Томислав Николич, придружен от съпругата си Даница и сина си Бранислав. [Никола Барбутов/SETimes]
						Опозиционният лидер на Сръбската прогресивна партия Томислав Николич обяви гладна и жадна стачка в средата на април в опит да предизвика предсрочни изброи, но я прекрати - на Великден - по искане на патриарха на сръбската православна църква Ириней. 
						Макар че Николич не постигна целта си, той твърди, че не е загубил нищо в политическата борба освен "няколко килограма". 
						Повечето анализатори казват, че ходът на Николич е бил политическа спекула с несигурни последици. Междувременно блогерите не вярват, че това дори се е случило. 
						 "Саможертвата би трябвало да остави някаква следа, иначе е безсмислена. Да се пожертваш за свикването на избори три-четири месеца преди насрочената за тях дата, не ми се вижда оправдано," каза журналистът Mилош Васич . 
						Политическият анализатор Mилан Карагача изразява мнението на мнозина, че ходът не е бил нищо повече от "театър на политическата сцена", независимо че хората не го намериха за смешен. 
						"Докато анализатори, политици, социолози, лекари, психолози, сексолози, психиатри, културолози, медиите и партийни експерти се опитват да определят дали актът на Тома е бил героизъм, или фарс, хората остават в същото положение, в което бяха и преди," каза Карагача. 
						Политиците в Сърбия, твърди той, неуспешно се опитват да успокояват хората. Вследствие на това колкото повече политиците се опитват да ободрят хората, като им казват, че всичко е наред или че ще се оправи, "толкова по-малко сериозно ги възприемат хората, въпреки че тревогата им е сериозна". 
						Други, като лидерът на "Граждански инициативи" Mиленко Дерета, са още по-критични, наричайки стачката на Николич "мелодрама - жалко ТВ шоу на самосъжаление със заглавие "Гладна и жадна стачка със сигурен щастлив край". 
						 Дерета казва, че е налице широк консенсус, че политическият ход на Николич е бил зле замислен и се е провалил. Независимо от това, твърди Дерета, обществеността бе непрекъснато обсипвана с картини от уж влошаващото се състояние на Николич. 
						"Осем дни, лежейки в парламента и после в болничното легло, с немощен глас той продължи да ни предлага да ни отведе към по-различно и по-светло бъдеще. Не вярвам на нито една негова дума. Всичките ми съмнения относно тяхната [на Прогресивната партия] проевропейска ориентация се потвърдиха," каза Дерета. 
						
						Гокс се съмнява в преценката и мотивацията на Николич. "Да беше обявил стачка срещу липсата на грижа от страна на правителството за безработните, инвалидите, болните, малцинствата и за по-голямо внимание към образованието и здравеопазването, за нови идеи как да излезем на върха на световния пазар, за прозрачността на партийното финансиране, за честна, справедлива и независима съдебна власт, тогава [някак] бих го разбрал." 
						Но, продължава Гокс, да го направиш за незначителна разлика в датата на изборите, говори само за това, че Николич не е психически уравновесен да управлява държавата. 
						
						Ивана междувременно вижда в гладната и жадна стачка на Николич метафора за състоянието на страната. "Сърбия е гладна и жадна," казва тя, настоявайки за оставката на президента Борис Тадич.

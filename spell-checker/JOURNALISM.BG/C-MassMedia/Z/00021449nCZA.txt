Хърватия обсъжда предложената от ЕС квота за износ на захар 
					01/02/2007
					Хърватия прие искането на Европейската комисия да определи годишна квота за безмитен износ. Решенето разгневи опозиционните партии, които казват, че фермерите и производителите на захар ще пострадат. Правителството обаче защитава решението си, заявявайки, че опозицията само се опитва да печели политически активи.
					От Кристина Чук за Southeast European Times от Загреб – 01/02/07 
 
					 
						
Опозицията твърди, че споразумението ще навреди на местното захарно производство. [AФП]
						Съгласно изискване от Споразумението за стабилизация и асоцииране хърватският парламент реши да преустанови неограничения безмитен износ на захар за пазара на ЕС. Новата квота за безмитен износ е 180 000 тона захар годишно. Всяко допълнително количество ще бъде облагано. 
						Опозиционните партии възразиха срещу квотата, предупреждавайки, че три хърватски захарни фабрики ще фалират заради съобразяването на правителството с исканията на ЕС. Те прогнозират, че хърватската захарна промишленост ще претърпи загуби в милиарди евро, като най-много ще пострадат селските стопани. Премиерът Иво Санадер понесе лични нападки за това, че се е съгласил с ограничението. 
						Божидар Панкретич, председател на Комисията по земеделието и горите, заяви, че новата експортна квота не трябва да бъде по-малка от количеството захар, произвеждано от 30 000 хектара земя. 
						"С новото ограничение от 180 000 тона за износа на захар Хърватия ще загуби една от захарните си фабрики," каза Панкретич, като добави, че квотата ще ограничи и местното производство. 
						Земеделският министър Петър Чобанкович обаче защити решението на правителството. Хърватия сега изнася само 120 000 тона захар годишно за ЕС, каза той, така че квотата няма да нанесе никакви вреди. 
						Според него новата износна квота няма да застраши местното производство на захар, тъй като Хърватия е установила добри преговорни отношения с Европейската комисия. 
						В действителност, казва Чобанкович, споразумението с ЕС не разочарова хърватските производители на захар, независимо че разбунтува политиците от опозицията. 
						"Споразумението поставя селското стопанство на Хърватия в по-добро положение, тъй като то няма вече да зависи от износа и ще разшири вътрешния си пазар. Ето защо хърватските производители са доволни от промяната," каза той.

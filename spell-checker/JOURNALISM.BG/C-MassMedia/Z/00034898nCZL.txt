Албанските войски в Афганистан ще участват в сражения
					10/06/2010
					 
						ТИРАНА, Албания -- От началото на юли албанските командоси в Афганистан ще участват в сражения, според проекта, внесен от правителството в парламента за одобрение. Мироопазващите части ще влизат в бой заедно със съюзниците си от НАТО като част от военните операции, съобщиха местните медии в сряда (9 юни). Понастоящем албанските войски осигуряват охраната на важни съоръжения. 
						Други новини от сряда -- Депутатите от опозиционната Социалистическа партия (СП) се събраха, за да номинират свои колеги за парламентарни постове след девет месеца бойкот на заседанията. Намик Докле беше номиниран за заместник-председател на парламента, а осем други депутати бяха номинирани за председатели или членове на комисии. СП продължава да настоява за прозрачност във връзка с оспорваните парламентарни избори от юни 2009 г. ЕС заяви, че продължителната криза трябва да бъде прекратена, за да може Албания да осъществи свързаните с интеграцията реформи. (Шекули, Топ Ченъл, Нюз 24, Алсат, Balkanweb, Газета Шкиптаре - 09/06/10)

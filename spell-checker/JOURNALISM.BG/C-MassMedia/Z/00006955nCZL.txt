Хърватска и Румъния оценяват щетите от сушата
15/05/2003
 
ЗУПАНЯ, Хърватска -- Премиерът Ивица Рачан и служители в правителствения център по кризите посетиха областта Вуковар-Шрием в сряда (14 май), за да оценят щетите, нанесени от сушата. Според разчети на министерството на селското стопанство, фермерите тази година могат да загубят 132 млн. евро поради лошите климатични условия. Министерството обяви извънредно положение в почти половината от селскостопанските райони на страната.
В Румъния правителството предупреди, че пролетните суши могат да предизвикат намаление на реколтата с около 50%. Министерството на селското стопанство търси нови средства за подобряване на напоителната система, която в момента покрива по-малко от 20% от обработваемата земя. (ХИНА, Медиафакс - 14/05/03)

БиХ премахна основно препятствие по пътя си към присъединяване към ЕС
					17/04/2008
					Босна и Херцеговина може да подпише важно споразумение с ЕС до седмици, след като законите за реформа в полицията, за които Брюксел отдавна настоява, получиха в сряда окончателно одобрение от централния парламент. 
					(AФП, Ройтерс, АП, ДПА, АКИ, Balkan Insight, Фена, Служба на върховния представител - 16/04/08)
 
					 
						
"Предстоят ни по-добри дни, а също и много работа, свързана с подписването на ССА,” каза премиерът на БиХ Никола Спирич. [AФП]
						Горната камара на парламента на държавно ниво в Босна и Херцеговина (БиХ) прие в сряда (16 април) два закона за реформа в полицията, с което разтвори вратите за подписването на Споразумението за стабилизация и асоцииране (ССА) на страната с ЕС. 
						Законопроектът за надзор на полицията в БиХ и законопроектът за координация на полицейските управления и спомагателните агенции бяха одобрени с 10 на 4 гласа от 15-членната Камара на народите. Одобрението дойде около седмица, след като законопроектите бяха одобрени от 42-членната долна камара. 
						Пробивът настъпи след повече от три години преговори по реорганизацията на полицията в страната, където всяка от двете автономни области – Република Сръбска (РС) и Федерация БиХ – има собствена полиция. Опитите за постигане на споразумение бяха блокирани най-вече от босненските сръбски партии, страхуващи се, че реформите в полицията, изисквани от ЕС, след време ще обрекат РС на заличаване. 
						Най-после те приеха компромисно предложение, направено от Мирослав Лайчак и предвиждащо създаването на седем координационни органа на държавно ниво, които ще поемат контрола върху етнически разделените полицейски сили в страната до една година след приемането на конституционната реформа. 
						Застъпилите се за по-голяма централизация на полицията, управляващата босненска Партия на демократичното действие и Сръбската демократическа партия, критикуват законопроектите и твърдят, че те предлагат само „козметични” промени, които няма да подобрят сигурността в БиХ. 
						Макар че одобреният план се отклонява от първоначалното искане на ЕС за една-единствена национална полицейска структура, Брюксел сигнализира, че ще приеме всяко споразумение, съгласно което полицията функционира професионално и се въздържа от етническа пристрастност. 
						Представители на ЕС похвалиха в сряда политиците от БиХ за това, че са премахнали последната бариера пред подписването на ССА, основна стъпка към евентуално членство в ЕС. Споразумението бе парафирано през декември, но от Брюксел заявиха, че то ще бъде окончателно подписано едва след споразумение за преструктуриране на полицията. 
						Еврокомисарят по разширяването Оли Рен заяви в сряда, че споразумението не само ще „донесе практически ползи за търговията", но също така ще приближи БиХ до кандидатски статут. 
						Определяйки решението от сряда като „решителна стъпка” за БиХ, върховният представител на ЕС по въпросите на външната политика Хавиер Солана изрази надежда, че ССА ще бъде подписано „скоро”. 
						Това може да стане още на 29 април, по време на срещата на външните министри от ЕС в Люксембург. 
						 "Ако възникнат технически трудности, следващата дата за подписване ще бъде 26 май,” каза в сряда словенският посланик в БиХ Наташа Водушек, чиято страна в момента заема ротационното председателство на ЕС. 
						Ако действително възникнат проблеми, финализирането би могло да стане и при следващата среща на външните министри от ЕС на 16 юни. 
						"Щом веднъж е тръгнала по този път, нито една страна не е останала извън ЕС,” каза Лайчак, приветствайки реорганизацията на полицията, която „отправя силен сигнал към ЕС и инвеститорите, че БиХ ... е отворена за бизнес”.

Романо
			Проди
		
		Президент на Европейската комисия
		(Официален уеб-сайт, BBC, Jane's Defence, в-к "Гардиан")
 
		 
			
			Европейският парламент избира Романо Проди за президент на Европейската комисия през септември 1999 г. Той идва да смени Жак Санте, чийто екип подаде групова оставка след скандал за корупция. 
			Проди е роден на 9 август 1939 г. в Скандиано, Италия. Завършил е право в Католическия университет в Милано, и аспирантура в Лондонската школа по икономикс. 
			По-голямата част от неговата научна кариера на Проди преминава в Университета в Болоня, където работи като асистент по политическа икономия от 1963 до 1971г, а след това до 1999г. като професор по организация в промишлеността и индустриална политика. Освен това, от 1963 до 1964г. Проди е работил като изследовател в Института по икономически и социални анализи в Ломбардия (ILSES), а през 1968г. в Станфордския изследователски институт. През 1973-74г. преподава икономика и индустриална политика в Свободния университет в Тренто, а през 1974г е гост-професор в Харвардския университет. 
			Проди навлиза в политиката през 1978, когато е назначен като Министър на промишлеността - пост, който напуска шест месеца по-късно през 1979. Два пъти е бил председател на Института за индустриална реконструкция (IRI) -- през 1982-89, и през 1993-94. През 1995 става председател на ляво-центристката коалиция Уливо ["Маслиненото дръвче"], а между април 1996 и ноември 1998 оглавява нейното правителство като министър-председател на Италия. Между 1996 и 1999 е бил също и член на парламента. 
			Като министър-председател, Романо Проди води политика на фискална и финансова дисциплина, която спомага за намаляване на държавния дълг и съкращаване на държавния дефицит до нивото от 3%, необходимо за участието в единната европейска валута. Той започва политика на реформи в държавната администрация, данъчното планиране и законодателството за управление на корпорациите. Правителството на Проди е второто най-дълго просъществувало в Италия след Втората световна война. 
			Кандидатурата на Романо Проди за председател на Европейската комисия е издигната през март 1999. Шест месеца по-късно той заема поста с големи надежди за мащабни реформи. При встъпването си в длъжност заявява: “Аз възнамерявам да превърна Комисията в съвременна ефективна администрация, която е научила уроците от миналото и е способна да въведе ред в дома си". Някои от основните предизвикателства за новия председател бяха разширяването на Европейския съюз, въвеждането на единната валута – еврото, и възстановяването на доверието в институциите. Терористичните атаки на 11 септември 2001 в САЩ поставиха ново предизвикателство – обезпечаването на по-голяма хармонизация и по-близко сътрудничество в борбата с тероризма и престъпността. 
			Романо Проди е женен за Флавия, и има двама сина.

Сръбският премиер Кощуница отрича да е водил разговори с Младич; среща се със Солана и Рен
					17/06/2005
					 
						БРЮКСЕЛ, Белгия -- Сръбският премиер Воислав Кощуница отрече в четвъртък (16 юни) неговото правителство да е било във връзка с военновременния главнокомандващ на босненските сърби Ратко Младич след многобройните репортажи в местните и международни медии, съобщаващи, че се водят преговори за неговото предаване. Подобни неверни репортажи само пречат на усилията за залавяне на Младич, каза премиерът. Кощуница говори на общ брифинг с комисаря по разширяването на ЕС Оли Рен, който даде висока оценка на Сърбия за подобреното й сътрудничество с трибунала и изрази надежда, че ЕС ще бъде в състояние да започне преговори по Споразумение за стабилизация и асоцииране със Сърбия и Черна гора още през октомври. Кощуница се срещна и с върховния представител на ЕС по въпросите на сигурността Хавиер Солана, който призова Сърбия да продължи с реформите, необходими за изпълнение на европейските стандарти.
						Докато бе в Брюксел, Кощуница даде повод за спорове, след като предаде на представители на ЕС списък на черногорски граждани, живеещи в Сърбия, които настояват, че трябва да имат правото да гласуват в референдум за независимостта на Черна гора. Черногорският президент Филип Вуянович и премиерът Мило Джуканович разкритикуваха това действие, заявявайки, че то е пряка намеса във вътрешните работи на Черна гора. (Вечерне новости, Политика, Б92, Бета, Победа, Виести - 17/06/05; Ройтерс, Б92, РТС, Бета, ЕС - 16/06/05)

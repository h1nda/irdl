Четири години по-късно независимостта на Косово все още е проблем за Сърбия 
					17/02/2012
					Пътят на Сърбия към ЕС е белязан от проблема с независимостта на Косово. 
					От Бояна Милованович за Southeast European Times от Белград -- 17/02/12
 
					 
						
Някои в 27-членния блок казват, че Белград трябва да направи повече за облекчаване на напрежението и за подобряване на връзките с бившата си провинция Косово, която обяви независимост преди четири години. [Лаура Хасани/SETimes]
						Нерешените отношения с Косово по повод на неговата декларация за независимост, обявена преди четири години, остават основната пречка пред интеграцията на Сърбия в ЕС. Решаването на спора е ключ към кандидатския статут на балканската страна. 
						Досега Косово е признато от над 80 държави по света и от 22 от 27-те страни, членки на ЕС, което продължава да поставя пречки пред усилията на Сърбия в рамките на международната общност. 
						"Сърбия ще направи всичко по силите си да придобие статут на кандидат за ЕС, но без да нарушава конституцията си и Резолюция 1244 на Съвета за сигурност на ООН; ние ще се погрижим за нашите национални интереси," каза за SETimes Борислав Стефанович, ръководител на белградския екип за преговори относно преговорите с Прищина. 
						Той добави, че никой изрично не е отправял искане към Сърбия да признае независимостта на Косово. 
						От Сърбия се иска да участва в диалог и да установи добри отношения с Прищина с цел намиране на решение на проблема с представителството на Косово в регионални и международни срещи. 
						Стефанович обяви предстояща интензивна дипломатическа дейност през идния период, "така че да създадем най-добрите възможни условия за интеграцията на Сърбия в ЕС и за намирането на приемливо решение." 
						"Не знам как да решим проблема, това зависи от политиците, само знам, че не трябва да се отказваме от Косово, защото ако го направим, ще се откажем от себе си," каза пенсионерът Милорад Трайкович за SETimes. 
						"Загубихме Косово преди много време, само дето никой не смее да го признае. Те ни мамят и ни лъжат. Загубихме го благодарение на некомпетентните политици и за съжаление няма връщане назад," каза лекарят Дарко Смилянич за SETimes. 
						Сръбският държавен секретар в министерството за Косово и Метохия, Оливер Иванович, каза в изявление за SETimes, че независимостта на Косово не е свършен факт за Сърбия, но добави че не може да се пренебрегне и това, че повече от 80 държави са признали неговия статут. 
						"Сърбия трябва да спазва конституцията си, в която се посочва, че Косово все още е част от Сърбия. Сърбия ще продължи да влага усилия в запазването на Косово както в политически, така и в териториален смисъл. Това няма да е лесно, но Сърбия има това задължение," каза Иванович. 
						Той каза, че всеки път, когато Сърбия направи крачка напред в процеса на евроинтеграция, Косово изскача като проблем. Според него на Сърбия не трябва да се поставят условия и тя не трябва да бъде изнудвана от никого. 
						"Факт е, че 22 от 27-те страни, членки на ЕС, са признали тази независимост. Мисля, че на няколко пъти бе намекнато, че това няма да засегне Сърбия. Нашата стратегическа цел е да станем член на ЕС, но тази цел не може да застрашава другата цел - по някакъв начин да запазим Косово в границите на Сърбия," каза Иванович. 
						Той добавя, че в случая със Сърбия и Косово трябва да се приложи кипърският модел. 
						"Сърбия трябва да се присъедини към ЕС с Косово възможно най-скоро, като отношенията между Сърбия и Косово, т.е. прилагането на европейското законодателство на територията на Косово, бъдат временно преустановени. В момента, в който косовските албанци променят политическата си позиция, преговорите ще продължат и ще доведат до постоянно вместо временно решение. Това, което имаме сега, е временно решение," каза Иванович. 
						Той добави, че сърбите в Косово сега живеят с усещане на страх и недоверие към косовските институции. 
						"Имаме историческа памет и помним много добре, че тези институции бяха оръдие в ръцете на албанските националисти, служейки за допълнителен натиск върху сърбите. Паметта е още прясна и се опасявам, че това може да се случи отново, опасявам се, че косовските институции без международен надзор биха могли да принудят останалите сърби да напуснат," каза Иванович.

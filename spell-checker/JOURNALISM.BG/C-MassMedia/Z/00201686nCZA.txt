Безизходното положение на косовската граница прерасна в насилие 
					27/07/2011
					ЕС критикува Прищина, че не се е консултирала с международната общност, преди да изпрати полицията да поеме контрола над два гранични пункта.
					От Мухамет Брайшори за Southeast European Times от Митровица – 27/07/11 
 
					 
						
Войници от КФОР охраняват ГКПП "Бърняк" в Северно Косово. [Ройтерс]
						Докато усилията за уреждане на кризата на северната граница на Косово продължават, министър-председателят на страната защити решението да се изпратят полицейски части на граничните пунктове със Сърбия. 
						Това действие е "законно и легитимно", заяви Хашим Тачи в обръщение към нацията. "Не можем вечно да сме безразлични и да търпим суверенитетът ни да бъде нарушаван и тази част на страната да се използва за контрабанда." 
						Бронирани части от специалните полицейски сили РОСУ поеха контрола на ГКПП 31 на северната граница в понеделник (25 юли), но местните сърби издигнаха барикади, като им попречиха да приближат втория пропускателен пункт, ГКПП 1. В последвалата снайперистка атака един косовски полицай беше прострелян и по-късно почина от раните си. 
						По-късно същия ден две ръчни гранати бяха хвърлени от неизвестни нападатели и експлодираха в Северна Митровица, но жертви нямаше. 
						"Приятелите ми, съседите ми и семейството ми бяха уплашени и не знаеха какво се случва", каза за SETimes Адриан Бериша, жител на Митровица. "Всички се страхуват, че събитията от март 2004 г. могат да се повторят." 
						Прищина, Белград и местната сръбска общност в момента преговарят в опит да овладеят ситуацията. КФОР обяви, че във вторник вечерта е постигнато споразумение, даващо възможност полицейските части да се върнат в Прищина. 
						ЕС изрази загриженост относно решението да се изпрати полиция. 
						"Операцията от миналата нощ, извършена от властите в Косово, не помогна с нищо. Тя не беше съгласувана с международната общност и ЕС не я одобрява", заяви за SETimes Мая Кочиянчич, зам.-говорител на върховния представител на ЕС. 
						Кочиянчич заяви, че е важно да се успокои ситуацията и полицейските части да се върнат обратно. ЮЛЕКС, заяви тя, остава в готовност да помага на властите в Косово. 
						Анализаторите не са единодушни по отношение на оценката на ситуацията. Според професора по сигурност Абдула Хайдари това действие подсилва позициите на Прищина в преговорите с Белград. 
						"В Брюксел и Белград съществуваше виждане, че Прищина няма капацитет да контролира Северно Косово, но това действие показа нещо различно и сега Прищина ще е в по-добра позиция в диалога", каза Хайдари за SETimes. 
						Журналистът от Лепосавич Горан Рашич обаче не е съгласен с това, заявявайки, че този ход е опасен и заплашва да изостри цялостната ситуация. 
						"Сърбите там не желаят да бъдат управлявани от албанци и единственият фактор, който може да промени това, е Белград. Белград обаче няма волята за това, защото Северно Косово ще бъде използвано като джокер по време на присъединителния процес на Сърбия към ЕС", каза Рашич за SETimes. 
						Властите в Прищина заявиха, че намерението на правителството първоначално е било да изпрати митничари, които да наложат търговско ембарго срещу Сърбия, защото ЮЛЕКС е отказала да го стори.

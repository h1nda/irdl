Цяла Югоизточна Европа скърби заедно с Полша 
					14/04/2010
					Загубата на полския президент и други висши лидери намери отзвук навсякъде на Балканите. 
					От Светла Димитрова от София, Баръш Йълмаз от Истанбул, Бояна Милованович от Белград, Х. К. Цанис от Атина, Неделко Рудович от Подгорица, Сами Неза от Тирана, Наташа Радич от Загреб и Паул Чокою от Букурещ за Southeast European Times -- 14/04/10
 
					 
						
Полският президент Лех Качински. [Гети Имиджис]
						Гибелта на полският президент Лех Качински в събота (10 април) просълзи жителите на Югоизточна Европа. Много държави в региона имат тесни връзки с Полша, а в повечето от тях живеят големи полски общности. 
						 Качински бе на път за Русия за възпоменателна церемония по повод на 70-ата годишнина от клането в Катинската гора край Смоленск, когато неговият самолет катастрофира. Загинаха президентът, съпругата му и още 94 души, между които полски държавници, висши военни офицери, политици, религиозни лидери и членовете на екипажа. 
						Полската делегация се бе отправила за церемония, която трябваше да остави в миналото една трагедия - избиването през 1940 г. на повече от 20 000 полски военни офицери от съветската тайна полици, но вместо това се превърна в нова трагедия. 
						 "Нека направим така, че катинската рана най-накрая да зарасне," бе планирал да каже Качински в своята реч, "Вече сме на верния път; трябва да го изминем докрай, за да сближим нашите народи, без да изоставаме и без да отстъпваме назад." 
						
						 Смъртта му остави неизречени тези думи и предизвика изблици на скръб във всяка страна от Балканите. 
						 В събота следобед граждани на Загреб започнаха да се стичат към жилищния квартал "Тушканац", за да оставят свещи и рози пред полското посолство по "Кърлежин Гвозд". 
						 "Исках само да им кажа, че ние сме с тях в тези моменти. Толкова е тъжно," каза Марта, дошла да положи роза в памет на президента и съпругата му. 
						Гордана Трайчевска каза за SETimes, че е изразила скръбта си в неделя, като посетила специална литургия в католическата църква в Скопие. "Македонците споделят болката на полския народ, защото чувстват Полша особено близка," каза Трайчевска. 
						"Това е трагедия. Нямам думи да изразя болката, която изпитвам в момента," каза Гервазен Лонгер, президент на полската общност в Румъния и неин представител в румънския парламент. 
						 "Огромен шок," каза за SETimes говорителка на полското посолство в Атина. "Това е голяма загуба за Полша и за нас, поляците - загубихме нашия президент и толкова други висши полски представители в един кратък миг; това е много трагично." 
						Беше особено тъжно, каза говорителката, защото се случи по време на възпоменанието за катинското клане. 
						В гръцката столица набързо организирана възпоменателна литургия в католическата църква на полската общност привлече повече от 1 000 опечалени. На службата присъства Михал Клингер, полският посланик в Гърция, заедно с персонала на посолството и многобройни членове на полската общност. 
						Ана Дудко, наполовина полякиня, бе сред десетките присъствали на службата в катедралата "Св. Йосиф" в София. Дудко каза, че всичките й български роднини й се обадили да изразят съболезнованията си за "тази ужасна ирония на съдбата". 
						Всички лидери от региона изказаха съболезнованията си. На погребението в неделя България ще бъде представена от президента Георги Първанов. Съболезнования изказаха също турският премир Реджеп Тайип Ердган, сръбският президент Борис Тадич, албанският президент Бамир Топи и македонският премир Никола Груевски. 
						"Днес е ден на траур не само за великата полска страна, но и за всички приятели на Полша по света," каза албанският премиер Сали Бериша. 
						Хърватският президент Иво Йосипович каза, че той и страната му са "загубили един приятел. Лех Качински бе истински приятел на нашата страна". 
						Полският президент и съпругата му бяха в Загреб през февруари за церемонията по встъпване в длъжност на Йосипович. 
						Във вторник сръбското правителство обяви четвъртък за ден на траур. Много хора се подписаха и в книгата за съболезнования в полското посолство в Белград. 
						Жителят на Подгорица Деян Перуничич изрази надежда, че с тази трагедия се слага край на дългия списък на жертвите от Катин. 
						"Катинската гора отново стана лобно място за поляците," каза Перунчич. "Надявам се с това кръгът да се затвори и тази трагедия да помири двете нации."

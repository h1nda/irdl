Възстановяването на религиозни обекти е крачка напред към междуетническото помирение в Македония
16/09/2003
Като израз на междуетническото помирение в Македония бе даден ход на паралелното възстановяване на църквата "Свети Атанаси" в Лесокския манастир и на джамията в Непростено в района на Тетово.
Мария Лазарова за Southeast European Times - 16/09/03
 
 
С помощта на средства от ЕС бе даден ход на проект за възстановяване на църквата "Свети Атанаси" в Лесокския манастир и за ремонт на пораженията, нанесени върху джамията в Непростено. Паралелната реставрация цели да излекува раните, причинени от конфликта в Македония преди две години и да съдейства за междуетническото помирение.
Църквата и джамията са разположени в някогашния кризисен район в Тетово. През август 2001 година, дни след като бе подписано мирното споразумение, сложило край на боевете, църквата "Свети Атанаси" в Лесокския манастир бе засегната от заложена бомба и разрушена. Джамията понесе щети през същата година.
В дух на помирение отец Димитрия Кръстевски от църквата "Свети Атанаси" и Имам Еюп Селмани от джамията в Непростено си размениха визити в съответните места за богослужение, отбелязвайки началото на паралелната реставрация. Представители на македонското правителство, местните власти и ОССЕ също присъстваха когато започнаха възстановителните работи.
"Реконструкцията на църквата в Лесок и на джамията в Непростено представлява конкретен начин за насърчаване на междуетническото помирение, " заяви ръководителят на оперативния център в Скопие на Европейската агенция за възстановяване Даниел Гигларис. Неговата агенция упражнява надзор върху финансовите и инженеринговите аспекти на проекта на стойност 540,000 евро, който вероятно ще бъде завършен за две години.
"Съвместното възстановяване на два религиозни обекта е от огромно значение за съжителството между хората, за взаимното им разбиране в многоетническите райони и навсякъде, където има хора, които искат мир, свобода и съвместно съществуване," каза Бехиджудин Сехапи, ръководител на проекта за ислямската религиозна общност в Македония.
"Реставрацията на църквата и джамията означава укрепване на доверието и толерантността, " каза Зоран Сапурич, председател на парламентарната комисия за политическата система и отношенията между общностите. "Религиозните лидери дават добър пример и това подтиква хората от региона да преминават от конфликт и различия към сътрудничество и толерантност, което на свой ред ще допринесе за сигурността, стабилността и просперитета."
"Църквата Свети Атанаси ще бъде реставрирана в своя автентичен вид и ще бъде предадена на Македонската православна църква до края на юни 2005 година," заяви Йован Ристов, директор на Националния институт за защита на културните паметници. "Работата по тези проекти се състои от две части: консервация, ремонт и възстановяване на сградата в автентичния й вид. Следваща фаза ще включи реставрация на фреските в съответствие с всички канони."

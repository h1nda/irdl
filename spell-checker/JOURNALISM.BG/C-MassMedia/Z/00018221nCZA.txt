Кощуница: "Сърбия е близо до решаването на случая с Младич" 
					12/04/2006
					Белград е "много, много близо" до предаването на Ратко Младич на Трибунала на ООН за военни престъпления и до изпълнението на задълженията си към съда в Хага, каза сръбският премиер Воислав Кощуница в Париж във вторник.
					(Евронюз, Блиц - 12/04/06; Ройтерс, АП, БЕТА, Сръбско правителство, Макфакс - 11/04/06)
 
					 
						
Френският президент Жак Ширак (вдясно) разговаря със сръбския премиер Воислав Кощуница в Елисейския дворец в Париж във вторник (11 април). [Гети Имиджис]
						Сръбският премиер Воислав Кощуница каза във вторник (11 април), че властите в Белград скоро ще арестуват основния обвиняем във военни престъпления Ратко Младич и ще го предадат на Международния наказателен съд за бивша Югославия (МНСБЮ). 
						Пълното сътрудничество с Трибунала на ООН в Хага, включително предаването на бившия босненски сръбски военен командир, е предварително условие, което Сърбия трябва да изпълни, за да върви напред по пътя на интеграцията си в ЕС. Брюксел даде на Белград срок до 30 април да изпълни това свое задължение или в противен случай Сърбия рискува да бъдат замразени преговорите й с ЕС по Споразумението за стабилизация и асоцииране (ССА). 
						"Вече сме много, много близо до изпълнението на това задължение, за да можем да продължим по пътя си към Европа," каза Кощуница пред репортери в Париж във вторник след среща с френския президент Жак Ширак. "Ще направим всичко, за да сътрудничим. Сърбия ще направи всичко, което може, до самия край, за да постигне това." 
						За втори път през последните две седмици премиерът декларира, че Белград е решен бързо да приключи случая с Младич. Изправен пред заплахата на ЕС да замрази преговорите по ССА, Кощуница обеща в края на миналия месец на главния прокурор на ООН за военни престъпления Карла дел Понте, че изирваният беглец ще бъде намерен и предаден "без отлагане". 
						МНСБЮ за първи път повдигна обвинения срещу Младич през 1995 г. за участие във военни престъпления, извършени по време на конфликта от 1992-1995 г. в Босна и Херцеговина. Той е обвинен по 13 пункта в престъпления срещу човечеството и нарушаване на законите и обичаите за водене на война и по два пункта за геноцид, включително за клането в Сребреница през 1995 г. и за 43-месечната обсада на Сараево. Младич се укрива вече десет години и мнозина смятат, че се крие в Сърбия, където е живял под протекцията на военните до 2002 г. 
						Сред останалите въпроси, които обсъждаха лидерите на Франция и Сърбия във вторник, бе бъдещето на съюза между Сърбия и Черна гора, усилията на страната за присъединяване към ЕС и ръководените от ООН преговори за бъдещия статут на Косово. 
						Ширак каза, че Франция моли всички страни в преговорите за статута на Косово да потърсят трайно решение, което да спазва легитимните интереси на всяка от страните, съобщи сръбската новинарска агенция БЕТА, цитирайки декларация, разпространена от френското посолство в Белград. 
						Макар юридически да е все още част от Сърбия и Черна гора, Косово се намира под администрацията на ООН от края на конфликта през 1998-1999 г. Косовските албанци, които съставляват до 90 % от 2-милионното население на провинцията, се надяват, че преговорите под ръководството на ООН ще доведат до пълна независимост от Сърбия. Белград и косовските сърби искат Косово да остане част от Сърбия. 
						Като потвърди позицията на Белград, във вторник Кощуница призова за компромис, който да е "нещо средно между статута отпреди 1999 г., от една страна, и независимо Косово, от друга".

Наука и технологии: Македония обсъжда създаването на център за позитронно-емисионна томография 
					25/06/2007
					Представители на македонското правителство се срещнаха с Международната агенция за атомна енергия, за да обсъдят създаването на медицински център за ПЕТ. Още от седмицата: български учени предупредиха да не се прекалява с употребата на лекарства от водорасли.
					 
						
Македонски представители се срещнаха с Международната агенция за атомна енергия във Виена. [Гети Имиджис]
						Делегация на македонското правителство разговаря в понеделник (18 юни) във Виена с високопоставени представители на Международната агенция за атомна енергия относно възможността за създаване на център за позитронно-емисионна томография (ПЕТ) в балканската държава. Създаването и използването на ПЕТ в медицината и научните изследвания ще допринесе за развитие на диагностиката и терапията в различни области на медицината. 
						*** 
						
						Български учени предупредиха, че лекарствата от водорасли може да са вредни за костите, ако се взимат продължително, поради наличието на радиоактивен стронций, който се натрупва в простите водни организми. Това бе съобщено от Института за ядрени изследвания към Българската академия на науките на пресконференция в София. 
						*** 
						
						Tурският Съвет за научни и технологични изследвания съобщи за нова програма за помощи, предназначена да подпомага изследвания и разработки, свързани с малките и средни предприятия. Програмата предвижда финансиране на 75 % от разходите по проектите, като максималната сума е 228 521 евро. 
						*** 
						
						Хърватският министър на науката, образованието и спорта Драган Приморац откри нов Институт по антропология в Загреб. Той каза, че институтът ще играе важна роля за развитието на интердисциплинарната наука в Хърватия. 
						*** 
						Едва 16 % от гражданите на Босна и Херцеговина (БиХ) използват Интернет, сочи проведено наскоро проучване на "Джимиъс Одиънс", водеща агенция за онлайн проучвания в Централна и Източна Европа. Според проучването средният потребител на Интернет в БиХ е мъж, живеещ в Сараево, на възраст между 25 и 32 години. 
						*** 
						
						Румъния ще получи 47 млн. евро от ЕС за реализиране на проекти в областта на информационните технологии по програмите eContent Plus и Safer Internet Plus в образованието, съобщи Министерството на информационните технологии и комуникациите във вторник (19 юни). Министерството организира представяне на проекта с цел да информира потенциално заинтересовани лица, как да получат достъп до фондовете на ЕС. 
						
						(Различни източници – 18/06/07-25/06/07)

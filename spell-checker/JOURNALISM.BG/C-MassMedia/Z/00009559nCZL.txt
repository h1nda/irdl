Конституционният съд в БиХ поема случаи, касаещи правата на човека, от изградената с чуждестранна подкрепа Камара
21/01/2004
Конституционният съд на БиХ ще разглежда жалби за нарушения на човешки права след неотдавнашното закриване на изграден с международна подкрепа орган, създаден веднага след войната.
От Бет Кампшрор за Southeast European Times в Сараево - 21/01/04
 
 
Гражданите на Босна и Херцеговина (БиХ), които търсят справедливост, когато човешките им права са нарушени - било то трудова дискриминация, пречки за възстановяване на собственост или липса на информация за изчезнали близки - сега ще трябва да подават искове пред Конституционния съд на страната след закриването миналия месец на изградената с международна помощ Камара за човешките права.
След създаването на Камарата през 1996 г. БиХ бе единствената европейска държава, където съд по правата на човека действаше извън обичайната съдебна система. Членовете на камарата- шестима от местен произход и осем чужденци от други европейски държави - следваше да се произнасят по такива дела, тъй като следвоенната съдебна система в БиХ се считаше за пристрастна и компрометирана.
Съдиите и прокурорите трябваше обаче да кандидатстват отново за своите позиции след 2002 г. в рамките на ръководения от СВП "процес на повторна селекция", който е вече наполовина приключил. По тази причина стана безпредметно да се продължава финансирането на Камарата. Според експерти други съдилища в БиХ, получили външно финансиране, са подобрили състоянието си до положение, в което може да им се позволи да гледат този тип дела.
"Ще има ли полза, ако Камарата за човешки права продължи да съществува? Вероятно да. Много от останалите държави, например САЩ, биха извлекли ползи от такава камара, но въпросът е какво е целесъобразно," каза Пол Претиторе, юридически съветник на ОССЕ по институциите, защитаващи правата на човека.
Според него състоянието на човешките права е претърпяло драматично подобрение.
"Преди пет години почти нямаше свобода на придвижване, а основните човешки права не бяха признавани," каза той." Сега проблем предизвикват предимно системите и структурите."
Както Амнести Интърнешънъл, така и Хелзинкският комитет за човешки права разкритикуваха закриването на Камарата, позовавайки се на обема незавършени дела. Около 9 000 неприключени дела ще бъдат прехвърлени към комисия в рамките на Конституционния съд. Според Претиторе натрупването на неприключени дела се дължи на това, че Камарата не се е произнасяла предварително по тяхната допустимост.
Според председателя на Конституционния съд Мато Тадич, който е и бивш член на Камарата, съдът ще трябва да създаде механизъм за проверка на допустимостта. Основното предизвикателство може би ще се изрази в това, как да се накарат правителствата и гражданите да уважават решенията, като се има предвид кратката и противоречива история на спазване на човешките права в БиХ.
"Хората си мислеха, 'Няма значение, това е само на хартия, не ме интересува всъщност, няма да го приема,' " каза той по отношение на повечето решения. " Това е същината на проблема в БиХ - прилагането на решенията. Сега ситуация се подобри. Не е идеална, но е по-добра."
Тадич изрази надежда, че някой ден босненци ще отдават на своя най-висш съдебен орган същото уважение, с което се отнасят американците към своя Върховен съд.
"Ще мине известно време преди Конституционният съд да си спечели доверие - няколко години," каза той. "Но това ще се случи по-скоро, когато вече не съществува Камарата. Съдиите ще бъдат под по-строг контрол."

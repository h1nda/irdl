Корупцията в Румъния намалява, но все още е проблем
					09/04/2007
					Докладът за 2006 г. за корупцията в Румъния показва засилена постоянна дейност от страна на властите срещу корупцията. Но увеличения брой на обвиняемите доказва, че проблемът все още не е решен.
					От Пол Чиочоиу за Southeast European Times в Букурещ -- 09/04/07
 
					 
						
Броят на митничарите, обвинени от НДА миналата година се е увеличил почти осем пъти в сравнение с 2005 г. [Гети Имиджис]
						Борбата срещу корупцията е един от приоритетите на румънските власти, особено след като това бе един от главните сектори, в който ЕС следеше Румъния отблизо преди присъединяването й към блока на 1 януари 2007 г. Този социален бич обаче все още е далеч от изкореняването му според доклад, публикуван от Националната дирекция "Антикорупция" (НДА). 
						"Ние можем сега да видим борбата на системата в цялото й великолепие", заяви президентът Траян Бъдеску, който присъства на официалното представяне на доклада. Той призова прокурорите да не се поддават на "медиен натиск" и да сложат край на престъпните взаимоотношения между политици и бизнесмени. 
						"Мисията ви е да стигнете до края, до политическия фактор, който позволява защитата на престъпления, които ощетяват румънските граждани ежедневно," добави той. 
						Миналата година се оказа решаваща за осъществяването на националната антикорупционна реформа - през 2005 г. ЕС наложи специална предпазна клауза на Румъния, според която присъединяването можеше да бъде отложено с една година при неизпълнение на изискванията в тази област. 
						Според доклада прокурорите от НДА са решили повече от 1 000 дела от общо 2 600 през 2006 г. От 1 092 решени случаи, 127 са били изпратени в съда, представляващи 929 престъпления. 
						От обвинените 360 души, 149 са заемали важни, ръководни или контролни длъжности. "Нанесените щети възлизат на повече от 50 милиона евро", заяви главният прокурор на НДА Даниел Морар. 
						Седем депутати, един министър, двама държавни секретари, двама президентски съветници, един префект от НДА и двама кметове са били разследвани и обвинени през 2006 г. В повечето от тези случаи, актовете на корупция са били свързани с прерогативите на длъжностите, които са заемали заподозрените. През 2006 г. НДА също е обвинила пет магистрати, четирима съдии и един прокурор. 
						Броят на минтичарите, обвинени от НДА миналата година нарасна осем пъти в сравнение с 2005 г. - 24 в сравнение с 3, заяви Морар. Що се отнася до полицаите, 54 бяха разследвани миналата година в сравнение с 24 през 2005 г. Морар обясни, че е била разкрита мрежа от 20 полицейски служители, замесени в незаконна дейност. Някои от служителите са били обвинени след като са се опитали да попречат на правосъдието по време на разследването, предлагайки подкупи или използвайки влияние. 
						Главният прокурор подчерта, че подобни случаи на корупция не могат повече да бъдат смятани за изолирани инциденти. Честотата им обяснява високия индекс на разкрити случаи на корупция в Румъния, тъй като обвиняемите са част от професионалните сегменти, с които обществото ежедневно си взаимодейства.

Домът на Тоше поддържа паметта за него жива 
					18/11/2011
					Любимият на мнозина певец Тоше Проески се стремеше да строи мостове на помирението в един регион, разкъсван от противоречия. SETimes разговаря с архитектите на мемориалния дом в чест на неговото наследство.
					От Марина Стояновска за Southeast European Times от Скопие – 18/11/11
 
					 
						
Архитектите Деян Секуловски (вляво), Илия Божиновски и Деян Спасеновски (не е на снимката) спечелиха наградата "Избора на народа" за своя Мемориален дом на Тоше Проески. [Томислав Георгиев/SETimes]
						Трима многообещаващи македонски архитекти - Деян Секуловски, Илия Божиновски и Деян Спасеновски - спечелиха наградата "Избора на народа" в Барселона за своя проект - Мемориален дом на Тоше Проески. 
						Кореспондентът на SETimes Марина Стояновска разговаря с архитектите за наградата и проекта, който са решили да използват. 
						
						SETimes: Какво означава наградата за вас? 
						
						Деян Секуловски: Имайки предвид значимостта на този фестивал и броят на високо ценените професионалисти, които взеха участие в него, самото приемане на нашият труд сред толкова силна конкуренция бе голямо удовлетворение за нас. 
						Всичко останало от там нататък ни се стори като награда. Представихме себе си и македонската архитектура, както и Тоше и всичко, което той представляваше за Македония. Наградата отваря вратата към многобройни специализирани професионални публикации, медии и уебсайтове за по-нататъшното представяне на македонската архитектура в света. 
						
						SETimes: Какво ви вдъхнови да изберете точно тази архитектурна форма? 
						
						Илия
						 Божоновски
						: Здравина, простота, дълготрайност, надеждност и монументалност са характеристики на бетона. Несъмнено съществуват паралели между тези характеристики и наследството, което ни завеща Тоше Проески. Ето защо неслучайно ние избрахме бетона като основен материал за създаването на мемориалния дом.
						В противовес на усещането за здравина от бетона [останалата част] от мемориалния дом е изградена от стъкло - лек материал, символизиращ човешката преходност и уязвимост. Стъклената конструкция е под формата на кръст, отразяваща вярата на Тоше в Бога, а също и традиционната за родния му град Крушево архитектура и неговите културни и исторически паметници. 
						
Домът е построен от бетон и стъкло, създавайки контраст между символите на здравината и човешката преходност. [Томислав Георгиев/SETimes]
						Цветовете също са неразделна част от цялостната конструкция, въз основа на представата, която имахме за Тоше. 
						По-просто казано, решихме, че не трябва да има нито един изпъкващ или доминиращ елемент по отношение на чувствата, които изпитваш, когато посещаваш дома, или към желанието да се наслаждаваш на изображенията на Тоше или звуците, които те съпровождат навсякъде във вътрешността му. 
						
						SETimes: Разглеждате ли наградата като признание към Тоше като човек, който в много отношения обединяваше Балканите? 
						
						Божиновски: Съдейки по гласовете от публиката - ние не бяхме запознати с профила на гласувалите и с националната им принадлежност - е сигурно, че мнозина от Македония и региона, които се възхищават на Тоше и неговата музика, са гласували за нас... До каква степен Тоше обединяваше региона със своята музика, е видно от [високата] ежедневна посещаемост на мемориалния дом и огромното присъствие на Тоше в медиите. 
						
						SETimes: Какво мислите за вашите двама подгласници? 
						
						Секуловски: За наша голяма изненада и радост втората наградена работа - Музеят на паметта и толерантността в Мексико - споделя подобна история. Той е добре проектирано съоръжение с ултрамодерна архитектура, което също отправя силно послание. 
						Относно проекта от Индия - колективни жилища - трудно е да го сравняваме с другите два, защото той е просто концепция или проект, където имаш пълната свобода да проектираш без оглед на практичността му или дали си заслужава. Ние нямахме такава свобода и това ни оказа голямо влияние при вземането на окончателното решение в полза на този проект. 
						
						SETimes: Много хора по време на представянето на наградите изразиха интерес към старинната македонска архитектура в Крушево. Какви са резултатите от този интерес? 
						
						Божиновски: Докато представяхме проекта в Барселона, след първоначалното историческо и архитектурно въведение към Македония и Крушево бе поставен акцент върху разбирането на нашия обект в този контекст. 
						За цялостното оформление на тази конструкция използвахме традиционната крушевска къща. Тричленното жури в състав от изтъкнати архитекти напълно разпозна основните черти и елементи, на които базирахме цялата концепция, която е ненатрапчива и се вписва в топографията и заобикалящия терен. 
						Журито различи конструкцията на фона на амфитеатралното разположение на къщите в Крушево и остана смаяно. Това бе причината да покажат огромен интерес към македонското наследство в строителството.

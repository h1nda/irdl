Премиерът на Турция Ердоган отново потвърди ангажимента си за помирение с Армения
					23/04/2010
					 
						АНКАРА, Турция -- Премиерът Реджеп Тайип Ердоган заяви в четвъртък (22 април), че е решен да приложи двата мирни протокола, имащи за цел нормализиране на отношенията на Анкара с Армения. „Както сме казвали многократно и преди, ние сме лоялни по отношение на протоколите, на тяхната същност и дух, както и на прилагането им,” каза Ердоган. По-рано същия ден парламентарното мнозинство в Армения обяви, че ще замрази ратифицирането на споразуменията, докато Анкара не се съгласи да преговаря „без предварителни условия и в разумни срокове”. Двата протокола за установяване на дипломатически отношения и отваряне на границата между двете страни бяха подписани през октомври. Ратифицирането им от двата парламента обаче се проточи заради въпроса с арменския геноцид и подкрепата на Турция за Азербайджан в спора му с Армения за района Нагорни Карабах. (АФП, Уърлд Булетин, Хюриет - 22/04/10)

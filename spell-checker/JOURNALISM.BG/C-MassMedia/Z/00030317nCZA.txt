Сърбия и Черна гора работят за подобряване на отношенията си
					20/05/2009
					Черногорският президент е в Белград и обсъжда със сръбските лидери деликатни въпроси, като Косово.
					От Игор Йованович за Southeast European Times от Белград -- 20/05/09 
 
					 
						
Черногорският президент Филип Вуянович (вляво) е на официално посещение в Сърбия. [Гети Имиджис]
						Черногорският президент Филип Вуянович е на официално тридневно посещение в Сърбия в опит за нормализиране на отношенията между двете страни. Отношенията охладняха през октомври 2008 г., когато Черна гора призна Косово, което Сърбия смята за своя провинция.
						В отговор на това признаване на независимостта на Косово Сърбия незабавно обяви посланика на Черна гора в Белград за персона нон грата. Оттогава Черна гора няма свой посланик в Сърбия.
						По време на посещението си Вуянович разговаря с президента Борис Тадич по редица проблеми, обтягащи двустранните отношения. 
						Двамата бяха единодушни, че макар и възгледите им за Косово да се различават, те биха могли да направят много за подобряване на отношенията помежду си. Тадич обаче даде ясно да се разбере, че въпросът за Косово остава открит и Сърбия „не крие факта”, че решението на Черна гора да признае Косово я е засегнало. „Това се случи в деликатен момент, тъкмо когато Сърбия бе открила дебат относно статута на Косово ... пред Международния съд,” каза Тадич. 
						Сърбия и Черна гора имат исторически връзки, каза Тадич, и всяко подобряване на отношенията помежду им допринася за стабилността на целия регион. Той очаква Подгорица бързо да назначи нов посланик в Сърбия. 
						Вуянович е завявал и преди, че Подгорица се нуждае от свой пратеник в Белград. Той се съгласи с Тадич, че Косово не трябва да бъде пречка за отношенията и че те би трябвало да бъдат "двете най-близки държави от международната общност”. 
						Черна гора трябваше да признае независимостта на Косово, каза Вуянович пред сръбските медии преди пристигането си в Белград, защото смяташе, че иначе европейската й интеграция – върховен приоритет за правителството в Подгорица – би била застрашена. 
						Тъй като 22 от 27 страни, членки на ЕС, вече бяха признали Косово, отказът да последва този пример сериозно би навредило на процеса за присъединяване на Черна гора, каза той. 
						Друг щекотлив проблем засяга двойното гражданство. Тадич обясни, че „за Сърбия е неприемливо сърбите в Черна гора да имат статут на национално малцинство” и че е „естествено те да имат статут на местно население също както черногорците в Сърбия.” 
						Вуянович изрази надежда, че след няколко срещи между съответните министерства, „окончателната среща по въпроса ще се състои скоро.” Той добави, че „концептуално различаващите се подходи ще се преодолеят чрез споразумение ... което ще съхрани различните концепции за двойното гражданство в законите на двете [страни]." 
						И двамата президенти определиха икономическите отношения като добри, независимо от политическите си различия, с потенциал да бъдат и по-добри. Сръбски представители казаха, че имат желание да инвестират в черногорската икономика, особено в енергийния сектор и транспортната инфраструктура. 
						По време на посещението си Вуянович разговаря и със сръбския премиер Мирко Цветкович, подчертавайки желанието си Сърбия напълно да сътрудничи на Хагския трибунал, тъй като това е главно условия за по-нататъшното развитие на европейската й интеграция. 
						"Много е … важно за целия регион европейската интеграция на Сърбия да продължи," каза Вуянович.

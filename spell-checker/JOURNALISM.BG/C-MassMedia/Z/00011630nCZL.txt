Хърватското правителство изразява безпокойство във връзка със сделката с Бехтел
28/07/2004
 
ЗАГРЕБ, Хърватия -- Бехтел би могъл да съди Хърватия, ако страната излезе от споразумението за изграждане на пътища, сключено с тази фирма, заяви министърът на транспорта и туризма Божидар Калмета във вторник (27 юли). По време на среща с Христос Макридис, заместник-ръководител на мисията на Европейската комисия (ЕК) в Хърватия, Калмета предупреди, че Хърватия може да се натъкне на юридически проблеми и да бъде принудена да плати компенсации, ако прекрати едностранно договора. Като държава кандидат за членство в ЕС Хърватия би отчела становището на ЕК по този въпрос, каза той. ЕК разкритикува хърватското правителство, че е определило Бехтел за изпълнител на строежа на магистралата Загреб-Дубровник без публичен търг. (Виесник, ХИНА - 28/07/04)

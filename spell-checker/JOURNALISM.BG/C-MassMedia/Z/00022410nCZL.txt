ЕС и САЩ призоваха Съвета за сигурност на ООН да приеме резолюция за Косово
					01/05/2007
					 
						ВАШИНГТОН, Съединени щати -- ЕС и Съединените щати (САЩ) призоваха в понеделник (30 април) Съвета за сигурност на ООН да приеме своевременно нова резолюция за Косово, основана на плана на специалния пратеник на ООН Марти Ахтисаари. Според съобщението за печата на Белия дом, направено след срещата на върха между ЕС и САЩ във Вашингтон, ЕС и САЩ смятат проблема за определяне статута на Косово за най-спешен в Западните Балкани. 
						В понеделник всекидневникът "Коха Диторе" в Прищина публикува интервю с еврокомисаря по разширяването Оли Рен, който заяви, че Съюзът очаква Съветът за сигурност да гласува нова резолюция за Косово тази пролет.
						От своя страна сръбската осведомителна агенция "Танюг" съобщава, че следващото заседание на Контактната група за Косово, която включва и Русия, ще се проведе в Лондон в четвъртък. Заседанието бе отложено миналата седмица след смъртта на бившия руски президент Борис Елцин. (Съобщение за печата на Белия дом, Бета, РТС, Танюг, Коха Диторе - 30/04/07)

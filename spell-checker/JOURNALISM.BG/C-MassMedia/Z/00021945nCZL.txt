Рен призова БиХ да навакса загубеното време по отношение на ключовите реформи
					18/03/2007
					 
						САРАЕВО, Босна и Херцеговина (БиХ) -- Еврокомисарят по разширяването Оли Рен призова БиХ в петък (16 март) да навакса тази година изгубеното миналата година време за осъществяване на ключови реформи. В реч пред обща сесия на парламента, Рен отправи критики по отношение на прекалено продължителния изборен процес през 2006 г. "Можеше и трябваше да се постигне много повече", заяви той, пояснявайки, че има предвид преструктурирането на сектора на полицията и пълното сътрудничество с Трибунала на ООН за военни престъпления. ЕС няма да подпише Споразумението за стабилизация и асоцииране (САА) с БиХ, докато не бъдат изпълнени двете условия. 
						Също в Сараево в петък бе проведена 7-та пленарна сесия на Процеса за мониторинг на реформите. След това Осман Топчагич, ръководител на Дирекцията на БиХ за интеграция в ЕС, заяви пред медиите, че Европейската комисия е потвърдила, че очаква Република Сръбска да предприеме конкретни стъпки за арестуването на укриващите се от правосъдието военнопрестъпници. Що се отнася до Федерация БиХ (ФБиХ) представителите на ЕС призоваха законодателите бързо да приемат закон за реформи на държавните медии, друго условие за процеса по сключване на САА. (Дневни аваз, Независне новине - 17/03/07; Уеб-сайт на ЕС, Източници на СВП, ПБС БиХ - 16/03/07)

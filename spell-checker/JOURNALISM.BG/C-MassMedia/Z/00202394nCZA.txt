Газопреносните междусистемни връзки помагат за диверсифициране на българската енергетика
					28/02/2012
					България работи по четири проекта за междусистемни газопреносни връзки, които според нея ще подобрят сигурността на енергийните доставки за страната.
					От Светла Димитрова за Southeast European Times от София – 28/02/12
 
					 
						
Повече от 90 % от природния газ в България се внася от Русия. [Ройтерс]
						Едва ли някой в ​​България се съмнява в необходимостта от диверсифициране на енергийните източници и маршрути за доставка, особено след газовата криза през януари 2009 г., когато ценови спор между Русия и Украйна доведе до сериозни смущения в доставките за голяма част от Европа. 
						Балканската страна, която внася над 90 % от потребявания природен газ от Русия – и всички тези количества преминават през Украйна – беше сред най-тежко засегнатите от спора между двете бивши съветски републики. 
						След кризата през 2009 г. България предприе стъпки за изграждането на междусистемни връзки с Турция (АйТиБи), Гърция (АйДжиБи), Румъния (АйБиАр) и Сърбия, чрез които да свърже своята газопреносна мрежа с тези на своите съседки. 
						На най-напреднал етап от четирите е проектът АйБиАр, като се очаква всички строителни работи да бъдат завършени до края на годината. Почти 24-километровия газопровод трябва да влезе в пълна експлоатация в началото на 2013 г. 
						„Междусистемните газови връзки ще осигурят сигурност и диверсификация на газовите доставки за нашата страна и региона на Югоизточна Европа и ще допринесат за постигането на реална либерализация на газовия пазар в страната и региона“, се казва в изявление за SETimes на българското министерство на икономиката, енергетиката и туризма. "Реализирането на тези проекти ще създаде условия за конкуренция между доставчиците на природен газ.“ 
						Министерството определи проекта за междусистемна връзка с Турция като „ключов“ за усилията на България за енергийна диверсификация. Според плановете 77-километровият тръбопровод първоначално ще транспортира до 3 млрд. куб. м каспийски природен газ годишно. 
						Според министерството предстои София и Анкара да подпишат междуправителствено споразумение, което ще ускори изпълнението на проекта. 
						„Изграждането на всички тези междусистемни връзки е изключително важно“, заяви за SETimes Иван Сотиров, член на Националния съвет на десния Съюз на демократичните сили (СДС). 
						Бившият депутат посочи проектите с Турция и с Гърция като най-важни от четирите за постигането на реална диверсификация на доставките на газ. 
						„Когато се търси намаляване на рисковете от кризата, с която се сблъскахме преди няколко години, е изключително важно да има все повече възможности“, заяви бившият депутат и член на наскоро сформираното Движение за енергийна независимост (ДЕН). Изграждането на междусистемни връзки ще има положителен ефект върху вътрешния пазар и ще доведе до спад на цените на газа, добави той. 
						Българският министър на енергетика, икономиката и туризма Трайчо Трайков заяви миналия месец, че в момента цената на природния газ, която България заплаща на руската компания „Газпром“, е повече от 370 евро за 1000 куб. м. 
						Сотиров посочи, че според ДЕН изграждането на междусистемни връзки е само една от поредицата от мерки, които е трябвало да бъдат предприети, за да се осигури реална диверсификация на доставките на газ. Необходими са и други действия в областта на възобновяемите енергийни източници, както и за подобряване на енергийната ефективност в България, която има най-енергоемката икономика в Европа. 
						ДЕН, в което участват и други десни политици и експерти в областта на енергетиката и икономиката, призова парламента да отмени взетото в средата на януари решение за забрана на използването на хидравлично разбиване за проучване и добив на шистов газ в страната и в нейните териториални води в Черно море. 
						„Настояваме незабавно да бъде отменен този абсурден мораториум“, заяви Сотиров за SETimes. 
						Според Трайков държавите, които добиват шистов газ, заплащат на „Газпром“ неколкократно по-ниска цена от тази, която България плаща в момента. 
						След разговори с държавния секретар на САЩ Хилари Клинтън в София по-рано този месец българският премиер Бойко Борисов заяви, че „природата и околната среда са на първо място, а едва след това идват финансово-икономическите ползи.“ 
						„Едва когато убедим обществото в безопасността на добива на шистов газ, можем да продължим напред“, заяви той след срещата на 5 февруари. 
						Клинтън посочи, че САЩ и България са партньори в подобряването на енергийната независимост и сигурност на страната, както и в опазването на нейната природа. 
						„Когато покажем, че технологиите са безопасни, ще изпълним едновременно и двете цели и ще подкрепим българския народ и правителството в усилията им да осигурят енергия на достъпни цени, която отговаря на вашите нужди“, заяви тя. 
						Специалният пратеник на САЩ по енергийните въпроси за Евразия Ричард Морнингстар посети страната няколко дни по-късно за експертни разговори за начините за постигане на тези две цели. 
						„Обсъдихме колко важно е за България да има прозрачност в енергийния сектор, както и диверсификация", заяви той след срещата си с българския президент Росен Плевнелиев. „Тази диверсификация включва и сектора на ядрената енергия, сектора на доставките на газ, както и възобновяемите източници на енергия и други неконвенционални източници“, посочи той. 
						Въпреки това ДЕН е против проекта за изграждане на втора атомна електроцентрала в страната в дунавския град Белене. Договорът за централата беше подписан през януари 2008 г. 
						Проектът „не защитава никакъв национален интерес, не е в интерес на българските потребители, а на тези олигархични кръгове, които от 20 години менажират политическите процеси в страната“, заяви Сотиров.

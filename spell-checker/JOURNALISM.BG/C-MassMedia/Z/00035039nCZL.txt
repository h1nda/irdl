Хърватия и БиХ проведоха първото си съвместно заседание 
					22/06/2010
					 
						ЗАГРЕБ, Хърватия -- Правителствата на Хърватия и на Босна и Херцеговина (БиХ) проведоха първото си съвместно заседание в понеделник (21 юни) в крайбрежния град Сплит. Те заключиха, че двустранните отношения са добри и се основават на взаимното уважение на териториалната цялост и суверенитета. След заседанието министър-председателят на БиХ Никола Шпирич каза, че и двете правителства съзнават, че трябва да засилят двустранната и регионалната комуникация, за да бъдат ускорени техните кандидатури за интегриране в ЕС. Колегата му от Хърватия Ядранка Косор заяви, че Загреб напълно подкрепя евро-атлантическата кандидатура на БиХ. В кулоарите на срещата бяха подписани две двустранни споразумения -- за полицейско сътрудничеството срещу трансграничните престъпления и за сътрудничеството в сектора на електронните технологии и комуникациите. Следващото съвместно заседание ще бъде проведено в Бръчко преди изборите през октомври в БиХ. (РТРС, ФЕНА, Dnevnik.ba, ХИНА, ХРТ - 21/06/10)

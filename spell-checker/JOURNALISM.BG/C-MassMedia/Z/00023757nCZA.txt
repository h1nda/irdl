Политиците на БиХ бяха критикувани за липсата на реформа в полицията
					03/09/2007
					Ако не се постигне бързо споразумение за реформа в полицията, шансовете на Босна и Херцеговина за подписване на ключовото предприсъединително споразумение със Съюза, ще бъде застрашено, предупреди еврокомисарят по разширяването Оли Рен.
					(AП, Ройтерс, AФП, ДПА, РФЕ/РЛ - 31/08/07; Служба на Върховния представител - 30/08/07)
 
					 
						
"Без споразумение за реформа в полицията в съответствие с принципите на ЕС, Съюзът няма да може да сключи Споразумението за стабилизация и асоцииране с Босна и Херцеговина", заяви еврокомисарят по разширяването Оли Рен. [Гети Имиджис]
						Еврокомисарят Оли Рен изрази съжаление в петък (31 август), че новото проектопредложение за реформа в полицията в Босна и Херцеговина (БиХ) , която е ключово условие за напредъка на страната в процеса на присъединяване към ЕС, бе отхвърлено. 
						 "Това намали шансовета на Босна и Херцеовина да сключат Споразумението за стабилизация и асоцииране (ССА)", каза еврокомисарят в изявление. "Босна и Херцеговина сега рискува да изостане още повече от своите съседи и да остане на опашката по пътя към Европа." 
						Изявлението му бе направено един ден след като лидерите на двете най-влиятелни босненски партии - Харис Силайджич от Партията за Босна и Херцеговина (СБиХ) и Сюлейман Тихич от Партията за демократично действие (СДА) - отхвърлиха предложението за реформа в полицията. 
						Те заявиха, че планът, представен от Върховния представител Мирослав Лайчак, не отговаря на принципите, определени от ЕС, и че той облагодетелства полицейските структури на Република Сръбска (РС). 
						"Това не е реформа в полицията, това е легализиране на етнически разделените полицейски сили", заяви Тихич. "Не можем да приемем това." 
						Премиерът на РС Мирослав Додик обаче също отхвърли предложението като "напълно неприемливо" и "противоконституционно". 
						"Неговата инициатива не подкрепя нашето становище за реформа в полицията и не представлява компромисно решение", цитира Ройтерс изявлението му на пресконференция. 
						През 2005 г. ЕС даде ясно да се разбере, че ще изгражда по-тесни връзки с БиХ само след като страната преструктурира своите полицейски сили в съответствие с европейските стандарти. Европейската комисия (ЕК) определи три принципа, целящи гарантиране на ефективността на полицията в страна, чиито две области - РС и Федерация БиХ - имат свои собствени полицейски сили. 
						ЕС иска всички законодателни и бюджетни компетенции по всички въпроси, свързани с полицията, да бъдат предоставени на държавно равнище, да няма никаква политическа намеса в оперативната работа на полицията и да бъдат определени полицейски зони на основата на професионални критерии, а не по етнически признак. 
						Опитите за постигане на споразумение в миналото бяха блокирани главно от босненските сръбски партии. Възприемайки реформата като стъпка към премахване на РС, те блокираха всяко предложение за обединение и реорганизация на двете сили в страната. Отхвърляйки твърденията, че неговият план нарушава принципите, издигнати от ЕС, Лайчак изрази разочарованието си в четвъртък от реакцията на Силайджич и Тихич към неговото "справедливо и балансирано" предложение. 
						"В това предложение няма губещи" заяви Върховният представител в изявление. "Единствените победители ще бъдат гражданите на Босна и Херцеговина, които ще имат полза от подписването на Споразумението за стабилизация и асоцииране между БиХ и Европейския съюз." 
						Лайчак, който е специален представител на ЕС в БиХ, пое този пост през юли с обещанието да придвижи страната напред по пътя към интеграция с ЕС. Миналия месец той предупреди, въпреки че преговорите по ССА приключиха през декември, че то няма да бъде подписано тази година, ако не се постигне споразумение по реформата в полицията до края на септември. 
						Изразявайки подкрепа за предложението, изготвено от Лайчак в опит да улесни постигането на споразумение, Рен също настоя, че то отговаря на принципите на ЕС. 
						 "Аз силно окуражавам всички политически партии да продължат да работят конструктивно с мистър Лайчак на основата на неговото предложение и да постигнат споразумение без отлагане", каза той в изявлението си в петък.

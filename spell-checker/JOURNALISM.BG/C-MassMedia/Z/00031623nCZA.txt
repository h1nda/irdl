Размразяване на отношенията между Хърватия и Словения
					14/09/2009
					Следващите седмици ще бъдат използвани за компенсиране на загубеното време в преговорите по присъединяването на Хърватия към ЕС благодарение на постигнатото споразумение със Словения по продължаващия граничен спор.
					От Наташа Радич за Southeast European Times от Загреб -- 14/09/09
 
					 
						
Пиранският залив беше в основата на граничния спор. [ЕС]
						Хърватският премиер Ядранка Косор и нейният словенски колега Борут Пахор се договориха в петък (11 септември) какви да бъдат следващите действия по продължаващия граничен спор между двете страни, който отваря вратите пред кандидатурата на Хърватия за присъединяване към ЕС. 
						След замразените в продължение на почти година преговори Словения и Хърватия преодоляха политическите пречки в граничния спор за района на Пиранския залив и постигнаха съгласие диалогът да бъде възобновен. 
						"Словенското правителство ще предложи на парламентарната комисия по външна политика и европейски въпроси Словения да оттегли искането си за блокиране на преговорите за присъединяване между Хърватия и ЕС", се казва в публикувано след срещата изявление на двамата лидери. 
						Косор веднага е изпратила официален факс до Швеция, която е настоящият ротационен председател на ЕС. "Няма документ или едностранен ход след 25 юни 1991 г., когато двете държави обявиха независимост от бивша Югославия, който да има правна сила за уреждане на граничния спор в арбитражен съд или в рамките на преговорите за присъединяване към ЕС," се казва в писмото. 
						"Това е компромисно решение", заяви Косор, допълвайки, че тя е много доволна от постигнатото споразумение. "То е израз на успеха и победата на диалога в името на интересите на двете страни и техните народи." 
						Изпращайки писмото до шведското председателство, Хърватия се надява Стокхолм да организира конференция по присъединяването и преговорите да започнат до края на месеца или в началото на октомври, за да бъде наваксано загубеното време. Пахор посочи, че двете страни са готови да намерят решение чрез двустранно споразумение или под егидата на ЕС. 
						Пробивът беше приветстван от всички държави, членки на ЕС, еврокомисаря по разширяването Оли Рен и САЩ. 
						Швеция обяви, че е готова да съдейства за уреждане на техническите подробности в процеса, изразявайки надежда, че преговорите може да приключат успешно до средата на 2010 г. 
						"Премиерите Косор и Пахор демонстрираха качества на европейски лидери в преодоляването на трудна патова ситуация", заяви шведският премиер Фредрик Рейнфелд, добавяйки, че споразумението "подчертава силата на процеса на европейска интеграция и значението на диалога. То ще засили стабилността в региона и ще служи като модел за Западните Балкани като цяло."

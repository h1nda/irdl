Служител на Министерството на отбраната в Румъния бе арестуван заради държавна измяна
					03/03/2009
					 
						БУКУРЕЩ, Румъния -- Властите са арестували подофицер от Министерството на отбраната по обвинения в държавна измяна, съобщава се в изявление на отдела за борба срещу организираната престъпност и тероризма на министерството в понеделник (2 март). Подофицерът Флоричел Ахим е продавал класифицирана военна документация на българския гражданин Маринов Зикулов, арестуван от полицията за шпионаж. Твърди се, че Ахим е получавал класифицираните данни и ги е предавал на Зикулов чрез сложна система за комуникация. По-късно Зикулов е предавал документите на лица, определени като "представители на трета държава".
						Други новини -- Около 20 000 държавни служители участваха в двучасова предупредителна стачка в понеделник сутрин, което се отрази на работата на 350 държавни институции в страната. Стачкуващите са против решението на правителството да спре заплащането за извънреден труд и премии. Те твърдят, че ще обявят обща стачка следващата седмица, ако исканията им не бъдат изпълнени. (Реалитатеа ТВ, AФП, Синхуа, Медиафакс - 02/03/09)

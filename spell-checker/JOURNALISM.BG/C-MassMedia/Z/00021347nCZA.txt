ЕС и НАТО призовават за прозападно коалиционно правителство в Сърбия
					23/01/2007
					Високопоставени представители на ЕС и НАТО изразиха в понеделник надежда, че демократичните партии в Сърбия бързо ще сформират ново правителство. 
					(Блиц - 23/01/07; AП, Ройтерс, АФП, ДПА, Блумбърг, БиБиСи, Гласът на Америка, Интърнешънъл Хералд Трибюн, Б92 - 22/01/07)
 
					 
						
Премиерът Воислав Кощуница се стреми към втори мандат. [Гети Имиджис]
						След като предварителните резултати показаха превес на демократичните сили в новия парламент на Сърбия, висши длъжностни лица от ЕС и НАТО призоваха в понеделник (22 януари) за бързо сформиране на правителство, анагажирано с евроатлантическата интеграция на страната. 
						Никоя от партиите, които преминаха прага от 5 % на парламентарните избори в неделя, не успя да събере достатъчно подкрепа, за да управлява сама. Крайнодясната Сръбска радикална партия, която излезе на първо място след вота с 81 места, даде ясно да се разбере, че няма да участва в коалиция с нито една партия от демократичния блок. 
						Демократическата партия на Борис Тадич (ДП), която се надява да спечели 65 места, се очертава като най-силната проевропейска партия в Сърбия. 
						Следващите поред - коалицията, водена от Демократичната партия на Сърбия на премиера Воислав Кощуница, и реформаторската "Г17 плюс" - печелят съответно 46 и 19 места. Ако тези три партии сключат споразумение за коалиция, те ще си осигурят 130-членно мнозинство в парламента за следващото управление. 
						Прозападната четирипартийна коалиция, водена от либералдемократите, е спечелила 15 парламентарни места. 
						Окончателните изборни резултати се очаква да бъдат оповестени до четвъртък вечерта. 
						"Мнозинството в Сърбия гласува за партии, ориентирани към реформите, и НАТО се надява да бъде сформирано правителство, решено да провежда все по-задълбочена евроатлантическа интеграция," заяви в понеделник генералният секретар на НАТО Яп де Хоп Схефер. Той увери също Сърбия, че Алиансът ще работи с новото правителство "за по-нататъшно задълбочаване на нашите добри отношения, включително и чрез "Партньорство за мир". 
						Като приветстваха резултатите от изборите в неделя, официални представители на ЕС увериха Сърбия в перспективите й за членство в ЕС. 
						"Заедно демократичните сили имат мнозинство и ние естествено сме доволни от това," каза във вторник председателят на Европейската комисия Жозе Мануел Барозу. "Още един път искам да кажа на сърбите, че ние вярваме, че тяхното място е в Европа, сред нас, в ЕС, ако те съумеят да загърбят своето националистическо минало и си сътрудничат напълно с Европа, която иска Сърбия да бъде в нея." 
						Върховният представител на ЕС по въпросите на въшната политика Хавиер Солана изрази надежда, че скоро ще бъде сформирано "продемократично правителство с европейска ориентация". Според германския външен министър Франк-Валтер Щайнмайер, чиято страна заема ротационното председателство на ЕС, резултатите от изборите в неделя "дават солидна основа за създаване на такъв тип правителство, което ще поведе Сърбия към ЕС". 
						Сформирането на правителство обаче ще изисква често спречкващите се партии да намерят общ език по редица възлови въпроси, като Косово и предаването на обвиняемите във военни престъпления на Трибунала на ООН в Хага. 
						Партиите трябва също да се споразумеят и за избора на премиер. 
						Бившият финансов министър Божидар Делич, издигнат от ДП, изрази увереност, че ще заеме поста. 
						Кощуница обаче също толкова ясно даде да се разбере, че се стреми към втори мандат. 
						По закон новият парламент трябва да бъде свикан до 25 февруари, а правителството трябва да бъде сформирано до 90 дни след това. Ако това не се случи, ще трябва да бъдат насрочени нови избори.

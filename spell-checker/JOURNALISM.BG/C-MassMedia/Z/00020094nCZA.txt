В Белград започна делото срещу предполагаеми поддръжници на Младич
					28/09/2006
					Единадесет души са изправени пред съда в Белград по обвинения, че са помагали на укриващия се от правосъдието обвиняем във военни престъпления Ратко Младич да избегне залавяне.
					(Блиц - 28/09/06; AП, ДПА, ЮПИ, АКИ, Б92, Бета - 27/09/06; AП, Ройтерс - 21/09/06; Ройтерс, ДПА - 19/07/06; Бета - 14/07/06)
 
					 
						
Ратко Младич. [Гети Имиджис]
						Във Втори градски съд на Белград в сряда (27 септември) започна делото срещу единадесет души, обвинени, че са помагали на укриващия се от правосъдието обвиняем във военни престъпления Ратко Младич да избегне арест. 
						Ответниците, по-голямата част от които босненски сърби, са: Йово Джого, Станко и Предраг Ристич, Саша Бадняр, Ратко Вучетич, Марко Лугоня, Благое Говедарица, Борислав Иванович и Татяна, Боян и Лиляна Васкович. 
						Те бяха арестувани от сръбските власти по-рано тази година след излизането на таен доклад на военното разузнаване, в който се посочва, че повече от 50 лица са помагали тайно на Младич да избегне арест. 
						Един от най-издирваните обвиняеми във военни престъпления в света, бившият босненски сръбски военен командир, се укрива вече над десет години и мнозина вярват, че се намира в Сърбия. Той бе обвинен от Международния наказателен съд за бивша Югославия (МНСБЮ) през 1995 г. заедно с босненския сръбски лидер Радован Караджич. 
						Младич е изправен пред многобройни обвинения в престъпления срещу човечеството и нарушаване на законите и обичаите за водене на война, както и в геноцид във връзка с клането в Сребреница през 1995 г. и 43-месечната обсада на Сараево. 
						Цитирайки обвиненителния акт срещу предполагаемите помощници на беглеца, белградският ежедневник "Политика" предаде през юли, че Младич се е укривал в "сравнително скромни" апартаменти в сръбския столичен жилищен квартал "Нови Београд" между юни 2002 и януари тази година.
						Според репортажите заподозрените са плащали наема за апартаментите, набавяли са му храна и карти за мобилен телефон и са му помагали да се мести от място на място. 
						Малко след началото на процеса в сряда тричленният съдебен състав обяви, че делото ще се гледа при закрити врати. Съдиите се позоваха на все още продължаващото разследване срещу един от заподозрените, свързано с поверителна информация. 
						Според АП само Джого и Лугоня са задържани в ареста. Преди края на съдебното заседание в сряда обаче съдиите решиха паспортите на останалите девет души да бъдат иззети. На тях също така им бе забранено да напускат домовете си и им е наредено да се разписват в съда ежеседмично. 
						Пълното сътрудничество в МНСБЮ, включително арестуването и предаването на Младич и други обвиняеми, които все още се издирват от Хагския съд, са ключово условие за напредъка на Сърбия по пътя на евроатлантическата интеграция. През май ЕС замрази преговорите си с Белград по Споразумението за стабилизация и асоцииране (ССА) след провала на властите да удържат на обещанието си да заловят Младич до края на април. 
						Впоследствие сръбското правителство прие план за действие за пълно сътрудничество с МНСБЮ, обявявайки, че основната цел е арестуването на Младич. ЕС даде да се разбере, че ако и когато това се случи, преговорите по ССА ще бъдат възобновени.

Албанската ДП призова опозицията да прекрати бойкота
					24/09/2009
					 
						ТИРАНА, Албания -- Управляващата Демократическа партия (ДП) призовава опозиционната Социалистическа партия (СП) да се откаже от бойкота на работата на парламента и да участва в подготовката на така необходимите реформи, съобщиха местните медии в сряда (23 септември). Председателят на парламентарната група на ДП Астрит Патози каза, че мнозинството е готово да отговори на исканията на опозицията в рамките на законовата уредба. "Ние искаме опозицията... да участва в нормален политически дебат в най-висшата държавна институция", добави Патози. СП заяви, че няма да се завърне, докато не бъде извършено щателно разследване на обвиненията в изборни нарушения по време на изборите през юни.
						Междувременно партията "Съюз за човешки права" отправи призив за предсрочни избори, за да се възстанови политическата стабилност в страната. Ръководителят на партията Вангел Дуле каза в сряда, че настоящият кабинет няма широка подкрепа, тъй като почти половината от парламента оспорва неговата законност. Съюзът спечели едно депутатско място на изборите през юни и се присъедини към СП в предизборна коалиция, но реши да не бойкотира парламента. (Ора Нюз, Balkan Web, Шекули, Топ Ченъл - 23/09/09)

Олимпиада: Злато за Румъния от гимнастиката
					18/08/2008
					Увереното изпълнение на земя на Сандра Избаса й помогна да спечели първото място, а друг гимнастик от Балканите -- Филип Уде от Хърватия -- грабна среброто на кон с гривни.
					 
						
Сандра Избаса от Румъния (в средата) позира с Шон Джонсън (вляво) и Настя Лиукин от САЩ на церемонията по раздаване на медалите в индивидуалното класиране по спортна гимнастика за жени. Избаса спечели златния медал в неделя (17 август). [Гети Имиджис]
						
						Румънската гимнастичка Сандра Избаса спечели златния медал по спортна гимнастика на земя в индивидуалното класиране при жените в неделя (17 август). Нейното съчетание получи най-високата оценка за техническа трудност за вечерта и тя го изпълни с увереност, която й донесе 15.650 точки, давайки й преднина пред Шон Джонсън и Настя Лиукин от САЩ. За своето изпълнение Избаса получи не само медал, а и поздравително телефонно обаждане от румънския президент Траян Бъсеску.
						*** 
						Филип Уде от Хърватия успя да постигне вълнуващ обрат в гимнастиката при мъжете, като спечели среброто на кон с гривни и извади китаеца Янг Вей от съревнованието за медалите. Луис Смит от Великобритания получи същия резултат от 15.725 точки като Уде, но на хърватина бяха отнети по-малко точки за артистичност на изпълнението.
						 *** 
						Елван Абейлегесе от Турция спечели сребърен медал в леката атлетика, като финишира в надпреварата на 10 000 м с време 29:56:34. Златото получи Тирунеш Дибаба от Етиопия с рекордното време от 29:54:66.
						 *** 
						
						България спечели своя първи златен медал в Пекин в събота, когато Румяна Нейкова финишира първа на финала на скиф в гребането. Нейното време бе 7:22.34. Междувременно състезателката по борба Станка Златева взе среброто в категория до 72 кг, след като загуби от Жиао Уанг от Китай.
						*** 
						
						Гръцкият мъжки баскетболен отбор преодоля домакинското предимство на своите опоненти и победи китайския отбор, воден от Яо Минг. Крайният резултат бе 91:77. Йоанис Бурусис и Василейос Спанулис отбелязаха по 19 точки.
						*** 
						
						Българският мъжки волейболен отбор достигна до четвъртфиналите като победи Венесуела с 3-1 (23-25, 25-19, 25-16, 25-22). В мача отново участва капитанът на отбора Пламен Константинов, който напусна рано игрите, след като неговата проба при рутинно изследване показа необичайно високи нива на тестостерон. Впоследствие бе установено, че Константинов е чист от допинг, и той отново се присъедини към своя отбор в Пекин.
						*** 
						Състезателките по гребане Джорджета Андрунаке и Виорика Сусану от Румъния спечелиха в надпреварата по двойки при жените с време 7:20:60. Това е вторият им златен медал в състезанията по двойки при жените. Румънките защитаваха шампионската си титла в осмиците при жените. Те обаче не успяха да настигнат САЩ и трябваше да се примирят с бронза, след като Холандия поведе в последния момент.
						*** 
						“Червените акули” от Черна гора завършиха наравно с Австралия, 5:5, и продължават на четвъртфиналите по водна топка, където ще играят срещу Хърватия. Междувременно Сърбия загуби с 13:12 от Италия и не успя да влезе в групата на Черна гора. Вместо това тя ще играе срещу Испания и САЩ.
						*** 
						Бегачката на средни разстояния Даниела Йорданова от България бе отстранена от игрите след положителен допинг тест. Тя трябваше да се съревновава в бягането на 1 500 м. Треньорът на Йорданова пое вината, като заяви, че е възможно по невнимание той да й е закупил замърсени хранителни добавки.
						*** 
						Шампионката на 400 м бягане с препятствия при жените Фани Халкия от Гърция няма да има възможност да защити своя медал. Ръководителите на отбора я отстраниха след положителен допинг тест. Петнадесет гръцки спортисти -- включително целият отбор по вдигане на тежести – дадоха положителни проби за метилтриенолон, анаболен стероид, който се предлага свободно онлайн.
						*** 
						
						Българският гимнастик Йордан Йовчев завърши последен на финала на халки при мъжете след Роберт Станеску от Румъния, който зае седмо място. На първо място в дисциплината бе Ибинг Чен от Китай.
						
						(Различни източници -- 18/08/08)

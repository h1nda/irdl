Хърватия полага усилия да намали корупцията
					11/09/2006
					Неограничената корупция продължава да бъде най-големият проблем пред Хърватия и нейната кандидатура за членство в ЕС. Главните политически и антикорупционни институции в страната, както и неправителствените организации, са се заели с проблема с надеждата да намерят решение, преди то да помрачи шансовете на страната за евроатлантическа интеграция.
					От Наташа Радич за Southeast European Times в Загреб -- 11/09/06
 
					 
						
Хърватия трябва да спре корупцията, преди тя да навреди на кандидатурата на страната за членство в евроатлантическите структури. [снимка на SE Times]
						Преговарящите от ЕС спряха процеса на скрининг за сектора на съдебната система тази пролет поради неудовлетворение от хода на реформите. Съюзът обяви, че преговорният процес по главата за съдебната система и човешките права ще бъде възобновен тази есен. 
						Според правителството процесът е спрял поради "технически трудности", но според многобройни неправителствени организации в Хърватия истинският проблем е корупцията, проникнала в този сектор. Постигнатото не е достатъчно. Въпреки че се осъществяват реформи, съществува огромно забавяне в решаването на съдебни дела - решаването на повечето обикновени съдебни дела продължава с години. 
						Според доклад на ЕС от 2005 г. за постигнатия напредък "Въпреки известен напредък в изграждането на необходимата законодателна и институционална рамка, необходими са още повече усилия за изкореняване на корупцията, която продължава да бъде сериозен проблем в Хърватия." 
						Може би в това отношение ще помогне министърът на правосъдието Ана Ловрин, която бе назначена през февруари. Тя наложи мерки в опит да се ускорят реформите и да се улесни работата на съдилищата. 
						В доклад на Световнатат банка, публикуван на 26 юли, се изказва предположението, че корупцията в сектора на митниците е намаляла. "В Хърватия компаниите съобщават, че подкупите вече не са масово явление в много области и особено в митниците. Това подобрение е вследствие на реформите, включващи оценка на базата на риска и по-селективен одит, което намалява субективния избор на обекти за физическа инспекция. Хърватия разшири селективността и техниките за управление на риска и съществено намали броя на физическите инспекции." 
						
Здравеопазването е един от най-корумпираните сектори в страната. [Архив]
						Хърватия не е единствената страна-кандидатка, която се сблъсква с подобни проблеми. Картината е същата в България и Румъния, които се очаква да се присъединят към Съюза през януари. Признавайки колко крехък, бавен и сложен е процесът за борба с корупцията, ЕС одобри отпускането на значителна финансова помощ. 
						"Трансперънски Интърнешънъл - Хърватия" - като част от Националната програма за изкореняване на корупцията - откри "антикорупционна" телефонна линия за граждани, за да могат да съобщават за случаи на корупция. Повече от 40 процента от обажданията са за корупция в съдебната система. Секторът на здравеопазването е на второ място с повече от 10 процента, а на трето място е секторът на частния бизнес. 
						За период от 14 месеца на горещата линия са се обадили повече от 5500 души. Проектът, финансиран от ЕС осигури на правителството някои насоки за установяване на корупционните епицентрове. 
						След като Европейската комисия в Брюксел реши, че страната трябва да покаже повече конкретни резултати в борбата срещу корупцията, държавните ръководители в Загреб съобщиха, че са готови да дадат нов тласък на борбата срещу корупцията, особено в съдебната система и здравеопазването. Демонстрирайки решителността си да сложи край на корупцията, правителството желае да подчертае готовността си да постигне европейски стандарти и прозрачност. 
						
За да се пребори с корупцията, правосъдният министър Ана Ловрин възнамерява да ускори хода на съдебните процеси. [Хърватско правителство]
						Според неотдавнашни проучвания на "Трансперънси Интърнешънъл - Хърватия", повече от 80 процента от хърватите смятат, че корупцията в здравеопазването е главен социален и обществен въпрос. 
						Борбата срещу корупцията в здравеопазването доведе миналия месец до арестуването на сърдечния хирург Огнен Симич, който ръководи сърдечно-съдовото отделение в болницата в Риека. Симич бе задържан, след като приел подкуп от 5000 евро, за да премести пациент в началото на списъка на чакащите за операция. Той е най-високопоставеният лекар, арестуван заради корупционна схема. 
						След арестуването му, антикорупционните органи съобщиха, че Симич не е бил сам в схемата; цяла мрежа около него е улеснявала насрочването на операциите. Полицията отказа да коментира за допълнителни арести, но в местната преса продължават да излизат материали по темата. 
						Тъй като здравната система в Хърватия се управлява предимно от държавата, списъкът на чакащите е дълъг. Пациентите се доближават до операционната маса, ако използват връзки или дават допълнителни "стимули" на хирурга. Министърът на здравеопазването Невен Лубичич твърди, че осъзнава проблема с корупцията, но въпреки това смята, че малък брой лекари са корумпирани. "И въпреки това те петнят имиджа на [целия сектор]," заяви в неотдавнашно интервю Любичич, и добави, че след ареста на Симич хората ще проявят по-голяма готовност да съобщават за медицински работници, които искат подкупи за услугите си. 
						"Силното лидерство е ключово оръжие в борбата срещу корупцията. Всяка страна, постигнала значителен напредък в ограничаване на корупцията, е имала силен лидер, за когото прозрачността и отчетността са били главният приоритет", обяснява Черил Грей, директор на сектор в Световната банка. 
						Въпреки че страната полага усилия да включи повече ресурси в борбата срещу корупцията, пътят напред е дълъг и неравен. Битката ще изисква участие не само на правителството и на неправителствените организации, но също и на обществото, което ще имат най-голяма полза от тази тенденция.

Смут около представителството в Република Сръбска
					29/11/2010
					Някои хървати в босненската сръбска автономна област твърдят, че не са допускани до отгорни постове, въпреки че според управляващата партия промените в конституцията ще решат този проблем.
					От Лиляна Смилянич за Southeast European Times от Баня Лука – 29/11/10
 
					 
						
На 3 октомври в Република Сръбска и във Федерация БиХ се проведоха избори. [Ройтерс]
						Новият парламент на Република Сръбска беше сформиран, но с неочаквани промени. Управляващият Съюз на независимите социалдемократи (СНСД) реши да номинира представител на сръбска опозиционна партия за член на тричленното парламентарно председателство – стъпка, която според хърватите води до тяхното недопускане до отгорни постове. 
						Конституцията на автономната област предвижда, че в председателството трябва да участват двама членове, представляващи трите съставни националности в страната – сърби, хървати и бошнаци – и трети, представляващ другите етнически групи. 
						Председателят на парламента Игор Радойчич, член на СНСД, е черногорец и следователно може да заеме третото място. Двамата заместник-председатели са Рамиз Салкич, бошнак от Партията на демократичното действие, и Снежана Божич от Сръбската демократическа партия (СДП). 
						„Решихме да изберем един заместник-председател от опозиционна партия, за да създадем нов парламент в по-демократичен тон и СНСД – като управляваща партия заедно със своите коалиционни партньори – да покаже отговорност към мнението на малцинството в парламента на РС”, каза Никола Бащинац, депутат от СНСД. 
						 Някои хърватски политици обаче не виждат нещата по този начин. Партията ХДС 1990 твърди, че този ход е поредният знак, че хърватите са отстранени от лостовете на властта. 
						„Същото стана с вицепрезидента на РС Емил Влайки, който не е член на никоя хърватска политическа партия – т.е. не е избран с гласовете на хърватите. Същото е положението и в парламента на РС. Тази нова ситуация в председателството и парламента на РС показва единствено допълнителното отслабване на гласа на хърватите в РС”, каза говорителят на партията Весо Вегар. 
						Хърватският демократичен съюз на Босна и Херцеговина (ХДС БиХ), политически съюзник на СНСД, отказа коментар. 
						Според СНСД проблемът се дължи на настоящата конституция и скоро ще бъде решен. Управляващата партия заяви, че планира да приеме конституционни промени до края на годината. 
						Предложените промени включват създаването на трети заместник-председателски пост, предназначен за хърватин. 
						 Дори ако това стане, някои хърватски партии отново може да бъдат недоволни, тъй като СНСД вероятно ще избере един от своите членове – Нада Тешанович – за представител на хърватите. 
						Все повече националистически партии твърдят, че хърватите, които членуват в партии с преобладаващо сръбска членска маса, не са истински представители на хърватския народ. Същевременно други се опасяват, че СНСД засилва своята власт, вследствие на което опозицията отслабва.

Колебливият напредък на академичната свобода в Турция 
					11/07/2011
					Историците и други преподаватели имат повече свобода да разглеждат спорни въпроси, но някои ограничения остават. 
					От Ана Уд за Southeast European Times от Истанбул - 11.07.2011 г.
 
					 
						
Историческите факултети в турските университети имат повече свобода от преди при разглеждането на чувствителни теми. [Ройтерс]
						Исмаил Бешикчи е възрастен мъж вече и говори с тих глас. Тези, които не познават живота и кариерата му, могат да помислят, че той е просто един обикновен дългогодишен преподавател в залеза на кариерата си. 
						Но този учен с меки маниери е борец, който е бил изхвърлян от университетската система и е лежал в затвора 17 години заради своята новаторска работа във връзка с кюрдите в Турция. 
						Според държавната идеология по онова време такова нещо като кюрд или пък кюрдски език не съществуваше. Властите обясняваха това малцинство с помощта на комични теории за съществуването на „планински турци”. 
						Бешикчи се превърна в символ на дългата история на академични репресии и груба цензура в Турция, въпреки че не е единственият професор, загубил работата си и излежавал присъда. Положението обаче се е подобрило, каза той за SETimes. 
						„Имаше много важни промени през последните десет години и академичната свобода ще продължи да нараства”, каза Бешикчи. „Информираността ще се увеличава”. 
						Подобен взривоопасен въпрос в турската академична общност е този за кланетата на арменци в началото на 20-и век, самото съществуване на които - да не говорим за твърдението, че това представлява геноцид - е предмет на ожесточен национален дебат. 
						Днес историческите факултети в турските университети имат далеч повече свобода в проучването на такива въпроси, което е доказателство за постигнатия напредък. 
						Фикрет Аданър, професор по история в Университета "Сабанджъ", смята, че тази свобода на изразяване е от решаващо значение за бъдещето на университетите в Турция. 
						„Вярвам, че в тази държава, от гледна точка на академичната свобода, най-важното развитие е фактът, че въпроси, които са чувствителни в контекста на турския национализъм, като арменския и кюрдския проблем, могат сега да бъдат обсъждани пред обществеността”, обясни той за SETimes. 
						Като турски професор, работещ в САЩ, Хакан Йозоглу е в състояние да подходи към тези въпроси от по-сравнителна перспектива. 
						„Аз разбирам аргумента, че всяка свобода е ограничена и обществата имат „свещени пространства”, които трябва да бъдат защитавани”, казва той и признава, че такива „пространства” съществуват и в Съединените щати. „Проблемът с академичната свобода в турската академична общност е, че нейното „свещено пространство” е твърде голямо и точните му граници са твърде смътни”.
						Тази неяснота може да доведе до култура на несигурността, тъй като рисковете от разширяване на границите на коректността са неясни. Именно в този контекст, с известното, но не пълно отслабване на натиска на държавата, се появяват други два призрака: автоцензурата и натискът за съобразяване, упражняван от самите университети. 
						„Автоцензурата е резултат от страха да бъдеш тормозен от университетската администрация или от системата на висшето образование в Турция”, казва Йозоглу. 
						Аданър говори за границите, които това налага върху академичната общност, и обяснява: „Докато по принцип всеки въпрос, представляващ интерес, може да бъде проучван във всеки анадолски университет, дисертация за защита на докторска степен, която не е подкрепена от по-висшите нива в йерархията, няма да допринесе много за академичната кариера на когото и да било". 
						По този начин, въпреки че заплахата от затвор е намаляла, сигурността на работното място на професорите по спорни предмети далеч не е гарантирана и професорите и поддръжниците на свободата на словото смятат, че трябва да бъде постигнато още много. 
						За отбелязване е обаче, че изглежда съществува консенсус, че оставащите проблеми ще бъдат решени и че траекторията на движение е нагоре. 
						„Дали съм песимист за бъдещето?”, пита се сам Аданър и заключава: „Не. Аз вярвам, че сега обществото се трансформира и демократизира със значителна скорост”.

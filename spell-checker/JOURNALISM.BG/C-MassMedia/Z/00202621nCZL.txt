Небойша 
			Радманович
		
		член на Председателството, Босна и Херцеговина
		(AП, ДПА, АКИ - 06/11/06; Официален Уеб-сайт на Председателството на БиХ, Уикипедия)
 
		 
			
			Небойша Радманович положи клетва като член на тристранното председателство на Босна и Херцеговина (БиХ) на 6 ноември, 2006 г., пет седмици след общите избори в страната. Представлявайки сръбската общност в БиХ, той и другите двама членове на колективното председателство, босненецът Харис Силайджич и хърватинът Желко Комшич, бяха избрани чрез пряк народен вот за четиригодишен мандат на мястото съответно на Борислав Паравац, Сюлейман Тихич и Иво Миро Йович. На 6 ноември, 2006 г. Радманович стана първият председател на осеммесечното ротационно председателство. 
			Радманович е роден на 1 октомври, 1949 г. в Грачаница. Завършва Философския факултет в Университета в Белград. В професионалната си кариера той работи като директор на Архива на Босненска Крайна и на Архива на Република Сръбска, директор на Националния театър в Баня Лука, председател на управителния съвет на Баня Лука, депутат в парламента на Република Сръбска и министър на администрацията и местното самоуправление на Република Сръбска. 
			 Член на Съюза на независимите социалдемократи (СНСД), Радманович е избран в председателството, спечелвайки 53,26% от гласовете на босненските сърби. 
			На първото заседание на 6 ноември, 2006 г. той посочи като главни цели на БиХ европейската интеграция, етническото помирение и икономическото обновление. 
			"Босна и Херцеговина трябва да постигнат напредък. Трябва да станем истинска част от Европа”, заяви Радманович. “Гледам на мандата, който спечелих, като на задължение. Поемам огромно задължение пред многобройните граждани на Република Сръбска, които гласуваха за мен, но също и пред онези, които не гласуваха. Поел съм задължение пред всеки гражданин на Босна и Херцеговина и ще го изпълня." 
			Радманович е автор на няколко експертни и научни публикации, както и на няколко книги. 
			Той е женен и има две деца.

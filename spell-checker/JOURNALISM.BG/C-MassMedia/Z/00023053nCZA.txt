ЕК призова България и Румъния да спрат корупцията
					28/06/2007
					Макар че не наложи предпазни клаузи на България и Румъния, ЕС заяви в сряда, че ще продължи да наблюдава напредъка на най-новите си страни-членки по отношение реформите в съдебните им системи и борбата с корупцията и организираната престъпност.
					(Найн o'Клок - 28/06/07; AФП, AП, Ройтерс, ДПА, ФТ, Би Би Си, РФЕ/РЛ, Гласът на Америка, ЮОбзървър, Агенция София Нюз, Мадиапул, Дневник, Европейска комисия - 27/06/07)
 
					 
						
Еврокомисарят по правосъдието Франко Фратини повежда пресконференция в централата на Комисията на ЕС в Брюксел в сряда (27 юни). [Гети Имиджис]
						Европейската комисия (ЕК) предупреди България и Румъния в сряда (27 юни), че те трябва да увеличат усилията си в борбата срещу корупцията и престъпността, за да избегнат бъдещи санкции. 
						"Корупцията по високите етажи на властта все още е един слаб пункт и правителствата на двете държави го знаят", заяви еврокомисарят по правосъдието Франко Фратини, когато ЕК публикува докладите си за напредъка на двете страни в изпълнението на специфични условия, поставени преди приемането им в Съюза в началото на годината. 
						В центъра на докладите е главно изпълнението на цели в областите на реформи в съдебната система и борбата срещу корупцията и организираната престъпност. Като прави заключението, че двете страни са отбелязали "известен напредък", ЕК не препоръча налагането на предпазни клаузи, но заяви, че ще продължи да ги наблюдава най-малко още една година. 
						България "до голяма степен" е изпълнила едно от шестте условия, като е приела поправки в конституцията, гарантиращи независимостта и отчетността на съдебната система, смята ЕК. Страната също е постигнала известен напредък в увеличаването на прозрачността на съдебния процес и в увеличаването на отчетността, професионализма и ефективността на своята съдебна система. 
						ЕК също смята, че България е постигнала съществен напредък в предотвратяването и в борбата срещу корупцията по границите и в местното управление, но е постигнала незначителни резултати в премахването на корупцията на най-високо политическо равнище. "Като цяло постигнатият напредък по отношение на съдебните процедури в дела за корупция по високите етажи на властта в България все още е недостатъчен", се казва в доклада. 
						ЕК бе също критична и по отношение на усилията на София в борбата срещу тежки престъпления и организираната престъпност. 
						"Поръчковите убийства продължават да бъдат голям проблем и по-специално неотдавнашните убийства на местни политици от януари насам" се отбелязва в доклада. "Досега не е предприето съдебно преследване и няма осъдени." 
						В доклада за Румъния се прави заключението, че страната "е постигнала известен напредък по отношение на реформите в съдебната й система" и "значителен напредък" в създаването на Национална агенция по интегритет, чиито отговорности включват установяването на капитали, несъвместимости и потенциални конфликти на интереси. 
						Подобно на своята южна съседка Румъния е постигнала недостатъчен напредък в съдебните процедури, свързани с дела за корупция по високите етажи на властта и "известен напредък" в премахването на корупцията в местното управление. Призовавайки двете страни да преминат от приемане на закони към тяхното прилагане, ЕК очерта по-натъшните мерки, които те трябва да предприемат. 
						"Макар че предпазни клаузи не се налагат от Комисията на този етап, ние ще продължим да наблюдаваме двете страни", заяви председателят на ЕК Жозе Мануел Барозу в сряда. "По-нататъшните промени изискват дългосрочна ангажираност. Ние ще продължим да си сътрудничим с България и Румъния и ще докладваме редовно." 
						Управляващата коалиция на България определи доклада като "обективен" и "балансиран", докато политиците от опозицията смятат, че той е доказателство за неуспехите на правителството. В Букурещ премиерът Калин Попеску Таричану го окачестви като "справедлив и суров".

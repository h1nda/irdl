Македония напредва с армейската реформа 
					26/10/2004
					Като част от националната програма за членство в НАТО Македония се стреми да адаптира въоръжените си сили към "новите заплахи, рискове и опасности" и да ги приспособи към стандартите на Алианса. 
					От Мария Лазарова за Southeast European Times в Скопие --26/10/04
 
					 
						
"Програмата цели да осигури средства за модернизация и развитие, за да се постигнат способности, които могат да допринасят за бойната мощ на НАТО," изтъкна македонският министър на отбраната Владо Бучковски. [AФП]
						Неотдавна македонското правителство одобри Годишна национална програма за членство в НАТО за 2004-2005 г., която открива пътя към шестмесечния цикъл на диалог между НАТО и Македония. Преструктурирането на отбранителния сектор е един от основните приоритети, очертани от документа. 
						Военните нужди на Македония трябва да се адаптират към "новите заплахи, рискове и опасности", посочи министърът на отбраната Владо Бучковски, допълвайки, че отбранителните мисии и функции, както и разпределението на бюджетните ресурси, трябва да се хармонизират със стандартите на НАТО. 
						"Всички това цели да осигури средствата за модернизация и развитие, за да се постигне способност, която да допринася за военната мощ на НАТО, " каза той. 
						Бюджетът на министерството на отбраната за следващата година ще бъде 104.2 млн. евро - увеличение от 5 % в сравнение с размера му за 2004 г. Разходите за администрация и заплати ще бъдат намалени до 52 %; 32 % ще отидат за операции и поддръжка; 17 % ще бъдат вложени в реформи. До миналата година цели 85 % от бюджета се поглъщаха от заплати и поддръжка на техниката, като за модернизация оставаше съвсем малка част от парите. 
						"Опитваме се да трансформираме 60 % от активните подделения и командвания на македонската армия, за да могат те да достигнат начална оперативна боеспособност при новата структура," посочи министърът на отбраната. "Активната част от македонската армия ще наброява 7 686 души, а резервът ще се състои от 4 851 военнослужещи. Намаляването броя на военнослужещите и извеждането на нетипичните дейности от македонската армия ще продължи и през следващия период." 
						"Увеличеното представителство на македонските малцинствени общности е още една важна част от преструктурирането. "Броят на представителите на етническите общности в отбранителните структури се очаква да нарасне с 655 души през 2005 г., включително 474 представители на албанската етническа общност," посочи Буковски. 
						Националната програма предвижда и прехвърляне на отговорностите за граничния контрол от македонската армия към вътрешното министерство - процес, започнал през май с прехвърлянето на отговорностите по южната граница, който се очаква да приключи до края на 2005 г. Прехвърлянето на граничния контрол по южната и източната граница намали армейския личен състав с 823 души. Прехвърлянето на контрола по северната граница трябва да започне през май, а на западната граница - идния ноември.

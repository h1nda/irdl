Косово въвежда "реципрочност" със Сърбия и БиХ
					22/07/2011
					ЕС и Сърбия реагираха негативно на т.нар. от тях едностранни наказателни търговски мерки на Прищина.
					От Мухамет Брайшори за Southeast European Times от Прищина -- 22/07/11
 
					 
						
Косовски митничар проверява сръбски автомобил на ГКПП "Мердаре". [Ройтерс]
						Прищина наложи мерки на реципрочност срещу Сърбия и БиХ заради отказа им да признаят митническите печати с надпис "Република Косово", което възпрепятства износа от Косово. 
						Решението забранява вноса на всички продукти, идващи от Сърбия, и анулира признаването на сръбските митнически и данъчни печати. За продуктите от БиХ Прищина наложи мито от 10 %. 
						"Съгласно споразумението ЦЕФТА всяка страна има правото да налага тези мерки, когато дадена страна прави същото за нейните продукти," каза изпълнителният директор на института РИИНВЕСТ Алумир Абдиджику за SETimes. 
						Абдиджику обясни, че Косово е имало възможност да наложи мерките, но досега му е липсвала политическа воля. 
						ЕС незабавно изрази безпокойство и заяви, че проблемът може да се реши единствено чрез диалог, а не чрез едностранни действия. 
						"Би било по-добре да се даде шанс на диалога между Сърбия и Косово в началото на септември, преди да се налага забрана," каза за "Ройтерс" Мая Кочиянчич, говорителка на върховния представител за външната политика на ЕС Катрин Аштън. 
						В Белград реакцията срещу политиката на Прищина също бе необичайно остра. Президентът Борис Тадич я нарече "неморална, абсурдна и противоречаща на основните европейски ценности". 
						Тадич добави, че този едностранчив акт не би могъл да се предприеме без "някакъв вид международна подкрепа". 
						Позицията на Сърбия към продуктите от Косово няма да се промени, обясни държавният секретар на сръбското министерство за Косово, Оливер Иванович, който предупреди, че Прищина нарушава основата на техните преговори. 
						"Един едностранен ход може да застраши валидността на споразуменията, които са постигнати до момента," каза Иванович за "Ройтерс". 
						Решението влиза в сила незабавно, според косовския търговски министър Мимоза Кусари-Лила, която отбеляза, че всички продукти, носещи печати на сръбските митници, ще бъдат връщани обратно. Тя поиска от ЮЛЕКС официално да помогне на косовската полиция и митнически служби в Северно Косово. 
						Косовските гранични и митнически власти върнаха над 20 камиона в четвъртък (21 юли), докато на граничния пункт в Мердаре се оформят дълги опашки от камиони, които не са допуснати да влязат в страната. 
						Някои коментатори твърдят, че мярката е била необходима, защото косовските фирми са били в неравностойно положение в регионалната търговия, което прави техните изделия по-скъпи и не толкова конкурентоспособни, забавяйки растежа на търговията и икономическото развитие. 
						Според Абдиджику сега политическата ситуация позволява Косово и Сърбия да се чувстват равноправни в налагането на търговско ембарго една на друга. 
						Тази седмица се очакваше Прищина и Белград да достигнат споразумение по митническите печати, но липсата на компромис накара посредника на ЕС Робърт Купър да отмени срещата. 
						"[Това] е опит на косовското правителство да създаде по-равноправна основа за преговорите," каза изпълнителният директор на Института за балканска политика (ИПОЛ), Себ Бютючи, за SETimes. 
						Той каза обаче, че е било по-разумно тези мерки да се наложат през 2008 г., след като Сърбия е започнала да затруднява свободното движение на стоки, или преди началото на косовско-сръбските преговори. 
						Според икономистите първият ефект от хода на Косово ще бъде временно рязко повишаване на цените на вътрешните пазари, докато фирмите не намерят алтернативи на сръбските продукти. 
						Бютючи прогнозира, че ще има увеличаване на контрабандата от Сърбия поради липсата на контрол по северната граница. "Северът остава черна дупка за икономиката на Косово," каза той. 
						Прищина се подготвя за новия търговски режим от месец май, когато обяви възможността за въвеждане на мерките. Артан Хайдари, продавач в Прищина, каза за SETimes, че търговците са се запасявали с продукти, за да задържат цените стабилни за известно време. 
						Сърбия изнася стоки на стойност 270 млн., а износът на БиХ за Косово се равнява на общо 80 млн. евро годишно.

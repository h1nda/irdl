Обама и Ердоган обсъдиха положението в Либия и Сирия 
					26/04/2011
					
						ВАШИНГТОН, Съединени щати -- Американският президент Барак Обама е говорил по телефона в понеделник (25 април) с турския министър-председател Реджеп Тайип Ердоган във връзка със ситуацията в Либия и Сирия, заяви в изявление Белият дом. Обама е благодарил на Турция за ролята й в усилията за възстановяване на мира в Либия и за участието на Анкара във водените от НАТО операции там. Двамата лидери са се обединили около мнението, че нападенията срещу цивилни трябва да бъдат незабавно прекратени и че либийският лидер Муамар Кадафи трябва да се оттегли и да напусне Либия „завинаги”. Обама и Ердоган са изразили също загриженост във връзка с „неприемливото използване на сила” от сирийското правителство. (Ватан, Йени Шафак - 26/04/11; Синхуа - 25/04/11)

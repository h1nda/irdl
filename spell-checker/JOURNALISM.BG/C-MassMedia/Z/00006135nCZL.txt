Назад към историята, природата и селския живот: в Югоизточна Европа се развива нов вид туризъм
17/03/2003
Страните от Югоизточна Европа може да изостават от западните си партньори, но тяхното богато историческо наследство, красивите пейзажи, пасторална култура и гостоприемство представляват неоткрито досега туристическо богатство. Отскоро ЕС подкрепя разнообразни нетрадиционни форми на туризъм в региона.
Емил Ценков за Southeast European Times от София - 17/03/03
 
 
Бивш състезател, професионален ловец и поет-аматьор, Райчо Гънчев прави първите стъпки в екотуризма през последното десетилетие. След като основава собствена компания, той заменя пушката си с видеокамера и започва да организира конни експедиции в Стара планина, както и курсове за оцеляване и състезания по стрелба с лък за западни туристи. Въпреки че неизменно е облечен в каубойски костюми тип "Дивият запад", Гънчев съживява номадските корени на древната българска култура. Засега неговите последователи са малка група верни западни туристи, които споделят страстта му към дивата природа и историята.
През последните години в България процъфтяват многообразни мероприятия в областта на селския и екотуризма. Местните туроператори привличат чуждестранните туристи с възможности за сафари, нестинарски танци в отдалечени селца или изследване на религиозни храмове в почти безлюдни райони. Голяма популярност добиват екскурзиите с дегустации на вино. Туристите могат да опитат отличните червени вина и известното местно козе сирене в новоприватизираните винарни и малки частни хотели. Тази година президентът Георги Първанов и премиерът Симеон Сакскобургготски присъстваха на празника на Трифон Зарезан - покровителя на лозарите.
В съседна Румъния митът за Влад Цепеш, известен като Граф Дракула, се превръща в популярна туристическа тема. Обиколките включват влашката столица на Дракула - Търговище, неговия замък, родното му място и дори прохода Борго, обезсмъртен в романа на Брам Стокър "Дракула". Неотдавна бе съобщено, че до края на 2004 г. близо до Букурещ ще бъде изграден увеселителен парк "Дракула". Кръвожадният средновековен принц обаче не е единствената туристическа атракция на Румъния. Посетителите са привлечени и от разнообразието на пасторалната атмосфера и традиции.
Селският туризъм се превръща в гореща тема в цяла Югоизточна Европа, особено след като ЕС започна да насърчава развитието на този сектор. За този регион се разпределят специални фондове в подкрепа на туристическите и занаятчийските дейности. По програмата ФАР на ЕС само България ще получи 10 млн. евро за финансиране на местни проекти. Две трети от тях са предназначени за културния туризъм, докато 3,3 млн. евро са отделени за екотуризма. Парите ще бъдат използвани от общините, областните управи и неправителствените организации.

България и Румъния получават последно предупреждение от ЕК
					27/10/2005
					Лидерите на България и Румъния реагираха положително на тазседмичния доклад на ЕК за напредъка на страните, в който бе оставена открита възможността и двете държави да се присъединят към блока по график, но бяха включени и остри предупреждения за необходимостта от ускоряване на реформите. 
					От Светла Димитрова за Southeast European Times от София -- 27/10/05
 
					 
						
Миналия месец български и румънски парламентаристи се присъединиха към Европейския парламент като наблюдатели. [АФП]
						По-рано през седмицата Европейската комисия (ЕК) публикува дългоочакваните доклади за напредъка на България и Румъния във връзка с кандидатурите им за присъединяване към блока. ЕК заключи, че двете страни все още могат да се присъединят на 1 януари 2007 г., според определения график, но само ако ускорят процеса на реформи. Ако това не бъде изпълнено, вероятно ще бъде задействана предпазната клауза, предвиждаща едногодишно отлагане. 
						В документа ЕК откроява организираната престъпност и корупцията като области на особена загриженост и призовава България да придвижи съдебната и административната реформа напред. Тя подсказа, че Румъния -- по-рано смятана за изоставаща в процеса на присъединяване -- може би е настигнала своята съседка, която се забави с близо два месеца около сформирането на правителството след парламентарните избори през юни. 
						Предупредителният тон на доклада отговори на очакванията. Много наблюдатели -- включително докладчикът на Европейския парламент за България, Джефри ван Орден -- предвиждаха, че ЕК ще отбележи видимото забавяне на процеса, особено в България. 
						ЕК се намира под голям натиск да бъде колкото се може по-критична заради неотдавнашното фиаско с конституцията на ЕС и бюджетните затруднения, каза пред българския телевизионен канал бТВ Ван Орден по-рано този месец. 
						В отговор на тазседмичното "последно предупреждение" официални представители както на Букурещ, така и на София обещаха в сряда (26 октомври), че ще предприемат действия за изпълнение на препоръките на ЕК, за да избягнат отлагането на датата за влизане в съюза. Окачествявайки критиките като обективни, българският премиер Сергей Станишев заяви, че те трябва да се разглеждат като стимул за по-големи усилия. Той изрази надежда, че новото правителство ще компенсира забавянето от това лято. 
						В Румъния министърът на евроинтеграцията Анка Боаджиу заяви, че докладът на ЕК е "най-добрият" за страната досега. По повод на опасенията на ЕК за липсата на присъди по делата за корупция министърът на правосъдието Моника Маковеи обеща в сряда, че всички дела за корупция на високо ниво ще бъдат в съда до м. април. Публикуването на доклада стана факт близо месец, след като 18 български и 35 румънски парламентаристи се присъединиха към Европейския парламент (ЕП) като наблюдатели, което се тълкува като знак на доверие в кандидатурите им за присъединяване към съюза. Приемането на парламентаристите се очакваше през април, но бе забавено заради съмнения относно готовността на двете страни да спазят срока за присъединяване. 
						"По този начин българският и румънският парламент ще могат да се запознаят с работата, процедурите и методите на работа на ЕП," посочи събранието в свое изявление. "Когато двете страни действително се присъединят към ЕС и народите им изберат свои пълноправни депутати в Европейския парламент, те ще бъдат напълно подготвени да започнат работа веднага."

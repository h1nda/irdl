Борбата на Румъния срещу корупцията отслабва, предупреждава доклад
					18/07/2008
					Наскоро публикуван доклад на съдебен експерт на Европейската комисия предупреждава, че борбата на Румъния срещу корупцията може да се върне до нивото от 2003 г.
					От Паул Чокою за Southeast European Times от Букурещ - 18/07/08
 
					 
						
По делото за корупция срещу бившия премиер Адриан Нъстасе няма напредък, се казва в доклада на съветника на EК. [Гети Имиджис]
						Борбата на Румъния срещу корупцията отслабва на всички фронтове, се казва в доклад на белгийския прокурор Вилем де Пау, изтъкнат съветник на Европейската комисия (EК) в областта на борбата с корупцията. Докладът, който е написан през ноември 2007 г., но бе публикуван едва този месец, предупреждава, че "ако румънските усилия срещу корупцията продължат да намаляват със същия темп, след около шест месеца Румъния ще се върне там, където беше през 2003 г."
						Докладът, цитиран от “Икономист”, е една от последните критики, отправени по отношение на мерките на румънските власти срещу корупцията, които според мнозина са отслабнали след присъединяването на страната към ЕС през януари 2007 г. Проточилите се дела срещу бившя премиер Адриан Нъстасе и бившия министър на транспорта Мирон Митря разгневиха посланиците на ЕС в Букурещ.
						В свои неотдавнашни решения Конституционният съд заяви, че за всички разследвания срещу високопоставени политици е необходимо одобрението на парламента. С тези решения парламентът осигури закрила за двамата бивши държавни служители. "Последните мерки служат единствено за създаване на пречки в борбата срещу корупцията," заяви британският посланик Робин Барнет.
						Де Пау разкритикува тази закрила като "нелогична". Според него този имунитет, който някога е имал за цел да осуети политически мотивирани разследвания, вече не е оправдан по отношение на бивши министри.
						"Много от мерките, които преди присъединяването бяха представени като подпомагащи борбата срещу корупцията, умишлено бяха ограничени от парламента или правителството веднага след присъединяването," се казва в доклада на Де Пау.
						Нъстасе пише в своя блог, че публикуването на този доклад осем месеца след написването му има за цел да "[манипулира] общественото мнение, като хвърли вината върху цялата политическа класа и съдиите, които се противопоставят на антикорупционните [усилия] и които не се подчиняват на нарежданията на президента Траян Бъсеску, които си позволяват да изкажат съмнения по отношение на предполагаемата реформа, която се извършва от Моника Маковей, и които отказват да се подчинят на процедурните актове, съставяни от президентските прокурори".
						В Световния доклад за корупцията за 2008 г. на “Трансперънси Интърнешънъл” се отбелязва също, че "въпреки активната дейност на Отдела за борба с корупцията ... съдебната система все още не е издала присъди по дела за корупция на високо равнище", и се подчертава, че "новата практика е да се издават множество условни присъди по важни съдебни процеси за корупция."
						Новият доклад на ЕК за напредъка на Румъния и България в съдебната реформа ще бъде публикуван следващата седмица. Междинните доклади през февруари критикуваха двете страни за корупцията по високите етажи, но тонът не бе толкова остър. Според някои източници документът, очакван следващата седмица, ще бъде много по-агресивен по отношение на липсата на напредък в двете държави, като вероятно ще доведе до спиране на финансирането от ЕС.

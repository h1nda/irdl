Бивши наркомани изпълняват пиеса за рождество в БиХ
					03/01/2008
					Повече от 100 бивши наркомани от 20 страни ще повторят представлението от Бъдни вечер на пиеса за рождество за поклонници в Медугоре, Босна и Херцеговина в неделя.
					От Иво Шчепанович за Southeast European Times – 03/01/08
 
					 
						
Пиесата бе играна в комуната Ченаколо в Меджугорие, Босна и Херцеговина. [SE Times]
						В неделя (6 януари) бивши наркомани от повече от 20 страни ще представят за втори път сцената на рождество, която изиграха на Бъдни вечер за хиляди поклонници от целия свят, които се събраха в параклиса на Дева Мария в Меджугорие, Босна и Херцеговина (БиХ). 
						Бившите наркомани, които са членове на комуната Ченаколо, ще изиграят представлението в неделя в чест на деня, който християните наричат Богоявление, когато бебето Исус е представено на влъхвите, или тримата мъдреци. 
						Комуната Ченаколо в Южна БиХ се ръководи от италианската католическа монахиня сестра Елвира Петроци. Тя е провеждала представления на сцената на рождество за милиони, дошли на поклонение в Меджугорие от 1981 насам, когато се смята че Дева Мария се явила там на шест местни деца. 
						''Представянето на сцената на рождество зад църквата на Св. Яков в Меджугорие е не само религиозен акт, но и доказателство, че битката ни срещу наркотичната зависимост може да има успешен край", заяви хърватският член на комуната, Петар Музар. Той е член там от три и половина години. "Участието в сцената на рождество доказва ,че съм на правилния път да забравя предишния си живот, свързан с наркотиците." 
						Музар каза, че работата с другите членове на комуната Ченаколо от страни като Италия, Съединените щати, Сърбия, Панама, Словакия, Словения, Великобритания, Полша, Унгария и Хонконг е доказателство, че са възвърнали способността си да се концентрират и ще могат да водят нормален живот след като напуснат комуната. 
						''Хората остават в комуната три и половина до пет години и после са готови да започнат нов живот без наркотици. Тук научаваме как да живеем, как да се откажем от наркотиците", обясни Музар. 
						Въпреки факта, че изпълняват сцената на рождество, религиозните разлики се приемат в комуната. "Имаме мюсюлмани и православни в комуната, която главно включва католици. Но ние не правим разлика между хора от различни религии", каза Музар. 
						 'Изпълняваме сцената на рождество от години, но всяка година имаме нови членове, които търсят надежда. Също има поклонници или местни хора, които се нуждаят от нашето послание", казва италианецът Марко Запела. Той и съпругата му Чинзия, живеят в комуната от 17 години, откакто са се възстановили от наркотична зависимост. Построили са си къща в комуната, където живеят с четирите си деца. 
						''Не съм сигурен как го възприема публиката, но видът на хора, чийто живот е съсипан, да представят позитивно представление, определено може да развълнува хората. Надявам се, че публиката ще отнесе у дома позитивно послание от пиесата. От наша гледна точка добро представление на нашата пиеса означава победа за нас - победа, която някои от нас чакат с години", заяви Музар.

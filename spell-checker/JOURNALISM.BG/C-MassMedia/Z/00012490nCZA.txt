В Косово се провежда повторно преброяване на бюлетините 
					01/11/2004
					Грешки, допуснати при броенето на гласовете, накара избирателната комисия в Косово да нареди пълно повторно преброяване на 660 000-те бюлетини, подадени на общите избори от 23 октомври. 
					От Серемб Герги за Southeast European Times в Прищина - 01/11/04
 
					 
						
Около 660 000 бюлетини се преброяват повторно в неделя (31 октомври) след съобщенията за нарушения по време на първото преброяване. [Лаура Хасани]
						Позовавайки се на грешки при преброяването на гласовете, Комисията по жалбите и контестациите на изборите в Косово (ECAC) нареди пълно повторно преброяване на 660 000-те бюлетини, подадени на общите избори от 23 октомври. 
						"Повторното преброяване е най-безспорният и надежден начин да се отстранят грешките и тяхното влияние върху резултатите," заяви шефът на мисията на ОССЕ Паскал Фиеши. 
						Този ход би могъл да повлияе върху броя на мандатите в Асамблеята, спечелени от всяка партия, въпреки че не е ясно какво ще бъде цялостното въздействие. Неофициалните резултати показаха, че Демократичната лига на Косово (ДЛК) на президента Ибрахим Ругова води с 45 % от гласовете. Демократическата партия на Косово (ДПК) на Хашим Тачи бе втора с 28 % от бюлетините, а Алиансът за бъдеще на Косово (АБК) на Рамуш Харадинай завърши трети с 8 %.
						ДЛК не можа да спечели абсолютно мнозинство и се очаква да формира коалиционен кабинет. Активността бе 51 % от общо 1,4 млн. избиратели в Косово. 
						ECAC предприе действия, след като бяха открити множество проблеми с формулярите за проверка на резултатите, използвани в избирателните секции из цяло Косово. В един случaй стотици гласове, предназначени за една партия, са били придадени в полза на друга. 
						"Не бе лесно да се вземе това решение," каза главният комисар Джейни Алисън Ситън. "Проучихме девет протокола и осем от тях показаха, че има грешни регистрации на данни."
						Повторното преброяване на гласовете бе "огромно начинание", каза Ситън. " Предвид доказателствата, които откри Комисията, всички комисари обаче бяха съгласни, че няма друг път на действие, ако не искаме да подложим на сериозно съмнение резултатите от тези избори. "
						Процесът започна в събота (30 октомври) и се очаква да продължи поне една седмица, заяви Матю Дженкинз, шеф на Центъра за преброяване и отчитане на изборните резултати. Бюлетините ще бъдат преброени индивидуално наръка. Шефът на Секретариата на Централната избирателна комисия (ЦИК) Аднан Меровци каза, че ЦИК ще трябва да обучи и назначи повече хора, за да могат окончателните резултати да се публикуват възможно най-скоро. 
						ЮНМИК подкрепи решението за повторно преброяване. "Признаваме важносттта на точните и надеждни изборни резултати и напълно подкрепяме решението на ЦИК да вземе необходимото решение в тази насока," изтъкна говорителят Мехтхилд Хенеке, допълвайки, че ЮНМИК е уверена в способността на ЦИК съвместно с ОССЕ да проведе цялостен преглед възможно най-експедитивно. 
						Политическите партии в Косово реагираха по различен начин. Ръководителят на предизборния щаб на ДЛК Мелихате Термколи каза, че партията е поискала да се коригират грешките, констатирани в протоколите, но не и тотално повторно преброяване. ДПК и АБК приветстваха решението на ЦИК.

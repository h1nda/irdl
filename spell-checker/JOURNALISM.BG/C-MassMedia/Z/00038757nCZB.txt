Въпрос, който разделя Турция: Какво е "Ергенекон"?
					13/06/2011
					Това сенчеста организация в турската държава ли е или измама, за да се накара опозицията да замълчи?
					От Озгур Огрет за Southeast European Times в Истанбул – 13/06/11
 
					 
						
На митинг протестиращи държат плакати с надпис "Изправете се срещу превратите". [Ройтерс] 
						През четвъртата си година "Ергенекон" се премести от съдебната и политическата арена на улицата, където раздели хората на лагери. Хиляди страници обвинителни актове, оръжия и амуниции, конфискувани в тайни места, както и безкрайни арести - включително на военни офицери, политици, журналисти, учени - създаде идеално бойно поле за война на конспиративни теории. 
						Поддръжниците на процеса сочат историческата традиция на военни преврати в Турция и вярват, че Партията на справедливостта и развитието (ПСР) е щяла да бъде свалена от власт, което е щяло да забави демокрацията в Турция с още една военна интервенция. Според тази теория, ако организацията, наречена "Ергенекон", не е била изобличана, страната е щяла да бъде залята от вълна от политически убийства и тероризъм, като част от порочен заговор, който би осигурил необходимото извинение за военна интервенция. 
						Противниците на "Ергенекон" твърдят, че военните не са планирали преврат, и че Ергенекон не е нищо друго освен конспирация, измислена от ПСР, за да потисне опозицията и да я накара да замълчи. Този възглед е подкрепен от общия страх в кемалистките кръгове, че консервативната ПСР има тайна програма, използваща takiye (ислямистка измама), за да превърне Турция в ислямистка държава. 
						
						"Eргенекон": заговор за преврат или чужда конспирация? 
					
						Разглеждането на "Ергенекон" обаче, както прави всяка страна през черно-бялата призма, пренебрегва сивите нюанси, които са необходими, за да се разбере по-цялостно случая. Отговорите на въпросите какво точно представлява "Ергенекон" се различават в зависимост от това, кой отговаря. 
						 "Ергенекон" е ударно крило на организация, създадена сред секуларистката общност, ръководена от войници и от съдебната власт, която иска да продължи покровителствения режим [и] да извърши преврат, като създаде социален хаос чрез манипулиране", каза за SETimes Етиен Махджупян, колумнист за всекидневника "Заман", който често пише за "Ергенекон" и добави, че той вярва, че продължаващото дело е от решаващо значение за демокрацията в Турция. 
						
Жандармерия охранява затвора, където са задържани много заподозрени членове на Ергенекон, докато демонстранти протестират срещу арестите. [Ройтерс]
						"Когато обаче SETimes попита Толга Акалин, адвокат на арестувания Кемал Керинчиз, заподозрян в членство в Ергенекон, той заяви, че "Ергенекон е настройване на Турция към новия световен ред чрез закона". Традициите в Турция преди управлението на ПСР бяха в дисонанс с настоящия глобален ред според Акалин, който смята, че поддръжниците на предишния ред са били елиминирани от системата чрез незаконен съдебен процес, основан на несъществуваща организация. Акалин отбелязва, че подобни заговори са били задействани в Хърватия, Словения, Сърбия, Грузия и Украйна, където също са били проведени съдебни процеси за убийства, извършени от сенчести организации. 
						
						"Ергенекон" преди ПСР 
					
						Разследването на Ергенекон започна през 2007 г. с конфискуването на няколко десетки ръчни гранати в барака в Истанбул, но за пръв път "Ергенекон" се споменава през 1996 г., половин десетилетие преди основаването на ПСР. Журналистите Кан Дундар и Джелал Каздаглъ съобщават за слухове за "дълбоката държава" в седмичното си телевизионно предаване "40 Дакика" (40 минути), когато за пръв път се споменава името "Ергенекон". Те поставят въпроса дали хаосът и тероризмът в градовете, прочистил пътя за военния преврат през 1980 т, всъщност е бил оркестриран план. Военноморският офицер от резерва и писател Ерол Мутерджимлер бе интервюиран като човек, който е проучвал въпроса в продъление на 13 години. Той обясни как член на "Ергенекон", турски генерал, му е разказал за организацията за пръв път описвайки я като "организация над началника на генералния щаб, над управляващата администрация и бюрокрация; над всички". 
						Мутерджимлер каза, че собствените му разследвания са го довели до заключението, че членовете на "Ергенекон" включват военни офицери и полицаи, професори, журналисти, бизнесмени и обикновени хора. Той бе задържан в рамките на разследването на "Ергенекон" през 2008 г., но след като бе разпитан, бе освободен. 
						"Eргенекон" като продукт на Студената война? 
					
						Казаното от Мутерджимлер в интервюто е в подкрепа на теорията, че "Ергенекон" е едно от няколкото имена за "дълбоката държава" след Студената война, като "Гладио" в Италия. Адвокатът Орхан Кемал Ченгиз, ръководител на Асоциацията за защита на човешките права и колумнист за всекидневниците "Заман тудей" и "Радикал" също смята, че "Ергенекон" е последното въплъщение на "дълбоката държава". 
						Той каза за SETimes, "През 1950-те години бяха създадени някои организации във всички страни членки на НАТО срещу предполагаема съветска инвазия. В Турция това бе Специалния военен департамент, в Италия "Гладио" и т.н." Тази организация по-късно промени облика си и включи цивилни след 1999 г., според Ченгиз: "Това е формация на дълбоката държава, която се опитва както да формира общественото мнение, така и да направлява политическата власт чрез манипулации и провокации." 
						
Много известни лица бяха арестувани като заподозрени по това дело. [Ройтерс]
						"Акалин обаче не е съгласен с тази теория и настоява, че "В Турция не съществува дълбока държава, а периодични дълбоки формации". Според него незаконни съюзи, в които членуват както държавни служители така и цивилни лица са съществували от време на време, но не постоянно. 
						Самият съдебен процес повдига много въпроси и американският журналист Дейвид Джъдсън, бивш репортер на Вашингтон за "Ю Ес Ей Тудей" и бивш главен редактор на два турски всекидневника "Реферанс" и "Хюриет Дейли Нюз", предлага на SETimes гледната точка на един чужденец.
						 "На повърхността "Ергенекон" е отдавна закъсняло усилие за установяване на истината за продължаващата с години открита и тайна намеса на военните в цивилния живот, за произхода и поведението на "мръсната война" в югоизточната част на Турция срещу сепаратистите, за играчите зад стотиците, ако не и хиляди незаконни убийства и убийства на многобройни известни активисти и журналисти, вероятно и зад убийството на турския журналист от арменски произход Хрант Динк преди четири години. Това е привидната причина за следствието и за необходимостта едно общество да разбере историята си, да бъде въздадено правосъдие." 
						Макар че Джъдсън вярва в "Ергенекон", той няма усещането, че съдебният процес се движи в правилната посока. "Множество арести без ясни обвинения или обвинителни актове, задържания през годините и постоянно увеличаващия се брой на връщане на по-ниска инстанция предизвикват дълбока тревога не само за мнозина в Турция, но и за организации за защита на човешките права и за демократичните правителства в Северна Америка и Европа.
						Като адвокат Ченгиз каза, че вижда и друг проблем за процеса. "Прокурорите са обединили всички твърдения за преврат в този процес. Но ние не можем лесно да видим връзките между всички тези твърдения за преврат и организацията, наречена "Ергенекон". Според Ченгиз това обърква хората. 
						Макар и да твърди, че в по-голямата си част са задържани именно онези, които е трябвало да бъдат арестувани, което подкрепя теорията му за липсата на политически убийства от началото на процеса, Ченгиз не смята, че всички тайни действия, за които се твърди, че са извършени по време на управлението на ПСР са свързани с "Ергенекон". 
						 "Процесът е успешен заради политическите си резултати; той предотврати опитите за преврат срещу ПСР и сериозно стресна онези, които биха опитали да извършат преврат. Но аз смятам, че е неуспешен по отношение на правните основания, защото той не разследва конкретните престъпления на хората, изпратени зад решетките". Много от обвинените са свързани със сериозни масови престъпления от миналото, твърди Ченгиз. 
						Според Акалин делото "Ергенекон" е всичко друго, но не и законно, тъй като разследването продължава заедно със съдебния процес, който той нарича "законов скандал". Според него делото няма да стигне до законен край. "Съдебен процес, при който разследването продължава не стига до край", предупреждава той.

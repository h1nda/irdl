Премиерът: Хърватска ще изпълни всички условия за членство в ЕС до 2006 г.
15/06/2003
 
ДЪБЛИН, Ирландия -- Хърватска ще изпълни всички условия за членство в ЕС до края на 2006 г., заяви хърватският премиер Ивица Рачан пред репортери в събота (14 юни) по време на посещението си в Ирландия. Той каза това по повод на изявление, направено в същия ден от гръцкия премиер Костас Симитис, който прогнозира, че Хърватска може да приключи преговорите за присъединяване към ЕС в 2008 или 2009 г.
Също в събота полският президент Александър Квашневски посети Хърватска. Той обеща подкрепа за стремежите на страната за членство в ЕС и НАТО, които той определи като "път, който Полша вече е поела". (ХИНА -14/06/03)

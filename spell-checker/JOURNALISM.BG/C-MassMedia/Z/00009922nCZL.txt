Условията в затворите представляват деликатен проблем за Румъния
		23/02/2004
		Освен проблемите, свързани с домовете за сираци и с осиновяванията, румънските власти трябва да се занимават и с лошите условия в затворите на страната.
		От Мариан Тутуи за Southeast European Times от Букурещ - 23/02/04
 
		 
			Румънските затвори се занимават със здравни проблеми, претъпканост в килиите и влошаващи се условия. Случаите на туберкулоза там са почти пет пъти повече, отколкото сред свободното население. Според Лучия Дитиу, координатор на програмата на СЗО за наблюдение на туберкулозата на Балканите, 600 от 100 000-те затворници страдат от туберкулоза, докато съотношението при свободното население е 137 на 100 000.
			В резултат на проучване на СЗО бе инициирана програма за навременно откриване и лечение на туберкулозата сред затворниците. В проучването се отправят препоръки за снабдяване на болниците в три затвора с оборудване за бактериологичен анализ.
			Освен туберкулозата, от борда на затворите съобщават за венерически болести и заболявания на черния дроб като потенциални опасности. Главният проблем пред румънските затвори обаче е претъпкаността на килиите. През 2003 г. в Румъния е имало 48081 затворника (2051 жени, почти 1500 непълнолетни лица и над 4500 младежи на възраст между 18 и 21 години), пребиваващи в 35 затвора, 6 затворнически болници и три поправителни дома. По закон капацитетът на 44-те заведения е 38227 затворници. Затова в някои от затворите е трудно, ако не и невъзможно, да се осигурят индивидуални легла за всеки. В девет затвора капацитетът е превишен с 90-250%.
			Емилиян Станисор, директор на генералния борд на затворите в Румъния, потвърди статистиката и даде следното обяснение. След 1997 г. Николае Чаушеску разрушил повечето от румънските затвори и до началото на 80-те години останали само девет затвора. Чаушеску вярвал, че хората, израснали при комунизма и притежаващи висока гражданска съвест, няма повече да извършват антиобществени прояви. Последвала политика на безпрецедентно милосърдие и десетки хиляди осъдени лица били амнистирани. Въпреки че престъпността и правонарушенията продължили да нарастват, комунистическите власти предпочели да продължат тази политика и направили само няколко импровизирани затвора в сгради, непригодни за задържане.
			В същото време Станисор отхвърли заключенията в доклада за 2003 г. на Амнести Интернешънъл, касаещи бруталното третиране, прекомерните ограничения върху правото на свободно мнение и дискриминационното отношение в румънските затвори. Той казва, че анализаторите не са успели да направят разлика между осъдените и лицата, арестувани от полицията за разпит. Той също така твърди, че през 2003 г. румънските затвори не са докладвали случаи на малтретиране, прекомерно ограничение върху свободата на словото или дискриминация въз основа на пол, гражданство, националност, социален или икономически статут.
			
След 1997 г. комунистическият лидер Николае Чаушеску разрушил повечето от румънските затвори и до началото на 80-те години останали само девет затвора. [АФП]]
			В своя доклад Амнести Интернешънъл привлича вниманието върху претъпкаността, лошите условия за живот и недостатъчното медицинско обслужване. Организацията визира главно затворите в Плоиести (където е регистриран най-малко един случай на малтретиране на непълнолетен от надзирателите), Търгу Муреш (със случаи на прегряване и недостиг на въздух, тъй като прозорците са били закрити с дървени кепенци) и Кодлеа (където на задържаните им е било отказано правото да четат, а дюшеците и чаршафите са били изнесени четири часа на ден).
			На световната конференция на министрите на правосъдието през лятото на 2003 г. Австрия предложи да построи нови затвори на румънска територия със средства от фондовете на австрийското правителство. Очаква се резултатите от тези дискусии да се материализират тази година. През юни 2003 г. в Букурещ бе проведена международна конференция под надслов "Ние се грижим", която бе посветена на ситуацията в румънските затвори и необходимите реформи. Надзиратели от 22 затвора участваха в конференцията, подкрепена от ЮНИЦЕФ.
			Претъпкаността в затворите доведе до разпространение на сексуалните насилия сред затворниците от един и същи пол. Лорена Болфа, психолог в затвора в Бакау и член на асоциацията за защита на човешките права в комитета "Румъния-Хелзинки", отбелязва, че лидерите в килиите като правило извършват насилия над новодошлите. Въпреки че жертвите рядко се оплакват, властите са открили редица такива случаи. В отговор на проблема затворническите власти в Бакау въведоха образователната програма "Труден", целяща да премахне или поне да ограничи сексуалните насилия сред затворниците от един и същи пол.
			Тези и някои други мерки спомогнаха за намаляване на недоволството сред затворниците и спечелиха положителните коментари на организации като Комитета за предотвратяване на изтезанията, чиято делегация посети Румъния през 2002 г. За разлика от първоначалната позиция по други въпроси като например осиновяванията, румънските власти този път не игнорират проблема. Те по-скоро се отнасят сериозно към необходимостта от подобряване на условията в затворите и активно търсят решения, за да приведат страната в съответствие с европейските стандарти.

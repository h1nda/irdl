ЕК даде зелена светлина на либерализирането на визовия режим с Македония, Сърбия и Черна гора
					16/07/2009
					Според ЕК Македония е изпълнила всички необходими условия, но Сърбия и Черна гора трябва да покрият "всички оставащи изисквания".
					От Зоран Николовски и Светла Димитрова за Southeast European Times от Скопие -- 16/07/09
 
					 
						
"Това ще означава още по-голяма европеизацията на гражданското общество в Западните Балкани," заяви еврокомисарят по разширяването Оли Рен. [Гети Имиджис]
						Гражданите на Сърбия, Македония и Черна гора се приближиха с още една стъпка до възможността да пътуват безвизово в държавите, членки на ЕС. 
						В сряда (15 юли) ЕК одобри премахването на визите за пътувания в трите страни и съобщи, че се очаква ограниченията да бъдат премахнати в началото на следващата година. 
						"Нашето предложение е наистина добра новина за гражданите на страните от Западните Балкани, по-специално за гражданите на Бившата югославска република Македония, Черна гора и Сърбия. Знам колко много означават безвизовите пътувания за тях", заяви еврокомисарят по правосъдие Жак Баро след направеното в Брюксел съобщение. 
						Според представителите на ЕК Сърбия и Черна гора са постигнали "важен напредък" в процеса на либерализация на визовия режим, но трябва да покрият "всички оставащи изисквания". 
						Властите в Белград определиха решението от сряда като "чудесна новина", но отбелязаха, че работата продължава. 
						"Това е решаваща стъпка в борбата ни за присъединяване към "белия шенгенски списък", [но] не трябва да лежим на лаврите си, тъй като сега това предложение води в две посоки," подчерта сръбският вицепремиер Божидар Джелич. 
						"От нас зависи да продължим реформите, да завършим онова, което започнахме отлично, а също така и да уверим нашите граждани, че визите ще бъдат премахнати 17 години след тяхното въвеждане," заяви Джелич. Македония, от друга страна, е изпълнил всички изисквания за безвизови пътувания. 
						"Ние ще продължим с целенасочената си работа, за да получим положителен доклад за напредъка от Европейската комисия [тази есен] и дата за започване на преговори за присъединяване, както и за постигане на по-добър живот за всички граждани," заяви македонският премиер Никола Груевски. 
						"Това [либерализирането на визовия режим] ще означава още по-голяма европеизацията на гражданското общество в Западните Балкани," заяви еврокомисарят по разширяването Оли Рен, определяйки деня като “важен” за Балканския регион. 
						Единственото оставащо препятствие по пътя към либерализация на визовия режим е одобрението на държавите, членки на ЕС, от Шенгенската зона - решение, което се очаква да бъде взето по-късно тази година. 
						Миналата година ЕС започна програма за либерализация на визовия режим, обхващаща всички страни от Западните Балкани, които не са включени в шенгенския списък. Косово беше изключено, тъй като страната все още не е призната от всичките 27 държави членки. 
						Условията за този процес включват въвеждане на биометрични паспорти, засилване на граничния контрол, укрепване на институционалната рамка за по-ефективна борба с организираната престъпност и корупцията, а също и подобряване на състоянието на външните отношения и основните права.

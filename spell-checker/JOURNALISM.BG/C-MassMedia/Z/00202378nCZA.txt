В рок училището в Митровица се смесват звуци и етноси 
		22/02/2012
		Рок инициативата, която свързва сръбски и албански младежи от двете страни на река Ибър и отвъд нея, става все по-известна.
		От Ивана Йованович за Southeast European Times от Белград -- 22/02/12
 
		 
			
Групата от рок училището в Митровица "Дъ Арткитектс" свири миналата година на летния фестивал в Скопие. [Courtesy of Music Rock School]
			Три и половина години след отварянето си училището за рок музика в Митровица набира популярност. Повече от 250 ученици са се записали в програмата, ръководена от 12 учители, представляващи и двете части на града. 
			С цел да позволи на сръбските и албанските младежи да взаимодействат свободно помежду си и да създават музика заедно, холандската НПО "Музиканти без граници" основа училището през 2008 г. 
			Митровица, която е етнически разделена на албанска южна част и сръбска северна част по поречието на р. Ибър, свързани помежду си с един мост, загуби много от своята рок културна сцена, която не може да се конкурира с турбофолка. 
			От "Музиканти без граници" казаха, че искат да се обърнат към етнически разделеното население, като съживят рок духа на Митровица от времето преди войната в Косово от 1999 г., когато градът е бил известен като регионален рок център. 
			"Първоначалната идея беше да има рок училище за младежите от двете страни в сутерена на културния център в основите на моста, но ситуацията със сигурността така и не позволи това да стане", каза за SETimes Уенди Хеслер-Форест, регионална представителка на "Музиканти без граници" и основателка на училището. 
			Хеслер-Форест обясни, че инициативата е била реструктурирана, така че да има едно училище с два филиала, по един във всяка страна на града. 
			Училището организира от три до пет съвместни прояви през годината, на които младежите и учителите идват заедно извън Косово, каза тя. 
			Двама местни младежи работят като координатори на филиалите на училището. 
			Родената в Митровица и координаторка на южния филиал Дафина Косова каза, че училището е единственият проект, който е пробил през политическите въпроси и е успял да обедини младите хора в Митровица. 
			"Въпреки че съм срещала повечето от колегите си от северната част само веднъж, ние постоянно комуникираме чрез интернет и телефон. Постоянно се срещам с Никола, координатора на северния филиал, и наистина си допадаме", каза Косова за SETimes. 
			Никола Р., който помоли да не се споменава фамилията му поради съображения за сигурност, определи случващото се с училището като "отлично". 
			"Всичките ми колеги си вършат своята част от работата, без значение от коя страна на реката идват, а това е единственото важно нещо", каза Никола. 
			Почитателите на училището казаха, че най-известният училищен рок проект е създаването на мултиетническата група "Дъ Арткитектс". 
			"Те са трима от най-добрите ни ученици от Северна и трима от Южна Митровица. Петима от шестимата членове на групата са се срещнали на лятното училище в Скопие през 2010 г., където са си паснали добре като музиканти. Шестият член, певицата, е била избрана заради уникалния си глас и невероятен талант", заяви Хеслер-Форест. 
			И шестимата членове на групата ходят в гимназия или университет, но четирима от тях работят като стажанти в рок училището и отделят по 20 часа на седмица за музика, каза тя. 
			"Дъ Арткитектс" казват, че имат различни музикални вкусове, но са разработили отличително звучене за групата. Етническите и музикалните различия не са пречка за създаването на музика с високо качество, добавят те. 
			Две от най-известните им песни са "Билийф" и "Ботълтопс". 
			За някои хора, като основателя на фестивала "Екзит" Душан Ковачевич, бъдещето на групата е под въпрос заради етническия микс, но засега перспективите са добри. 
			"В музиката всичко идва единствено от качеството. Музиката и политиката са две напълно различни измерения. Добър пример е диджей Фреш, британка с албански корени, родена в Прищина; нейните песни са големи хитове в Белград", каза Ковачевич за SETimes.

Половите бариери в македонските делови среди намаляват
					27/04/2011
					Предприемачество се изправя срещу традиционните роли, след като все повече жени застават начело на водещи фирми.
					От Марина Стояновска за Southeast European Times от Скопие – 27/04/11
 
					 
						
Собственичката на винарна „Чекоров”, Дивна Йордановска, е една от водещите жени предприемачи в Македония. [Марина Стояновска/SETimes]
						Повечето от най-големите компании в Македония се управляват от мъже, но жените навлизат все повече в света на така наречения от тях „елитен” бизнес. 
						„Никой няма да ти даде бизнес. За да успееш, трябва да вярваш в себе си, да имаш лидерски умения, да работиш упорито и да имаш добър бизнес план", каза за SETimes бизнесдамата Снежана Йовановска. 
						Йовановска е собственик на туристическа агенция „Орфей” и също така оглавява групата по туризма към Македонската търговска камара. 
						Миналата година „Орфей Травъл” отпразнува своята 20-а годишнина, като доказа на хилядите свои клиенти, че двете най-важни неща са ръководният импулс и предлаганият продукт, каза Йовановска. 
						Мария Герас Доцовска, собственик и управител на компанията за фирмено консултиране „Мултиимпекс”, посочва, че макар и броят на жените собственици на фирми да е нисък – около 10 % – половината от фирмите, с които тя си сътрудничи, се притежават или управляват от високообразовани интелигентни жени. 
						„Както в повечето европейски държави, жените в Македония се разкъсват между традицията за създаването на семейство и предприемаческите възможности. В политически аспект, както и от гледна точка на равенството между половете, няма бариери и средата е отлична. Моят 19-годишен опит потвърждава това”, каза Доцовска за SETimes. 
						За да си жена в бизнеса обаче изисква подкрепа от семейството и добра организация, допълва тя. 
						Македония прие Закон за равенството между половете и законови разпоредби за по-голямо участие на жените в политиката, но въпреки това все още няма нито една жена кмет. Жените споделят мнението, че нищо не може да бъде подобрено на хартия, ако не бъдат предприети конкретни предприемачески инициативи. 
						Някои, като Йовановска, смятат, че самите жени са отговорни за отсъствието на жени сред директорите на водещите фирми в момента поради необходимите компромиси, свързани със създаването на семейство. В нейния случай тя е взела решение да се съсредоточи върху бизнеса и е добавила в своето портфолио и управлението на италианската компания за обувки „Балдини”. 
						Друг предприемач, Дивна Йордановска, собственик и директор на винарна „Чекоров”, твърди, че всеки – мъж или жена – е архитект на собствения си успех. 
						„Няма проблем да се работи с мъже, ако спечелиш доверието им. Не ме притеснява, че професията ми се смята за по-скоро „мъжка работа”, защото успехът зависи от способностите, а не от пола”, каза Йордановска за SETimes. 
						След като хората видели резултатите от нейния труд, първоначалните резерви изчезнали и работата продължила гладко. „Имам дългогодишен опит в съвместната работа най-вече с мъже и никога не съм имала проблеми”, каза Йордановска. 
						Мирче Йовановски, икономически редактор на излизащия в Скопие всекидневник “Дневник”, твърди, че в Македония положението не е много по-различно отколкото в повечето страни, поне що се отнася до заемането на високи постове от жени в най-големите компании. „Но тук е по-лошо”, посочва той. 
						Въпреки това Йовановски признава, че ситуацията в Македония се променя, като жените навлизат във все повече области. „Има жени на ръководни постове в банковия сектор, хранително-вкусовата промишленост, медиите, рекламата, фармацевтичния сектор... в много конкурентна среда”, твърди той. 
						Остава най-големите компании да признаят качествата на жените и да им предложат най-високите позиции, заключава Йовановски.

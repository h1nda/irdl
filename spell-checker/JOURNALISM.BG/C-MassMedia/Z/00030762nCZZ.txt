Наука и технологии: Румъния ще произвежда ваксина срещу свински грип
					29/06/2009
					Румънското правителство ще разходва 11 млн. евро за ваксина срещу свински грип. Още новини от областта на науката: турски учен разработи специален инструмент за сърдечна хирургия; в Кипър бяха открити древни кладенци за вода.
					 
						
Румъния взема мерки срещу свинския грип. [Гети Имиджис]
						
						Румънското правителство ще предостави 11 млн. евро на Института „Кантакузино” за започващото на 15 юли производство на около 5 млн. дози ваксина срещу свински грип. До момента в Румъния са регистрирани 19 случая на вируса A/H1N1. 
						*** 
						
						Турският учен Мурат Дикменгил от Тракийския медицински университет е разработил специална игла и конец, които ще съкратят продължителността на сърдечните операции и ще помогнат за увеличаване на процента на успешните интервенции, съобщи Анадолската информационна агенция на 21 юни. Турското изобретение е произведено в Германия. 
						*** 
						Националната банка на Гърция е създала комисия от учени и университетски преподаватели, които трябва да проведат проучване на възможните икономически, социални и екологични последствия от промяната на климата в Гърция, съобщиха медиите на 19 юни. Очаква се финансираното от банката изследване да продължи около две години. 
						*** 
						Археолози от Единбургския университет са открили по време на разкопки в Кипър няколко водни кладенеца, за които се смята, че са от каменната епоха. Смята се, че те са едни от най-старите в света. На дъното на единия от кладенците е бил открит скелет на жена. Открити са общо шест кладенеца на възраст между 9000 и 10 500 г. 
						*** 
						Тази година министерството на културата на Косово е отпуснало 100 000 евро за разкопки и реконструкция на археологически парк в Улпиана край Прищина. Най-ценният открит предмет е саркофаг, за който се смята, че е принадлежал на видна илирийка. 
						
						(Различни източници – 22/06/09-29/06/09)

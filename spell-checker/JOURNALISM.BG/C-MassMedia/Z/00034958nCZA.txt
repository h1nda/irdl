Сърбия стъпи официално на пътя към ЕС
					16/06/2010
					Решението на Съвета на министрите от ЕС от понеделник открива пътя за ратифицирането на ССА със Сърбия, важна първа крачка в процеса на присъединяване.
					От Игор Йованович за Southeast European Times от Белград -- 16/06/10 
 
					 
						
Ратифицирането на ССА със Сърбия е началото на пътя към присъединяване. [ЕС]
						Решение на Съвета на министрите на ЕС да започне процеса на ратифициране на Споразумението за стабилизация и асоцииране (ССА) със Сърбия бе приветствано като историческо за балканската страна, макар че анализаторите предупреждават, че пътят пред нея е дълъг. 
						 Съветът реши в понеделник (14 юни) да даде зелена светлина на процеса, след като главният прокурор на Трибунала на ООН Серж Брамерц даде положителен доклад за сътрудничеството на Сърбия. ССА е първото договорно споразумение между ЕС и страната кандидатка и трябва да бъде ратифицирано от парламентите на всичките 27 страни членки, както и от Европейския парламент. 
						 "Всички парламенти на всички страни, членки на ЕС, ще ратифицират споразумението и така ще демонстрират на инвеститорите си, че Сърбия е безопасно място и че с нас може да се прави бизнес," заяви за местните медии вицепремиерът Божидар Джелич, натоварен с ръководството на процеса на евроинтеграция. 
						Това ще "увеличи броя на инвеститорите и новите работни места в страната," добави той. Президентът Борис Тадич междувременно обеща, че неговата страна ще изпълни задълженията си към Хагския трибунал, като залови и екстрадира двамата оставащи на свобода обвиняеми, Ратко Младич и Горан Хаджич. 
						Политическият анализатор Деян Вук Станкович заяви за SETimes, че решението на министрите е "много важен акт за Сърбия". 
						 "Това ще бъде също много важно за продължаването на работата по евроинтеграцията на Сърбия, независимо от това, че вече е ясно, че процесът няма да бъде толкова бърз, колкото биха искали Сърбия и останалите западнобалкански държави," каза Станкович. 
						Фактът, че потенциалната дата за дебата по заявлението на Сърбия за членство не бе спомената на заседанието в понеделник, е доказателство, че пътят на Белград към ЕС няма да бъде нито кратък, нито лесен. 
						 "Много събития в рамките на ЕС водят до умора от разширяването му, което е и причината, поради която Западните Балкани ще трябва да почакат пред вратата на ЕС. Също така много въпроси на Балканите остават открити и аз смятам, че Белград ще трябва да реши по някакъв начин косовския проблем, преди да добие статут на кандидат-член," каза Станкович. 
						Иван, на 41 г., от Белград казва, че се радва на решението на министрите от ЕС. "Не мисля, че това решение ще се отрази на ежедневието ни, но все пак е крачка към европейската интеграция, което е много важно за мен. Знам, че е само една стъпка, но мисля, че всяка стъпка в правилната посока е важна," каза Иван за SETimes. 
						 Мухарем, на 53 г., от гр. Приеполе, Западна Сърбия, каза, че решението на ЕС "е лъч на светлина, който трябва да накара сръбските граждани да почувстват, че се приближават до един добре подреден свят". 
						"Очаквам също, че това ще доведе до подобрения във всекидневния живот, но мисля, че ще се наложи да почакаме, преди това да се случи."

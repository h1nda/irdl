Либия критикува натиска, оказван от ЕС във връзка с осъдените медици
					22/01/2007
					Отхвърляйки европейските призиви за незабавно освобождаване на петте медицински сестри и палестинския лекар, либийските власти предупредиха, че натискът върху страната може да има негативни последици.
					(София Ехо - 22/01/07; Ройтерс, AП, Агенция София Нюз, БНР, Медиапул, Дневник - 21/01/07; AФП, ДПА, Агенция София Нюз - 19/01/07; Германско председателство на ЕС -- 18/01/07 - 19/01/07)
 
					 
						
Либия ще отхвърли "несправедливите" призиви на ЕС във връзка с осъдените на смърт български медицински сестри, каза либийският външен министър Абдел-Рахман Шалгам. [Гети Имиджис] 
						Либия заяви, че няма да се поддаде на натиска на ЕС за предсрочно освобождаване на петте български медицински сестри и палестинския лекар, осъдени на смърт в скандално дело за заразяване на деца с ХИВ. 
						"Независимостта на либийската съдебна система е неприкосновена; тя е част от нашата независимост и суверенитет и ние не можем да приемем ничия намеса в нейната работа," е казал в събота (20 януари) либиският министър на външните отношения и международното сътрудничество Мохамед Абдел-Рахман Шалгам, цитиран от "Ройтерс". 
						Той каза това два дни, след като Европейският парламент (ЕП) прие резолюция, с която призова за незабавно освобождаване на медиците, които са в затвора в Либия от 1999 г., като поиска в противен случай ЕС да преразгледа отношенията си с богатата на нефт африканска държава. 
						При преразглеждането на делото на 19 декември съдът в Триполи определи смъртни присъди за българските медицински сестри Кристиана Вълчева, Нася Ненова, Валентина Сиропуло, Валя Червеняшка и Снежана Димитрова, както и за палестинския лекар Ашраф Ахмад Джума, за умишленото заразяване на 426 либийски деца с ХИВ. 
						Съдът отказа да приеме доказателствата, които сочат, че инфекцията е настъпила най-малко година преди пристигането на медиците в Либия и вероятно се дължи на лоши хигиенни условия. 
						Определяйки нарастващите международни протести срещу присъдата на съда в Триполи като "нечестни", Шалгам каза, че те противоречат на призивите страната му да спазва международните стандарти. 
						"От една страна, те (европейските страни) искат прозрачност и справедливост на съдебната система, но когато видят справедливост и прозрачност на съдебната система, искат държавата да се намеси в работата на съдебната система," каза либийският външен министър. 
						Българските медицински сестри и палестинският лекар обжалваха присъдите си пред Върховния съд на Либия, като се очаква до няколко седмици той да обяви решението си. Ако смъртните присъди на медиците бъдат потвърдени, Висшият съдебен съвет трябва да реши дали те да бъдат изпълнени. 
						Резолюцията на EП предизвика и реакцията на един от синовете на Кадафи, който ръководи организация, ангажирана с делото за заразяване с ХИВ. В декларация от петък Сейф ал Ислам Кадафи предупреди законодателите от ЕС, че опитите да се политизира делото могат да се окажат контрапродуктивни. 
						"Призиви на европейските депутати за оказване на натиск върху Либия, както и всякакви мерки на ЕС срещу Триполи, могат да имат отрицателни последствия," се казва в декларацията на благотворителната фондация "Кадафи", цитирана от АФП. "Подобен натиск може да се отрази негативно върху опитите за посредничество за решаване на случая." 
						Смъртните присъди на петте български медицински сестри и палестинския лекар са включени в дневния ред на двудневната среща на външните министри от ЕС, която започна в Брюксел в понеделник. 
						Вероятно министрите ще изразят своята "сериозна тревога във връзка с присъдата и ще призоват за положително, справедливо и незабавно решаване на проблема," се казва в информация за срещата, която ще бъде председателствана от външния министър на Германия Франк-Валтер Щайнмайер, чиято страна в момента е председател на ЕС. В същото време се очаква министрите да подчертаят, че 27-членният блок се отнася със "състрадание и солидарност към съдбата на заразените деца и техните семейства".

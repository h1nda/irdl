Според съобщенията МВФ е склонен да се съгласи с повишаване на заплатите и пенсиите в Сърбия
					18/05/2010
					 
						БЕЛГРАД, Сърбия -- Според съобщенията МВФ се е договорил с правителството да обмисли евентуално повишаване на заплатите в публичния сектор и на пенсиите. Министър-председателят Мирко Цветкович отбеляза в понеделник (17 май), че Сърбия е излязла от икономическата криза и се е завърнала към годишен ръст на БВП от 1 % през първото тримесечие на годината. Той призна обаче, че обществото все още не е усетило това подобрение като повишаване на жизнения стандарт. Според своята програма с МВФ Сърбия е поела ангажимент да намали бюджетния си дефицит, да съкрати публичната администрация с 10 % и да замрази заплатите в публичния сектор и пенсиите до април 2011 г. (Бета, Танюг, Б92 - 17/05/10)

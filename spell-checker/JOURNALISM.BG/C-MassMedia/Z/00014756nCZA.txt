Сърбия и Черна гора модернизира въоръжените си сили
					01/06/2005
					Като част от широкомащабна военна реформа армията на Сърбия и Черна гора планира да съкрати повече от 9000 работни места тази година. Като се има предвид високата безработица, този ход може да увеличи натиска върху правителството за подобряване на икономическите перспективи.
					От Игор Йованович за Southeast European Times от Белград – 01/06/05
 
					 
						
Според плана за реформиране на армията, който влезе в действие през 2001 г., общата численост на армията на Сърбия и Черна гора ще бъде намалена от 77900 на 39722 души до 2010 г. [АФП]
						Сърбия и Черна гора ще намали войската си с 9300 души тази година като част от усилията за нагаждане към стандартите на НАТО, съобщи в неделя (29 май) службата за връзки с обществеността на министерството на отбраната. 
						Общо 1400 професионални войници и 5300 цивилни лица ще бъдат съкратени в Сърбия, а в Черна гора броят на професионалните войници и цивилните служители ще бъде намален съответно с 1800 и 800 души. 
						Съкращенията ще бъдат постепенни, каза министерството, като добави, че първият етап ще включва ранно пенсиониране за някои служители, последвано от приватизацията на редица обекти. В началото на април 4200 цивилни служители и 1300 офицери бяха освободени в Сърбия в рамките на широка реформа на армията. До 2010 г. числеността на армията на Сърбия и Черна гора ще бъде рязко намалена от 77900 на 39722 души. 
						Според министъра на отбраната на Сърбия и Черна гора Първослав Давинич съкращенията отговарят на споразумението между сръбското правителство и МВФ -- който посочи намаляването на броя на армейските служители като условие за по нататъшна подкрепа за реформите. 
						Давинич каза, че през януари сръбското финансово министерство е съкратило от бюджета на армията средства за финансиране на 6500 души. "Тези, които не бяха съкратени, продължават да получават заплати от бюджета, с което увеличават натиска върху него," каза Давинич. 
						Реформата е болезнена, тъй като Сърбия страда от висока безработица. Според официалните данни 800000 души от 8-милионното население на Сърбия не работят. Правителството и армията нямат конкретна социална програма за съкратените и за тях не са намерени нови работни места. 
						При напускане на армията съкратените получават едногодишна заплата -- между 4000 и 6500 евро. Тези, които пожелаят доброволно да напуснат работа, получават допълнително 20 %. 
						Представител на съкратените цивилни служители, Владимир Станимирович, каза, че държавата не е защитила клиентите му, тъй като те нямат пред кого друг да обжалват, освен пред министерството на отбраната, което всъщност ги е съкратило. Станимирович каза, че ще се обърне към международните институции и съдилища с надеждата, че "решенията за съкращенията ще бъдат анулирани". 
						Само 270 от всички съкратени досега армейски служители са обжалвали пред военната комисия; петима от тях са били върнати на работа. 
						Освен съкращенията в армията тази година се очаква и преструктуриране на големи държавни компании -- процес, който също ще доведе до съкращения. В резултат на това вероятно ще се увеличи социалният натиск върху правителството.

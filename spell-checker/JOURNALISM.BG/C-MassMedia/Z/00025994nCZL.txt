Буш каза, че НАТО ще вземе историческо решение относно страните от "Адриатическата харта"
					02/04/2008
					 
						БУКУРЕЩ, Румъния -- При откриването на срещата на високо равнище на НАТО в сряда (2 април) в Букурещ американският президент Джордж Буш каза, че Алиансът ще вземе историческо решение във връзка с приемането на три държави от Западните Балкани -- Албания, Хърватия и Македония. Трите страни са част от групата, известна като "Адриатическата харта". "Съединените щати решително подкрепят отправянето на покана към тези държави да се присъединят към НАТО", заяви Буш в своята програмна реч. "Тези три страни поеха по трудния път на реформите и изградиха процъфтяващи свободни общества. Те са готови да дадат своя принос към НАТО и техните граждани заслужават сигурността, която НАТО ще им донесе."
						Надеждите на Македония обаче може да бъдат попарени, ако тя не реши своя отдавнашен спор за името с Гърция. Атина заяви, че ще използва правото си на вето, за да блокира кандидатурата на съседката си, ако не бъде постигнато споразумение. Във вторник гръцкият външен министър Дора Бакоянис каза, че правителството вече е взело решение по въпроса.
						Срещата на върха в Букурещ е най-голямата в историята на НАТО. Освен лидерите на 26-те страни членки ще бъдат представени и всичките 23 членки на програмата "Партньорство за мир". (Медиафакс, Ромпрес, Hotnews.ro - 02/04/08; АФП, Реалитатя, Дневник, BalkanWeb, Телеграфи - 01/04/08)

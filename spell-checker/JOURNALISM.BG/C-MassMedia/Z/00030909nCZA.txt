Уволнение доведе до разногласия между Белград и косовските сърби
					13/07/2009
					Членът на Демократическата партия на Сърбия Марко Якшич беше уволнен заради предполагаема екстремистка дейност.
					От Игор Йованович за Southeast European Times от Белград -- 13/07/09
 
					 
						
Студенти, етнически сърби, протестират срещу обявяването на независимост от Косово миналата година в етнически разделения северен град Митровица. [Гети Имиджис]
						По-рано този месец сръбското правителство уволни Марко Якшич, директор на регионалната болница в Митровица. Според публикувания на 3 юли бюлетин на ЮНМИК анонимни източници са заявили за издавания в Прищина всекидневник “Коха Диторе”, че Якшич е възпрепятствал сръбски длъжностни лица и е заподозрян в участие в нападението срещу двама сръбски министри, които неотдавна посетиха Косово. 
						Вестникът също така отбелязва, че Якшич е член на Сръбския национален съвет, председател на Асоциацията на сръбските общини и селища в Косово и предполагаем лидер на "Бридж Уочърс", група сръбски активисти, замесени в случаи на насилие. 
						Якшич, който е член на Демократическата партия на Сърбия (ДПС) на бившия премиер Воислав Кощуница, обаче обвини правителството, че го уволнява заради неговите политически възгледи и под натиск от международната общност. 
						 "Аз съм член и висш представител на Демократическата партия на Сърбия и това е едната страна на медала. Другата страна на медала е, че вероятно чужденци са оказали силен натиск, за да бъдат уволнени, както те твърдят, така наречените сърби екстремисти, и мисля, че това всъщност е политическият контекст на моето уволнение," заяви Якшич за Радио КИМ в сръбския анклав Чаглавица. Милан Яковлевич, член на Демократическата партия (ДП) на Тадич, ще поеме поста директор на болницата. 
						Косовското правителство не контролира напълно Северно Косово, където сърбите са мнозинство от населението. Длъжностните лица в болниците и училищата в тези региони все още се назначават от сръбското правителство, което финансира институциите и сръбските общини. Сръбската радикална партия (СРП) и ДПС, които държат властта в Северно Косово, са в опозиция на ДП и управляващата коалиция в Сърбия и са против сътрудничеството с ЮЛЕКС. 
						Според Якшич митническите пунктове на ЮЛЕКС означават, че Косово е независима държава. Той заяви, че сърбите са съгласни да плащат митнически налози, но само на сръбското правителство. 
						 В знак на протест срещу митническите пунктове на граничните контролно-пропускателни пунктове в Ярине и Бърняк в Северно Косово местни сърби блокираха пътища, а това предизвика силното неодобрение на Белград. 
						Сръбският министър за Косово Горан Богданович настоя пътните барикади да бъдат премахнати, но искането му не бе изпълнено. Миналия месец група в община Лепосавич хвърля камъни по автомобила на министъра на транспорта, но той не бе наранен. 
						Според белградската радио-телевизионна мрежа Б92 нападателите все още не са установени, но радикалното “Движение 1389” “е поело отговорност” за нападението. 
						Богданович заяви, че сръбското правителство "вече няма да проявява търпимост към подобни крайности". 
						Източник от министерството за Косово каза за Southeastern European Times, че противопоставяйки се непрекъснато на ЮЛЕКС, сръбските лидери от Северно Косово не работят в полза на сръбската общност. Същият източник заяви, че за разлика от сърбите в Северно Косово, техните сънародници в останалата част на Косово живеят обградени от албанци и в много трудни условия и затова не печелят много от противопоставянето срещу ЮЛЕКС.

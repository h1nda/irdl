САЩ освобождават турски военнослужещи в Ирак
07/07/2003
 
АНКАРА, Турция -- Официални представители съобщиха в понеделник (7 юли), че американските военни са освободили задържаните в петък 11 турски командоси. Военнослужещите са прекарали нощта в багдадски хотел и ще бъдат транспортирани до Сюлеймания по-късно през деня. Премиерът Реджеп Тайип Ердоган е обсъдил възникналия инцидент в телефонен разговор с американския вицепрезидент Дик Чейни. Ердоган планира официално посещение във Вашингтон по-късно този месец, а министърът на правосъдието Джемил Чичек посочи, че проблемът около ареста на командосите няма да промени тези планове. Освен това той опроверга съобщения, че САЩ са поискали от Турция да изтегли войските си от Северен Ирак. (Си Ен Ен, АП, Ройтърс, АФП - 07/07/03; Анадолска агенция, НТВ, АФП - 06/07/03)

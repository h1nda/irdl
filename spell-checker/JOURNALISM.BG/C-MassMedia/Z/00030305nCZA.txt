Косовската сръбска СДП обяви своето „завръщане”
					19/05/2009
					Косовската сръбска Социалдемократическа партия обсъди партийната политика и избра нов председател на комитета на втората си изборна конференция.
					От Илия Джорджевич за Southeast European Times от Митровица –19/05/09
 
					 
						
Иванович ще оглави регионалния комитет на СДП. [Илия Джорджевич]
						Сръбският държавен секретар за Косово и Метохия Оливер Иванович бе избран за председател на провинциалния комитет на Социалдемократическата партия (СДП) на втората изборна конференция в Митровица, в която участваха представители на ЮНМИК И КФОР и гости от Словакия и Румъния. Иванович обяви, че начело в дневния ред на СДП ще бъдат социалните въпроси и оцеляването на сърбите в Косово. 
						"Това не означава, че СДП ще пренебрегне политическите теми,” каза Иванович, добавяйки: „Ние подкрепяме активния диалог с всички." 
						Лидерът на СДП Небойша Чович обяви завръщането на партията на сръбската политическа сцена и каза, че никога няма да поддържа празните изказвания, самоцелния кариеризъм или крайната политизация на важните въпроси. Той потвърди също, че Сърбия ще запази присъствието си в Косово заради сръбското малцинство там. Чович призова за политика, която да носи реална полза за живота на жителите на Косово и Метохия. 
						"Сръбският национализъм и лицемерен патриотизъм няма да засилят сръбската общност в провинцията. Ето защо СДП трябва да сътрудничи на международната общност, ЮНМИК, КФОР и ЕС и да търси решения за сръбската общност,” каза Чович. 
						"Не можем да бъдем непреклонни. В такъв случай до 2015 г. нашите граждани [в Косово] ще намалеят, а до 2020 г. ще има по-малко от нас,” предупреди Чович делегатите в конференцията на СДП. 
						Той припомни предишните строго формулирани предупреждения на американския вицепрезидент Джо Байдън, че регионът и особено Косово и Босна и Херцеговина са застрашени от глобалната икономическа криза. 
						Чович спомена наблюдението на Байдън, че икономическите неволи са утежнили катаклизмите от 90-те години на миналия век и разпадането на бивша Югославия. Той отбеляза също, че Байдън силно е препоръчал благоразумен подход към сегашните преговори и открит диалог. 
						Иванович каза, че Съединените щати и Сърбия се разминават единствено по въпроса за Косово. Той смята, че няма нужда да се набляга на този въпрос, „поне не от нас”. Той продължи: „Разликата е, че ние никога няма да признаем независимостта на Косово, но това не би трябвало да вреди на отношенията ни с САЩ." 
						Общо 108 делегати участваха във втората изборна конференция на СДП в Косово, на която бяха избрани тричленен надзорен съвет и 37-членен провинциален съвет.

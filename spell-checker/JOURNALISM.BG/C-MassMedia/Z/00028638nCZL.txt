Премиерът на РС Додик отхвърли критиките от страна на Лайчак
					09/12/2008
					 
						САРАЕВО, Босна и Херцеговина (БиХ) -- В понеделник (8 декември) министър-председателят на Република Сръбска (РС) Милорад Додик отхвърли критиките от страна на върховния представител Мирослав Лайчак като "неточни и общи". Лайчак заяви в петък пред Съвета за сигурност на ООН, че политическата обстановка в РС остава трудна и реформите са буквално спрели от подписването на Споразумението за стабилизация и асоцииране с ЕС през юни. Додик каза, че чрез своите критики Лайчак се стреми да удължи мандата на Службата на върховния представител.
						Други новини от понеделник -- Неизвестен подпалвач или подпалвачи са запалили джамия в село Фазлагича Кула в РС. Палежът съвпада с мюсюлманския празник Курбан Байрам. Няма пострадали, въпреки че материалните щети са значителни. Додик заяви, че правителството му ще накаже отговорните за деянието. (Дневни Аваз, Танюг, АФП, Ройтерс, РТРС, СРНА - 08/12/08)

Ирански и иракски ръководители посетиха Турция 
					21/02/2007
					 
						АНКАРА, Турция -- Високопоставени ирански и иракски ръководители пристигнаха в Анкара във вторник (20 февруари) на отделни посещения, които са част от усилията на Турция да допринесе за стабилизирането на региона. Според съобщения в пресата основна тема на двудневното посещение на иранския външен министър Манушер Мотаки е ситуацията в Близкия изток и Ирак, както и иранската ядрена програма с оглед на крайния срок на Съвета за сигурност на ООН за прекратяване на обогатяването на уран. Двустранните икономически връзки също присъстваха в дневния ред. 
						Иракският вицепрезидент Адел Абдул Махди също започна двудневно посещение в Турция на фона на възникналото неотдавна напрежение между двете страни заради терористичната организация Кюрдска работническа партия (ПКК) и насрочения референдум в богатия на нефт иракски град Киркук. На среща с Махди турският премиер Реджеп Тайип Ердоган отново призова властите да премахнат базите на ПКК в Северен Ирак. Ердоган, чиято страна се тревожи, че иракските кюрди ще вземат властта в Киркук, призова също Махди да отложи референдума. (Заман, ИРНА - 21/02/07; TurkishPress.com, AП - 20/02/07)

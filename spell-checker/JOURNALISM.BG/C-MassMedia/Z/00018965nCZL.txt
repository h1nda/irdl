Треньорът на Сърбия-Черна гора ще подаде оставка след провала на отбора на Световното първенство по футбол
					18/06/2006
					 
						БЕЛГРАД, Сърбия --Треньорът на отбора на Сърбия-Черна гора Илия Петкович съобщи в събота (17 юни), че ще подаде оставка след разгромната загуба на отбора с 6-0 от Аржентина. Петкович ще остане за последния мач с Германия в сряда, който ще бъде също и последният мач на Сърбия и Черна гора като един отбор. Съюзът между двете страни се разпадна на 21 май. Националният отбор напускат и капитанът Саво Милошевич, защитникът Младен Кръсталич и халфът Предраг Джорджевич. Съобщението бе направено на фона на остри критики в медиите в Белград. Повечето вестници определиха мача като позор. Петкович се оплака, че върху него е бил оказан натиск да приложи по-офанзивна тактика срещу Аржентина, която е дала повече възможности на противника за контраатаки. Той също призна, че в отбора е имало остри спорове.
						Други новини - Капитанът на хърватите Нико Ковач отхвърли съобщения в медиите за дрязги в неговия отбор. Той отрече слуховете, че Иван Класнич е участвал в разгорещени спорове с Йосип Шимунич и Роберт Ковач. За Дадо Пършо също бе съобщено, че е призовавал за промени в състава на халфовете, отправяйки особено силни критики към Нико Кранчар. Хърватия ще играе срещу Япония в неделя. (AП, Киодо - 17/06/06)

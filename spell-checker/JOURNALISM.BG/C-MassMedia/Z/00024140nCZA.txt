Македония бе призована да ускори реформите
					08/10/2007
					По време на срещи миналата седмица с президента Бранко Цървенковски ръководители на ЕС и НАТО подчертаха, че е необходим по-бърз процес на реформи, и казаха, че свадата в парламента миналия месец трябва да се разследва докрай.
					От Мария Стояновска за Southeast European Times от Скопие -- 08/10/07
 
					 
						
Генералният секретар на НАТО Яп де Хоп Схефер (вдясно) и македонският президент Бранко Цървенковски разговарят с представители пресата след срешата си в централата на НАТО в четвъртък (4 октомври). [Гети Имиджис]
						Македония трябва да ускори реформите и да разследва докрай неотдавнашните прояви на насилие в парламента, казаха ръководители на ЕС на президента Бранко Цървенковски по време на тридневното му официално посещение в Брюксел миналата седмица. Придружен от външния министър Антонио Милошоски, президентът се срещна с еврокомисаря по разширяването Оли Рен и с върховния представител на ЕС по сигурността Хавиер Солана. 
						"Еврокомисарят Рен посочи в кои области изоставаме и аз го уверих, че Македония има възможности и политическа воля да ускори темповете на реформите," каза Цървенковски. "Нашата амбиция е да започнем преговори за членство през 2008 г. и аз вярвам, че имаме национален консенсус по този въпрос." 
						Той каза, че е информирал Рен за реформите, които Македония е осъществила, и за постигнатия по-добър бизнесклимат в резултат на серия от мерки, предприети от правителството. 
						Междувременно Рен подчерта необходимостта да се подобри политическият диалог, както и да продължат реформите в полицията, администрацията и съдебната власт и да се засили борбата срещу корупцията. 
						Инцидентите в парламента от миналия месец трябва да се разследват незабавно, добави той. 
						Бой избухна между депутати от съперничещи си етнически албански партии по време на парламентарно заседание на 25 септември. Отразяващи събитието журналисти първо бяха нападнати от бодигардове, работещи за Демократичния съюз за интеграция, а по-късно и от македонската полиция. 
						По време на срещата си с Цървенковски Солана каза, че Македония трябва да гарантира, че подобни случаи са изолирани. Всяка политическа партия трябва да се съсредоточи върху задачите, свързани с приемането на страната в ЕС, каза той. 
						В Брюксел македонският президент се срещна и с генералния секретар на НАТО Яп де Хоп Схефер, който повтори посланията на колегите си от ЕС. 
						Шефът на НАТО призна, че са направени големи стъпки в реформата на отбраната и че е започнал процес на децентрализация. Но, каза той, все още има някои източници на напрежение, които трябва да се преодолеят. 
						От изключително значение за страната е да стане членка на НАТО, каза Де Хоп Схефер. "Но за да се постигне това, трябва да се изгради една зряла политическа култура," добави той, като приветства създаването на специална комисия, която ще разследва свадата в парламента миналия месец. 
						Македония ще "направи всичко възможно", за да постигне бърз напредък, му каза Цървенковски. Той подчерта, че македонската армия е готова да продължи да дава своя принос за мирните мисии в Афганистан, Босна и Херцеговина, Ирак и Ливан. Президентът каза също, че ще посети македонските войници в Кабул в близките дни.

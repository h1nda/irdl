До 2007 г. ще заработи голяма туристическа атракция
					19/08/2005
					Ски-центърът "Кожуф" на македонско-гръцката граница обещава да се превърне в най-модерния туристически център на Балканите. Очаква се той да събира годишни приходи от около 220 млн. евро.
					От Марина Стояновска за Southeast European Times от Скопие -- 19/08/05
 
					 
						
Струващият 72 млн. евро ски-център, съвместно начинание на Гърция и Македония, ще бъде разположен в планината Кожуф. [Архив]
						Изграждането на ски-центъра "Кожуф", съвместно македонско-гръцко начинание, което обещава да се превърне в най-модерния туристически център на Балканите, започна миналия месец. Курортът върху площ от 430 хектара трябва да заработи до 2007 г. и може да събира годишни приходи от 220 млн. евро. Завършването му ще струва 72 млн. евро, които ще бъдат инвестирани през следващите три години. 
						"Тази година ще изградим част от инфраструктурата и легловата база, а до края на годината ще монтираме ски-лифт за промоционално използване на ски пистите," каза управителят на проекта Ангел Наков. "Запланували сме по-интензивни работи през 2007 г., когато се надяваме да пуснем комплекса в експлоатация". 
						Кметът на община Кавадарци, където ще бъде разположен ски-лифтът, даде подкрепата си за проекта. "Призовавам правителството да подпомогне изграждането на инфраструктурата, водеща до центъра, което ще означава съживяване и на икономиката на Кавадарци и Гевгелия," каза Панчо Минов по време на церемонията по полагането на основния камък на 24 юли. 
						Подкрепа бе засвидетелствана и от премиера Владо Бучковски, който посети строителната площадка и обеща държавна подкрепа за изграждането на 35 км регионални пътища, свързващи ски-центъра с магистралата за Скопие през Демир Капия и Гевгелия. 
						Центърът, който е непосредствено до гръцката граница, ще бъде разположен в планината Кожуф на височина 1500-2000 м над морското равнище. По проекта е предвидено изграждането на 40 км ски-писти. Предвиждат се и модерни ски-лифтове с капацитет да превозват 13 500 души на час, а също и инсталиране на машини за изкуствен сняг по протежение на пистите. 
						Другите удобства включват петзвезден хотел с 600 легла, четиризвезден хотел с 450 легла, апартаменти със 180 легла, 750 къщички, търговски център, паркинг за 1 600 автомобила и спортни съоръжения. Инвеститорите очакват 600 000 нощувки и 300 000 посещения на туристи годишно.

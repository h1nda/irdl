Черна гора и Македония признаха независимостта на Косово
					10/10/2008
					 
						ПОДГОРИЦА, Черна гора -- Черна гора и Македония признаха в четвъртък (9 октомври) независимостта на Косово в резултат на съгласувано помежду им решение. Черногорският външен министър Милан Рочен обяви решението на своето правителство. „Това не е решение срещу Сърбия, а за нашето бъдеще,” каза той. В отговор Сърбия изгони черногорския посланик в Белград Анка Войводич, заявявайки, че „тя вече не е добре дошла в нашата страна ".
						В Скопие външният министър Антонио Милошоски обяви, че македонското правителство също признава независимостта на Косово. Депутатите одобриха с голямо мнозинство резолюцията, внесена от двете етнически албански партии, Демократичната партия на албанците и Демократичният съюз за интеграция. Решаващата подкрепа за резолюцията дойде от управляващата ВМРО-ДПМНЕ. Опозиционният Социалдемократически съюз на Македония се въздържа. "Това е решение, което съответства на действителността. Смятам, че то няма да застраши нашите отношения със Сърбия," каза Милошоски.
						Също в четвъртък Сърбия обяви, че възстановява на длъжностите им посланиците си в Съединените щати и други страни – включително Япония, Канада и Австралия – които признаха независимостта на Косово по-рано. През юли Белград отзова посланиците си от 22 европейски държави, признали независимостта на бившата сръбска провинция. (Виести, Дневник, Вечер, Утрински весник, Зери, Коха Диторе, Би Би Си, Експрес, Косова Сот - 10/10/08; РТЧГ, МИНА, Макфакс, МИА, A1, Танюг, Б92, ФоНет, Бета, АФП, Ройтерс, АП, РТС, Гласът на Америка - 09/10/08)

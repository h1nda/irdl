Новият румънски ръководител на борбата с корупцията открито критикува собственото си ведомство
					06/10/2005
					Неефективни прокурори, изтичане на информация, липса на съдействие от тайните служби, пресилено внимание върху маловажни проблеми и неохота за преследване на висши държавни служители -- това са част от проблемите, с които се е сблъскал новият началник на Националната прокуратура през първите седмици от заемането на този пост. 
					От Разван Амариеи за Southeast European Times от Букурещ – 06/10/05
 
					 
						
Даниел Морар, новият началник на Националната прокуратура, е решен да възобнови спорни дела за корупция. [Архив]
						Даниел Морар, младият прокурор, който бе назначен за шеф на Националната прокуратура (НП) през август, е недоволен от работата на най-важната антикорупционна организация в Румъния. 
						"Открихме, че множество досиета, свързани с по-дребни дела за корупция, затрупват бюрата на нашите специалисти. Същевременно 40-те дела за едра корупция, споменати от бившото ръководство миналата година, са в действителност само пет... Забелязах въздържаност у моите прокурори, когато става дума за разследване на публични личности," каза той на пресконференция. 
						Морар изказа убеждение, че едва 20 от 83-мата прокурори в НП са истински професионалисти. Той каза още пред медиите, че разполага с доказателства за "много сериозен" проблем с изтичането на информация. Критикувайки тайните служби, той заяви, че "само 20 % от информацията, която те предоставят, е ценна. В много случаи те са ни предлагали информация, която вече е публикувана във вестниците." 
						Представители на румънската разузнавателна служба отвърнаха на нападките, като казаха, че Морар вероятно не говори за тях. 
						Морар изглежда решен да възобнови някои от най-скандалните дела за корупция от последните години. Той вече се е разпоредил да бъде преразгледано дело, засягащо Хилдегард Пувак, министър на евроинтеграцията между 2000 и 2003 г. Пувак и нейният съпруг бяха обвинени от медиите в отклоняване за лично ползване на около 150 000 евро от средствата, отпуснати по финансирана от ЕС програма. Прокурорите обаче решиха да не завеждат дело срещу тях. 
						В поредица от дела за корупция НП е вземала решения, за които някои смятат, че са били политически повлияни. Сред разследваните, но недостигнали до съд лица, са бившият премиер Адриан Нъстасе, бившият транспортен министър Мирон Митря, както и Мариян Вангелие. 
						Морар каза, че Нъстасе му е позвънил, за да го попита дали има намерение да възобнови делото. "Казах му, че то не е възобновено, но това не означава, че няма да бъде възобновено утре или вдругиден," каза той пред репортери. 
						"Може би шефът на НП не трябва да бъде толкова любезен. Може би той трябва открито да обяви момента, от който кръстниците от всякакъв вид трябва да забравят телефонните номера на съдии, прокурори, полицаи или държавни служители," коментира Лауренциу Чоказану, журналист, водещ рубрика в ежедневника Eвентиментул зилеи. 
						Според политолога Кристиян Първулеску, президент на асоциацията "Про демокрация", Морар е изправен пред трудна задача. "Единственият шанс за независимост на Националната прокуратура за борба с корупцията би бил някои прокурори да вложат страст в работата, която вършат," смята Първулеску. 
						Морар обаче е непоколебим. Той дори поиска в обсега на дейност на службата му да бъдат включени и парламентаристите, чиито дела в момента се разглеждат от главната прокуратура.

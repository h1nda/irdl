Наука и технологии: Сърбия и "Майкрософт" подписаха договор
					23/11/2009
					"Майкрософт" и сръбското правителство се договориха за улесняване на достъпа до информационни технологии за държавните училища. Още новини от областта на науката: български ученици спечелиха златен медал на Олимпиадата по астрономия в Китай.
					 
						
[Гети Имиджис]
						
						Сръбското правителство подписа във вторник (17 ноември) меморандум за разбирателство с "Майкрософт" за улесняване на достъпа и използването на информационни технологии в сръбските училища. Документът беше подписан в рамките на сътрудничеството между министерството на образованието и "Майкрософт". Вицепрезидентът на дружеството за Европа, Близкия изток и Африка Нилс Сьолберг съобщи, че програмата ще продължи до 2013 г. 
						*** 
						
						Българският национален ученически отбор спечели един златен и два бронзови медала на 14-ата Международна олимпиада по астрономия, която се проведе в Ханджоу, Китай. Едноседмичното състезание завърши на 16 ноември. 
						*** 
						Ай Би Ем и дистрибуторът на продукти и компоненти в областта на информационните технологии „Мегатренд“ от Босна и Херцеговина (БиХ) подписаха договор за разпространението на софтуер в страната. Изпълнителният директор на „Мегатренд” Аднан Байрамович съобщи в четвъртък (19 ноември), че договорът открива нови възможности за създаване на нови работни места и за развитие на дружеството. Ай Би Ем присъства от няколко години на пазара в БиХ чрез мрежата си от дистрибутори на хардуер. 
						*** 
						
						Български археолози са открили уникален стъклен ритон с изображение на непознато животно при разкопки край югоизточното село Караново, съобщиха местните медии във вторник (17 ноември). Заедно със съда учените са намерили и златен пръстен и монети. Работата в тракийската гробница ще продължи. 
						*** 
						Във вторник (17 ноември) в Белград започна една от най-големите конференции в областта на информационните технологии в региона - "Майкрософт Синергия 2009". В нея участваха повече от 1 000 специалисти и потребители от Сърбия и региона. 
						*** 
						
						Румънската Асоциация по аеронавтика и космонавтика съобщи, че изстрелването на първата ракета на страната, „Хелен”, ще бъде отложено за следващата година след няколко неуспешни опита, провалени поради лошото време. Последният опит беше направен над Черно море на 14 ноември. „Хелен” трябваше да бъде издигната на височина 8 мили от най-големия слънчев балон в света, преди двигателите й да бъдат запалени и да я изстрелят в космоса. 
						
						(Различни източници - 16/11/09 - 23/11/09)

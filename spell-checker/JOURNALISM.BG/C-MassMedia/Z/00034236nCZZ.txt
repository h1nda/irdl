Дипломатически дневник: Унгария, Хърватия и Сърбия с обща позиция по етнически въпроси
					20/04/2010
					Президентите на Унгария, Хърватия и Сърбия се обединяват около идеята за "културна нация". Още в дипломатическите новини: Военният комитет на НАТО отмени посещението си в Косово заради вулканичната пепел; България изрази подкрепа за кандидатурата на Сърбия за членство в ЕС. 
					 
						
Президентът на Сърбия Борис Тадич (вляво), на Хърватия, Иво Йосипович (в средата), и на Унгария, Ласло Шойом, се срещнаха в унгарския град Печ в петък (16 април). [Гети Имиджис]
						Унгарският президент Ласло Шойом обсъди в петък (16 април) в южния град Печ въпроси на малцинствата с колегите си от Сърбия и Хърватия, Борис Тадич и Иво Йосипович. Лидерите се съгласиха с идеята за "културна нация", описваща общност от етнически групи с общ език и култура, но с различно гражданство, обясни Шойом. Йосипович подчерта, че разширяването на ЕС е единствената гаранция за стабилност в Европа. Без "Сърбия, Босна и Херцеговина и Черна гора," каза Йосипович, "европейската интеграция няма да бъде пълна." 
						*** 
						Облакът от вулканична пепел, който се носи над Европа, принуди председателя на Военния комитет на НАТО Джампаоло ди Паола да отмени посещението си в Косово поради закъснения в международното въздушно движение, се казва в изявление на КФОР от понеделник (19 април). Само командващият на Обединеното командване на НАТО В Неапол, Марк Фицджералд, успя да пристигне в Прищина, за да наблюдава учението на Косовските сили за сигурност в района на топлоелектроцентрала близо до Прищина. 
						*** 
						
						България подкрепя Сърбия в нейния процес на интеграция в ЕС, каза председателят на българския парламент Цецка Цачева по време на среща в понеделник (19 април) с колегата си от Сърбия Славица Джукич-Деянович. Всяка помощ от българския парламент ще бъде добре дошла и високо оценена, каза Джукич-Деянович по време на еднодневното си посещение в София, където се срещна с българския президент Георги Първанов и членове на правителството. Обсъдени бяха основно двустранни въпроси, включително инфраструктурата и проблемите на околната среда. 
						*** 
						Европейската интеграция и икономическо сътрудничество са приоритетни за Македония и Албания, заявиха в сряда (14 април) в Скопие лидерите на двете страни. Македонският президент Георге Иванов и гостуващият му албански колега Бамир Топи призоваха за укрепване на сътрудничеството в икономическия сектор. Топи похвали ролята на етническите албански политически партии в Македония и призова за пълно прилагане на Охридското споразумение. Той изрази също така подкрепа за кандидатурата на Скопие за членство в НАТО. 
						*** 
						Израелският външен министър Авигдор Либерман и румънският му колега Теодор Баконски обсъдиха двустранната сигурност и икономическите връзки по време на среща в сряда (14 април) в Букурещ. По време на тридневното си посещение в Букурещ Либерман се срещна също с президента Траян Бъсеску, посети Мемориала на жертвите на холокоста и се срещна с членове на еврейската общност в Румъния. 
						*** 
						
						Хърватия ще може скоро да отвори преговорната глава "Правосъдие", каза финландският премиер Мати Ванханен по време на пресконференция на 13 април с колегата му от Хърватия, Ядранка Косор, която е на посещение в страната. Хърватия е изпълнила всички условия за откриването на тази глава, каза Косор, отбелязвайки усилията на страната си в борбата с корупцията, реформиране на съдебната система и сътрудничеството с Хагския трибунал за военни престъпления. Тя каза, че Загреб ще направи всичко възможно да завърши присъединителните си преговори с ЕС тази година. 
						
						(Различни източници -- 13/04/10-20/04/10)

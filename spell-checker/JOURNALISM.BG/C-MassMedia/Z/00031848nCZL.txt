Румънският премиер Бок ще сформира кабинет на малцинството
					02/10/2009
					 
						БУКУРЕЩ, Румъния -- Премиерът Емил Бок заяви в четвъртък (1 октомври) пред посланици от ЕС, че е решил да сформира кабинет на малцинството, в който портфейлите, държани досега от Социалдемократическата партия (СДП), ще бъдат разпределени между министри от Либералдемократическата партия (ЛДП). Правителството се разпадна по-рано същия ден, след като партньорът в управляващата коалиция, СДП, напусна в знак на протест срещу отстраняването на министъра на вътрешните работи Дан Ника. Съгласно конституцията Бок има правото да назначи министри, които да изпълняват длъжността 45 дни, без да се нуждае от вот на доверие от парламента. 
						Министърът на правосъдието Каталин Предою, независим, поема портфейла на външните работи; икономическият министър Адриян Видяну ще оглави министерството на здравеопазването; министърът на туризма Елена Удря ще отговаря за околната среда; транспортният министър Раду Берчану ще поеме земеделския портфейл; финансовият министър Георге Поджа ще оглави министерството на труда; министърът на далекосъобщенията Габриел Санду ще вземе портфейла на МСП; министърът на младежта и спорта Сорина Плачинта ще поеме портфейла за отношенията с парламента; самият Бок пък ще изпълнява длъжността на министър на образованието. Горещият портфейл на вътрешния министър е в ръцете на министъра на регионалното развитие Василе Блага. Президентът Траян Бъсеску вече е подписал указ за новия кабинет. (Зиаре, Журналул Национал, Гъндул, Гардианул, Ромъниа Либера, Евениментул Зилеи, Котидианул - 02/10/09; Би Би Си, Ройтерс, Медиафакс, Агерпрес - 01/10/09)

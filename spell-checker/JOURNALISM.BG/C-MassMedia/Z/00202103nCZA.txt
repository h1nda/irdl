Балканите са върхов приоритет за Турция 
					29/11/2011
					Една от основните цели на конференцията бе да засили сътрудничеството и координацията между балканските асоциации в Турция и да подобри отношенията между Турция и Балканите. 
					От Менекше Токяй за Southeast European Times от Анкара -- 29/11/11
 
					 
						
Балкански асоциации, дипломати и политици се събраха в турския парламент в понеделник (28 ноември), за да обсъдят сътрудничеството помежду си. [Gunyuzu Daily]
						Турция и Балканите бяха темата на първата многонационална конференция, състояла се в турския парламент в понеделник (28 ноември). Събитието привлече представители на 156 асоциации, дипломати и политици от балкански произход. 
						"Целта на конференцията е да бъдат обсъдени проблемите в рамките на балканските страни, да се вслушаме в тревогите на хората с балкански произход, живеещи в Турция, и да се засили диалогът и способността на асоциациите да действат съвместно", заяви за SETimes професор Корай Башол от името на представителите на Турско-балканската платформа. 
						В изказване за SETimes Аднан Вардарли, президент на Балканската асоциация за социално, икономическо и академично сътрудничество (BALKANSIAD), обясни, че значимостта на Балканите се е засилила през 90-те години, след разпадането на Югославия. 
						"В Турция съществува сериозна балканска общност. Тъй като [министър-председателят Реджеп Тайип] Ердоган е чувствителен към балканските въпроси, броят на съответните платформи значително се е увеличил", каза той. 
						Според Вардарли такива конференции са много важни за установяването на диалог между съответните асоциации, за да се увеличат инвестициите и да се обсъждат политическите въпроси. 
						Като основен говорител, депутатът, представляващ град Измир и Партията на справедливостта и развитието, Рифат Саит обясни, че сред публиката има представители на асоциации с всякакви политически нагласи и симпатии. "В Турция има около 15-20 милиона души от балкански произход. И общата тревога на тази общност е вълната на имиграция от Балканите", каза той. 
						Саит обяви проект за създаването на Балкански парламентарен съвет в рамките на туския парламент с генералният секретариат в Измир. 
						"В контекста на дейностите по отбелязаването на 100-годишнината от Балканските войни през 2012 година ние планираме да организираме и първия Балкански форум в Измир, на който ще бъдат поканени държавните глави и правителствените ръководители на балканските страни", обясни той. 
						Саит също каза, че в сътрудничество с външното министерство, общините, университетите и асоциациите ще бъде изградена електронна база от данни, която ще окуражи балканските асоциации да работят заедно и да споделят информация. 
						Общо мнение, споделено на конференцията, бе, че широкообхватните проекти в региона, подкрепяни от Турската агенция за международно сътрудничество и развитие (TİKA), са от изключителна важност. 
						"Тъй като държавите на Балканите преминават през процес на реконструкция, те се нуждаят от съвета на Турция за изграждане на значим капацитет по въпроси на правото, правосъдната система и търговията", изрази мнение Вардарли, като добави, че установяването на приятелски връзки между турски и балкански общини и засилването на сътрудничеството със страните от Балканите е от изключителна важност. 
						Според Айхан Болукбаши, президент на Федерацията на румелийските балкански асоциации, конференцията е показала нуждата от сближаване на асоциациите. 
						"Преди конференцията нашият проблем беше да се съберем. Ако не сме организирани, мнозинството ни не може да се превърне в сила", подчерта той. 
						Участниците на конференцията единодушно подчертаха важността на Балканите като заздравяващ фактор за единството и солидарността на Турция, а почетният консул на Босна и Херцеговина Кемал Байшак каза, че "балканският свят дава на турския свят възможност да се обедини под един покрив". 
						Междувременно депутатът, представляващ град Бурса и Партията на справедливостта и развитието, Кемал Шербетчиоглу също подчерта, че обединените Балкани могат да направят Турция по-силна. 
						Хакан Окчали, директор на Департамента за Балканите и Централна Европа на турското шъншно министерство, каза, че "Балканите са географска област от върхов приоритет", като добави, че произходът на Турция е залегнал на Балканите. "Ще преориентираме още стъпки на балканския регион на базата на мненията след тази среща", каза той в обръщението си към участниците. 
						В резултат на конференцията Башол каза за SETimes, че ще бъдат предприети всички възможни мерки за разширяване на представянето на хората с балкански произход в парламента, обществения сектор, администрацията и местните правителства.

ЕК направи преглед на финансите на България в свой доклад
					17/02/2012
					Европейската комисия ще направи задълбочена оценка на положението в България, за да определи дали в страната съществуват рискови макроикономически дисбаланси.
					От Светла Димитрова за Southeast European Times от София – 17/02/12
 
					 
						
Работниците от изпадналия в тежко финансово състояние железопътен оператор на България БДЖ обявиха стачка през ноември 2011 г. в знак на протест срещу планираното съкращаване на 2 000 работни места. Публичният дълг е един от факторите, които ще бъдат разгледани от ЕК. [Ройтерс]
						В нов доклад България беше включена сред 12-те страни от ЕС, в които съществува икономически климат с по-високи рискове и опасност от задълбочаване на кризата. 
						Във вторник (14 февруари) Европейската комисия (ЕК) публикува своя първи доклад по Механизма за предупреждение, в който анализира държавите по няколко показателя, включително цени на жилищата, износ и публичен дълг, за да определи дали съществуват неблагоприятни макроикономически дисбаланси. 
						В доклада бяха посочени България, Белгия, Кипър, Дания, Финландия, Франция, Италия, Унгария, Словения, Испания, Швеция и Обединеното кралство. 
						България превишава праговете на ЕС по три показателя – баланс по текущата сметка като процент от БВП, нетна международна инвестиционна позиция (НМИП) като процент от БВП, номинален разход за единица труд (НРЕТ). 
						Дългът на частния сектор в страната, показател за вътрешните дисбаланси, възлиза на 169 % от БВП през 2010 г. – с 9 % над определения от ЕС праг. 
						„Към този момент не се установява в България да са налице прекомерни макроикономически дисбаланси“, се казва в изявление на министерството на финансите за SETimes от четвъртък. „Ето защо не се изисква предприемането на коригиращи действия и за момента такива мерки няма да бъдат взети.“ 
						През следващите седмици ЕК ще проучи състоянието на всяка от държавите и планира да изготви нов доклад през май с конкретни препоръки за всяка от 12-те страни. Ако необходимите коригиращи действия не бъдат предприети, Брюксел може да започне „процедура при прекомерен дисбаланс“ срещу тях, което може да доведе до налагането на санкции. 
						При представянето на резултатите от първия доклад от Механизма за предупреждение съгласно новите правила на ЕС относно икономическото управление комисарят по икономическите въпроси на 27-членния блок Оли Рен заяви, че целта на доклада е да посочи потенциално опасни процеси, а не да състави „черен списък“ на провинилите се страни. 
						„Целта е да се установят рисковите дисбаланси, които през годините са се натрупали в някои държави членки, и да се окаже съдействие за тяхното коригиране, както и да се помогне на европейските икономики отново да заемат по-стабилна позиция, така че да могат да издържат на бъдещите икономически сътресения“, заяви той във вторник. 
						В цифрово изражение най-сериозното отклонение на България е по показателя НМИП. Въпреки че стойността на този показател не трябва да надвишава -35 % от БВП, според ЕС в балканската държава той е възлизал на -97,7 % от БВП през 2010 г.
						В направеното във вторник изявление на министерството на финансите се посочва, че това „се дължи на значителния поток на чуждестранни капитали под формата на преки чуждестранни (ПЧИ) и на финансирането на националната банкова система от чужди банки майки през годините преди кризата“ от края на 2008 г. 
						Друг фактор е „относително ниското ниво на БВП в сравнение с притока на капитали“. Очакванията на министерството са, че НМИП на страната ще се подобри през следващите месеци и че дефицитът по този показател ще намалее с 26 % до 2013 г. 
						Председателят на Българската стопанска камара (БСК) Божидар Данев също свърза очертаните в доклада на ЕК макроикономически слабости с притока на огромни финансови ресурси по време на присъединяването на страната към ЕС. 
						„Фактът, че България се присъединяваше към ЕС, доведе до създаването на изключително спекулативна среда в страната. В икономиката постъпиха огромни количества чуждестранен банков капитал, с който бяха финансирани най-вече търговията с недвижими имоти и строителният сектор“, заяви той за SETimes в сряда. 
						„Тези до голяма степен спекулативни финансови потоци бяха привлечени от високата норма на възвращаемост, която варираше между 20 и 50 % и дори беше по-висока в търговията с недвижими имоти“, отбеляза също Данев. „Вследствие на това от 2006 до 2008 г. в България се наблюдаваше невероятно икономическо оживление, което в крайна сметка доведе до прегряване на икономиката.“ 
						Според икономиста притокът на огромни финансови ресурси е изпитание за малките икономики като българската. Това ги прави уязвими към сътресения и изкривява техните макроикономически показатели. 
						Според министерството на финансите салдото по текущата сметка на България през 2011 г. се очаква да бъде c излишък в размер на около 1,8 % от БВП. 
						„Икономическата нестабилност, която се наблюдава през последните няколко години, разбира се, не е от полза, но също така показва, че нашата икономика може да издържи на подобни сътресения“, заяви Данев.

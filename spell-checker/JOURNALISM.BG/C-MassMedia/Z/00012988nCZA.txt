Международният съд прекрати делото, заведено от Сърбия и Черна гора срещу държави от НАТО 
					16/12/2004
					Висшият юридически орган на ООН прекрати съдебните дела, заведени от Сърбия и Черна гора срещу осем държави от НАТО, участвали в кампанията на алианса в Косово през 1999 г., на основавание на факта, че по това време балканската държава не е била член на ООН.
					(АП, Ройтерс, Гласът на Америка, Дойче веле, Радио Б92, Информационен център на ООН , Международен съд - 15/12/04)
 
					 
						
Международният съд прекрати делата, заведени от Сърбия и Черна гора срещу осем натовски държави, обвинени в геноцид по време на действията на алианса в Косово през 1999 г. [АФП]
						В сряда (15 декември) Международният съд (МС) прекрати съдебните дела, заведени от Сърбия и Черна гора срещу осем натовски държави заради кампанията на алианса в Косово през 1999 г. Основният съдебен орган на ООН, известен също като Световен съд, заяви, че не може да разгледа обвиненията на балканската държава, тъй като тя не е била член на ООН в момента на подаване на оплакванията. 
						"Съдът единодушно намира, че няма юрисдикция да разглежда обвиненията, внесени от Сърбия и Черна гора на 29 април 1999 г.," каза председателят на съдебния състав Ши Жиуйонг. 
						В тези съдебни дела Белгия, Великобритания, Канада, Франция, Германия, Италия, Холандия и Португалия бяха обвинени, че са нарушили международното право. Испания и Съединените щати първоначално също бяха включени, но през юни 1999 г. МС реши, че съдебното производство срещу тях трябва да се прекрати "поради очевидна липса на юрисдикция". 
						Останалите осем държави заявиха, че действията им са били оправдани поради кампанията за етническо прочистване, предприета от режима на бившия югославски президент Слободан Милошевич срещу албанското мнозинство в Косово. 
						Според Би Би Си МС може да разрешава спорове единствено между държави членки на ООН, освен в случай на подписани конвенции, които предоставят юрисдикция на съда, или ако две държави са се договорили съдът да разгледа спора им, или ако Съветът за сигурност на ООН изпрати дело за мнение. 
						Като коментира решението на МС, външният министър на Сърбия и Черна гора Вук Драшкович каза в сряда, че това е морална и политическа загуба за народа. Предвиждайки какво ще бъде решението на съда, той бе призовавал за оттегляне на обвиненията срещу натовските държави. 
						"Влизането в "Партньорство за мир" (ПзМ) би било много по-лесно и би било много по-вероятно Хърватия и Босна и Херцеговина да оттеглят обвиненията си срещу Сърбия и Черна гора", ако Белград оттегли заведените съдебни дела, цитира думите на Драшкович "Радио Б92" в сряда. 
						По време на посещение в Белград през юли генералният секретар на НАТО Яп де Хоп Схефер каза, че освен изискването за пълно сътрудничество с трибунала на ООН за военни престъпления, друго важно условие, което Сърбия и Черна гора трябва да изпълни, за да се присъедини към програмата ПзМ, е да се откаже от съдебните дела срещу алианса. Ако държавата иска да бъде приета в такива организации, като ЕС и НАТО, тя първо трябва да покаже, че споделя техните "ценности", каза той. 
						Други новини: В сряда Драшкович заплаши, че неговата партия, Сръбското движение за обновление, ще напусне управляващата коалиция, ако до януари не бъдат премахнати всички пречки между Белград и Брюксел. Сърбия и Черна гора няма да може да постигне напредък по пътя си към евроатлантическата интеграция, ако Белград не сътрудничи на трибунала на ООН, предупреди министърът. 
						"Това поставя под въпрос всичко - оцеляването на съюзната държава, защитата на Косово и икономическото и демократично развитие на страната", каза Драшкович пред белградския всекидневник "Блиц".

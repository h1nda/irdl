Хърватските медии очакват промени в кабинета след оттеглянето на Жужул
					06/01/2005
					 
						ЗАГРЕБ, Хърватия -- Местните медии предадоха в сряда (5 януари), че в кабинета се подготвят основни промени след оставката на външния министър Миомир Жужул. Според публикации в местната преса заместник министър-председателят и здравен министър Андрия Хебранг също може да се оттегли по здравословни причини. Наблюдатели твърдят, че министрите на икономиката и транспорта са вероятните кандидати да го заместят.
						Също в сряда премиерът Иво Санадер и лидерите на партиите в парламента се споразумяха за състава на преговарящия екип на страната с ЕС. Главен преговарящ ще бъде Владимир Дробняк, който понастоящем оглавява мисията на страната в ООН. Министърът на европейските въпроси и интеграцията Колинда Грабар-Китарович ще бъде начело на екипа.
						Други новини: Хърватският конституционен съд отхвърли искането на кандидата за президент Борис Микшич за повторно преброяване на гласовете. Съдът постанови, че той не е предоставил убедителни доказателства за нарушения по време на изборите на 2 януари. Съдът също така отхвърли отделна жалба, внесена съвместно от няколко други кандидати за президент: Дорис Кошта, Славен Летица, Любо Чесич и Мирослав Райх. (Вечерни лист, Виесник, Нови лист - 06/01/05; Ройтерс, AФП, ХИНA, ХРT - 05/01/05)

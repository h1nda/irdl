Бивш македонски министър е обвинен в убийство
					27/02/2005
					 
						ЗАГРЕБ, Хърватия -- Бившият министър на вътрешните работи на Македония Любе Бошковски бе обвинен в убийството на шестима пакистанци и един индиец по време на специална полицейска операция близо до Скопие през 2002 г., съобщиха от прокуратурата на областта Пула в събота (26 февруари). Заедно с трима висши македонски служители и външен съучастник Бошковски бе обвинен, че е инсценирал убийството, представяйки го като полицейска акция срещу международния тероризъм. Проведено по-късно разследване установи, че жертвите са икономически емигранти. Бошковски, който притежава двойно хърватско и македонско гражданство, бе арестуван от хърватските власти миналия септември по международна заповед за арест. (Вест, Дневник, Утрински весник, A1 TВ, Би Би Си, Ройтерс - 26/02/05; Хина - 25/02/05)

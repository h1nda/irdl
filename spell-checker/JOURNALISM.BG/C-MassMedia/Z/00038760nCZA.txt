Безработицата в Македония намалява
					14/06/2011
					С помощи от ПРООН заетостта, потенциалът за откриване на нови работни места и икономиката на Македония като цяло бележат ръст. 
					От Клаудия Лутовска за Southeast European Times от Скопие -- 14/06/11
 
					 
						
ПРООН работи по подобни програми с правителствата на Босна и Херцеговина, Хърватия, Албания и Косово. [ПРООН]
						Според министъра на финансите Зоран Ставрески безработицата е един от най-големите икономически и социални проблеми в Македония. През последните две години се наблюдава лек, но значителен спад в безработицата с важния принос на ПРООН през 2011 г. за разработването и прилагането на правителствените мерки за активна заетост. 
						"Идеята с това предложение е да имаме печеливша ситуация без губещи, от която да се облагодетелстват всички: работниците, работодателите и правителството," каза Блерим Златку, управител на Търговската камара на Северозападна Македония, за SETimes. 
						Разкриването на около 700 работни места се очаква от програмата за самозаетост, за която са отделени 147,5 млн. македонски денара. 
						"Правителството въведе десет програми за намаляване на безработицата, чрез които ще бъдат заети 7 000 граждани. Бюджетът възлиза на 10 млн. евро. Програмите за заетост ще насърчават заетостта във всички сектори и в частност самозаетостта," каза заместник-премиерът Владимир Пешевски. 
						Екипът на ПРООН отговаря за двудневното обучение по изготвяне на бизнесплан. Ако кандидатите започнат самостоятелен бизнес, след като са участвали в обучението, те ще бъдат извадени от списъка на безработните в Агенцията по заетостта за период от три години. 
						Агенцията по заетостта в страната отговаря за активните политики и мерки за заетост в рамките на правителствения Оперативен план за 2011 г. 
						Мерките важат за безработни лица и работодатели, заинтересовани да участват в тази активна икономическа мярка. 
						През 2010 г. 2 590 души са се регистрирали за безвъзмездни помощи за самозаетост, от които 690 са изготвили успешно бизнеспланове и са регистрирали фирми, а 779 са подали заявление за официално регистриране на своя бизнес, от които досега са регистрирани 249 дружества. 
						"Процентът на регистрираните дружества, които са получили средства по програмата на ПРООН досега, е 61 %, което е много повече в сравнение с други европейски страни," казва Снежана Дамяновска от ПРООН. 
						По официални данни на ПРООН 80 % от дружествата, които са се регистрирали по мярката през 2007 г., 2008 г., 2009 г. и 2010 г., са действащи и днес. 
						Статистиката показва, че най-високата безработица в Македония е сред хората с основно образование, жените и младежите. От 2007 г. насам над 12 млн. щатски долара са инвестирани в разкриването на работни места, от които 95 % се финансират от македонското правителство. 
						През четирите години на реализация програмите за заетост са подкрепили създаването на 1 742 дружества. 
						В региона ПРООН работи по подобни програми с правителствата на Босна и Херцеговина, Хърватия, Албания и Косово. 
						Министърът на труда и социалната политика Джелал Байрами признава, че интересът от страна на албанците и техните дружества е много слаб. Той казва, че с отделените средства за разкриване на нови фирми се злоупотребява и че физическите и юридическите лица трябва да върнат пълната сума от парите по тази програма. 
						В съседна България, според Ивайло Найденов от Министерството на труда и социалната политика, една политика на активен трудов пазар чрез изготвяне на годишни национални планове е довела до по-ниска безработица. 
						Годишно в България се отделят около 100 млн. евро за осъществяване на мерки за заетост. 
						Един от многото примери за успех е пътническата агенция "Глобус Травел", участник в проект по самозаетост, подкрепен от ПРООН. Собственичката, Елена Лотеска Наумоска, е започнала своя бизнес в туризма и работи успешно през последните две години. 
						"Макар че пътнически агенции съществуват, техният брой е все още малък и имаме добра възможност да развиваме туризма до най-високия му потенциал, не само през лятото, но и целогодишно. Агенцията работи успешно и съм доволна от нейните постижения."

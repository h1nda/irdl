Албания получава финансова помощ от Съединените щати
					03/08/2005
					Албанските въоръжени сили ще могат да получат ново оборудване и обучение благодарение на две безвъзмездни помощи от Съединените щати на обща стойност 8 млн. долара.
					От Ерлис Селимай за Southeast European Times от Тирана -- 03/08/05
 
					 
						
Помощта бе одобрена като част от искането на американския президент Джордж У. Буш за неотложна военновременна допълнителна помощ за съюзниците от коалицията. Специална армейска част от над 100 албански военнослужещи е разположена в момента в Ирак, където служи под американско командване. [AФП]
						Албания получи 8 млн. долара безвъзмездна помощ от Съединените щати като признание за ролята й в международните мироопазващи мисии и глобалната война срещу терора, обяви миналия месец американското посолство. Парите се предоставят чрез американския Фонд за коалиционна солидарност (ФКС) и Глобалната инициатива за мироопазващи операции (ГИМО) на президента Джордж У. Буш. 
						"Като една от 18-те страни, признати по програмата ФКС, Албания ще получи 6 млн. долара за Албанските въоръжени сили (АВС) за военно оборудване и обучение," се казва в изявление на посолството. Междувременно чрез ГИМО -- програма за подкрепа на американските съюзници при изграждането на силен мироопазващ контингент с коалиционните партньори -- бе отпусната безвъзмездна помощ от 2 млн. долара за подпомагане на обучението на албански военни за мироопазващи операции.
						 "Помощ ще бъде предоставена за реформата в отбраната, обучение, оборудване и хуманитарна помощ. Тези програми са предназначени да подпомогнат АВС да изградят възможности за собствена отбрана, работа съвместно с въоръжените сили на Съединените щати и НАТО, както и за укрепване на американско-албанското приятелство," се казва в изявлението на посолството.
						Другите страни от региона, които ще получат финансиране от ФКС, са България, Македония и Румъния.
						Помощта е част от искането на американския президент Джордж У. Буш към Конгреса за отпускане на допълнителен бюджет за неотложни военновременни нужди, предвиден за подпомагане на съюзниците от коалицията, които са подкрепили военните усилия в Ирак и Афганистан. Албания разполага със свои мироопазващи сили и в двете страни и е една от четирите държави, които са участвали със свой контингент в бойната фаза на операция "Трайна свобода". 
						Специална армейска част от над 100 албански военнослужещи е разположена в момента в Ирак, където служи под американско командване и изпълнява не бойни задачи. Албания има 23-членна мироопазваща част в Афганистан, както и военнослужещи в Босна и Херцеговина.
						Албания се стреми активно и към интеграция в НАТО. Заедно с Хърватия и Македония тя е част от подкрепяната от САЩ инициатива "Адриатическа харта", която има за цел да координира усилията на трите страни за постигане на интеграция в евроатлантическите структури.

Лайчак: "Военното присъствие на ЕС в БиХ трябва да се запази"
					20/07/2007
					 
						САРАЕВО, Босна и Херцеговина (БиХ) -- Върховният представител на международната общност Мирослав Лайчак заяви в четвъртък (19 юли), че чуждестранното военно присъствие в БиХ трябва да се запази. "ЮФОР трябва да остане в региона, докато сигурността в БиХ стане напълно самоподдържаща се", каза Лайчак след среща с британския генерал Джон Рийт, оперативен командващ на ЮФОР и заместник-комадващ на обединените сили на НАТО в Европа. Лайчак, който представлява и ЕС в БиХ, приведе и довода, че присъствието на силите на ЕС укрепва неговия мандат. Подобряването на ситуацията в страната стана причина за намаляване на числеността на войските от 6 500 на 2 500 души по-рано през годината.
						На посещение в Сараево в четвъртък бе и Дорис Пак, председателка на Комисията за Югоизточна Европа на Европейския парламент (ЕП). Тя заяви пред министър-председателя на БиХ Никола Спирич и членовете на паламента на БиХ, че ЕП спешно ще поиска от политиците да постигнат компромис по реформата в полицията. Това, от своя страна, би открило пътя за подписване на Споразумение за стабилизация и асоцииране с ЕС.
						Други новини -- Искри на напрежение прехвърчаха по време на мача за купата на УЕФА между местния отбор "Зрински Мостар" и сръбския "Партизан" (Белград). Феновете на двата съперника се обсипваха с камъни и бомбички и се сбиха с полицейските сили за борба с безредиците. (Независне Новине - 20/07/07; АФП, Ройтерс, Уебсайт на СВП, РТРС, Фена, ПБС - 19/07/07)

Процесът срещу гръцките терористи започна при безпрецедентни мерки за сигурност
03/03/2003
Заподозрените членове на терористичната групировка "17 Ноември" бяха изправени пред съда в понеделник (3 март) в затвор близо до Атина. Използването на камери в съдебната зала е забранено, а обвиняемите седят зад бронирано стъкло.
(БиБиСи - 03/03/03; АП, Ройтерс - 02/03/03; БиБиСи - 19/07/02)
 
 
Процесът срещу 19-те обвиняеми, членове на гръцката терористична групировка "17 ноември" започна в Атина в понеделник (3 март) при безпрецедентни мерки за сигурност. Определян като най-големия наказателен процес в страната от десетилетия насам, той вероятно ще продължи няколко месеца. Обвиняемите се намират зад бронирано стъкло в специалната съдебна зала в затвора с най-висок режим на сигурност Коридалос. Ако бъдат осъдени, повечето от тях вероятно ще получат доживотни присъди.
Заподозрените са обвинени за 23 убийства, повече от 100 бомбени атентати и множество обири през последните 28 години. Крайно лявата терористична групировка, кръстена на студентското движение срещу бившата гръцка военна диктатура, започва дейността си с убийството на ръководителя на офиса на ЦРУ в Атина Ричард Уелч през 1975 г. Това слага началото на серии от убийства на индустриалци, чужди дипломати и гръцки политици. Британският военен аташе бригаден генерал Стивън Сондърс, убит през юни 2000 г., е последната жертва на групата.
За около три десетилетия, властите не можеха да заловят нито един от членовете на групировката. През юни 2002 г. обаче дойде дългоочакваният пробив с ареста на Савас Ксирос, заловен след неуспешна бомбена атака, по време на която е бил тежко ранен. Следва поредица от полицейски акции, при които са задържани другите заподозрени, в това число Александрос Йотопулос, за когото се смята, че е основател и лидер на групировката. Пред съда са изправени и двамата братя на Савас Ксирос, Василис и Христодулос, както и Димитрис Куфодинас, за когото се твърди, че е главният наемен убиец на "17 Ноември".
58-годишният икономист Йотопулос, обвинен в почти 1 000 престъпления, твърди, че е невинен и че участието му в "17 Ноември" е "инсценирано от англо-американските тайни служби". Отпечатъците от пръстите, намерени от полицията по време на акциите през последната година, съвпадат с тези на Йотопулос.
След ареста, Василис Ксирос пое отговорността за убийството на Сондърс и на англо-гръцкия бизнесмен Константинос Ператикос през 1997 г.
Срещу Куфодинас бе предявен иск за "политическа отговорност" за акциите на "17 Ноември", заяви неговият адвокат Яна Куртовик. Тя добави, че заподозреният не признава вината си за действията, които му се приписват "заради начина, по който са обяснени в делото по случая".
Обвиняемите твърдят, че изходът от процеса, провеждан от специално сформиран състав от трима съдии, е предварително решен.
Властите забраниха използването на камери и касетофони в съдебната зала, за да не се превръща процеса в публичен спектакъл, и това предизвика протеста на журналистите.
"Властите искат да гарантират безукорен процес... който да хвърли светлина върху един случай, причинил много болка и нанесъл много вреди на страната през последните 30 години", заяви министърът на правосъдието Филипос Пецалникос.
Между зрителите в залата в понеделник беше кметът на Атина Дора Бакояни, чийто съпруг е една от жертвите.

Аржентина нанесе най-тежкото поражение на Сърбия и Черна гора досега
		16/06/2006
		 
			ГЕЛЗЕНКИРХЕН, Германия -- Сърбия и Черна гора понесе най-тежкото поражение в историята си, като загуби с 6:0 от Аржентина в петък (16 юни). В миналото загубите на Югославия с 6:1 от Уругвай на Световната купа през 1930 г. и отново с 6:1 от Холандия на Европейския шампионат през 2000 г. са били най-сериозните й поражения. 
			Учудващо пасивният отбор на Сърбия и Черна гора стана лесна плячка на Аржентина. Южноамериканците откриха резултата още в петата минута с гол на Родригес. На играчите на Сърбия и Черна гора им трябваха около десетина минути, за да се отърсят от шока, макар че в един момент по средата на първото полувреме изглеждаше, че балканският отбор е на път да се върне в играта. Тогава дойде 31-ата минута и красивият гол на Камбиасо от средата на наказателното поле, който удвои резултата за Аржентина. 
			Неприятностите за Сърбия и Черна гора продължиха, след като играта на отбора стана почти хаотична. Не мина много време и този път Креспо получи дълъг пас отново в средата на наказателното поле и отбеляза третия гол в мача, ала реферът свири засада и наказа аржентинския играч с жълт картон. Повечето зрители обаче не бяха съгласни с решението на съдията. Справедливостта възтържествува в 41-ата минута, когато Родригес отбеляза втория си гол след груба грешка на защитата на Сърбия и Черна гора. 
			Лошият сън за „плавите” се превърна в истински кошмар през второто полувреме, когато Кежман получи червен картон. Креспо и Тевес отбелязаха още два гола в 78-ата и 84-ата минута. Меси, детето чудо на аржентинския футбол, отбеляза шестия гол в 88-ата минута в първия си мач на световно първенство в кратката си кариера. Това беше и 100-ият мач на Саво Милошевич за националния отбор на страната. Застаряващата сръбска суперзвезда има 35 гола за Сърбия и Черна гора и Югославия. 
			Разгромът на практика определи съдбата на балканския отбор. Сърбия и Черна гора би могла да премине в следващия кръг на Световната купа само ако спечели голяма победа над Кот д’Ивоар и Холандия изгуби мачовете си и срещу Кот д’Ивоар и Аржентина. (От Иван Чомаков за Southeast European Times)
			Съставите на двата отбора: 
			Аржентина: Роберто Абондансиери, Хуан Пабло Сорин, Габриел Хайнце, Роберто Аяла, Никола Бурдисо, Хавиер Маскерано, Макси Родригес (Лионел Меси, 74), Луис Гонсалес (Естебан Камбиасо, 17), Хуан Роман Рикелме, Хавиер Савиола (Карлос Тевес, 58), Ернан Креспо.
			Сърбия и Черна гора: Драгослав Йеврич, Милан Дудич, Младен Кръстаич, Горан Гавранчич, Огнен Короман (Даниел Любоя, 50), Предраг Джорджевич, Алберт Надж (Иван Ергич, 46), Игор Дуляй, Деян Станкович, Матея Кежман, Саво Милошевич (Звонимир Вукич, 70).
			Съдия: Роберто Росети

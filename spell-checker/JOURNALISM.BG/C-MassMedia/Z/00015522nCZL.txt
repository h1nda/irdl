Македония изпраща свои членове в многонационален медицински екип в Афганистан 
					08/08/2005
					 
						СКОПИЕ, Македония -- В неделя (7 август) във военната болница в Скопие се състоя церемония по изпращането на македонските членове на съвместния албанско-хърватско-македонски медицински екип, който се отправя за Афганистан. Президентът Бранко Цървенковски изнесе слово, в което подчерта значението на мисията за кандидатурата на Македония за членство в НАТО, както и за имиджа на страната като поддръжник на процеса на демократизация в света. Всяка от трите балкански страни изпраща по четирима свои представители в 12-членния екип, който ще се присъедини към ръководените от НАТО Международни сили за поддържане на сигурността в Афганистан за шестмесечна мисия. Съвместният екип ще служи под гръцко командване в зона, която включва международното летище в Кабул. (Уеб-сайт на македонско правителство - 08/08/05; Телма ТВ, A1 TВ - 07/08/05)

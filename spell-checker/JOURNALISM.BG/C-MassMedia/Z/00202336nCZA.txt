Черногорците планират нови протести заради увеличенията на цените
					09/02/2012
					Властите игнорират призивите за отмяна на увеличаването на цените на електроенергията, предизвиквайки нови протести.
					От Дражен Ремикович за Southeast European Times от Подгорица -- 09/02/12
 
					 
						
Повече от 10 000 души излязоха на протест миналия месец. [Дражен Ремикович/SETimes]
						Черногорците са все още ядосани от увеличенията на цената на електроенергията миналия месец и планират да излязат отново по улиците, за да покажат недоволството си от това, че правителството не обръща внимание на исканията им. 
						Организаторите обявиха, че ще има протести в Биело Поле в петък (10 февруари) и в Подгорица седмица по-късно. 
						След като цената на електроенергията се покачи с 6,7 %, 10 000 протестиращи от цялата страна излязоха на митинг на 21 януари. 
						Перо Вучкович, зам.-директор на държавната институция, която определя цената на електроенергията, Агенцията по енергетика на Черна гора, РАЕ, заяви, че увеличението на цените през следващите няколко години ще бъде компенсирано от намаления на таксата за обслужване. 
						"Сегашната цена на един мегават в Черна гора е 34 евро. Планира се през следващите осем години тази цена да [се] увеличава с 5 % [на година]. От друга страна, някои услуги, за които плащат гражданите в момента, ще бъдат намалени или ще изчезнат напълно, така че общата цена на електроенергията за обикновените потребители ще се увеличи съвсем малко", заяви Вучкович за SETimes. 
						Той отбеляза, че цената на електроенергията в Черна гора е намалявала постоянно през последните три години, и добави, че единствено РАЕ може да регулира цените на електроенергията. 
						“Не министър-председателят, не правителството", каза Вучкович. 
						Правителството обяви, че ще отпусне още пари за субсидии на електроенергията за най-уязвимите сектори на населението и вероятно ще разшири списъка на хората, получаващи помощи, за да си плащат сметките. 
						В момента правителството отпуска помощи на стойност около 1 млн. евро за близо 15 000 граждани. 
						Въпреки тези обяснения, изглежда, че хората са решени да покажат разочарованието си. 
						Гражданинът на Подгорица Стеван Вукчевич, на 28 г., е бил на януарските протести и каза, че ще отиде и на протестите този месец. 
						"Ако електроенергията стане по-скъпа, ще организираме още протести. Това е единственият [отговор], който хората могат да дадат на увеличението на цената. В тази държава всичко става все по-скъпо с всеки изминал ден. Само заплатите намаляват", каза Вукчевич за SETimes. 
						Огнен Йовович, председател на студентския съвет във факултета в Никшич и един от организаторите на протестите, каза за SETimes, че студентите планират да разширят списъка си с искания. 
						"Ще искаме от правителството да разследва всички подозрителни приватизации на бившите черногорски държавни предприятия. Правителството на Черна гора разрушава тази страна - ако не им се противопоставим, нямаме бъдеще в тази държава", каза Йовович. 
						 Миналия месец организаторите на протестите заявиха, че ще поискат оставката на правителството, ако то не изпълни исканията им. 
						Министър-председателят Игор Лукшич предложи на организаторите на протестите да основат политическа партия, защото, каза той, това послание е прескочило границата и от гражданско е станало политическо. 
						Организаторите обаче твърдят, че нямат политически амбиции. 
						"Просто искаме да покажем, че всяка власт трябва да се контролира от народа", каза за SETimes Ваня Чалович, председателка на НПО "Мрежа за утвърждаване на гражданския сектор". 
						Политологът Дритан Абазович, член на НПО "Форум 2010", заяви, че правителството иска да придаде на протестите политически отенък, за да намали значението им. 
						"Използват някои от старите си методи. Например, че не е добре за евроинтеграцията и подобни изрази. Фактът е, че правителството не предприе никакви действия миналата година, за да подобри стандарта на живот. Икономическата ситуация е много сложна и смятам, че следващите протести ще са по-мощни", каза Абазович за SETimes. 
						Средната месечна заплата в Черна гора е 475 евро. С размера си от 1,25 млрд. евро, или 45 % от БВП, прогнозният общ дълг на Черна гора се нарежда на второ място в региона, веднага след този на Албания.

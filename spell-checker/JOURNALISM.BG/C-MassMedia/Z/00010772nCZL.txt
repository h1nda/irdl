Гърция няма да пести средства за сигурността на Олимпиадата
12/05/2004
Бюджетът за сигурността на Олимпиадата в Атина вече надвишава почти двукратно първоначалните разчети, заяви висш гръцки представител, обявявайки планове за увеличаване броя на служителите по сигурността за охрана на спортистите, официалните лица и зрителите по време на Игрите.
(Би Би Си - 12/05/04; Electronic Telegraph - 12/05/04; AP, AФП, Ройтърс, Би Би Си, Си Ен Ен - 11/05/04)
 
 
"Взели сме политическо решение да не пестим средства при гарантиране сигурността на Игрите," заяви гръцкият министър на обществения ред Йоргос Вулгаракис във вторник (11 май). [АФП]
В стремежа си да гарантира безопасността и успеха на Атинската олимпиада гръцкото правителство обеща да не пести средства от сигурността. "Взели сме политическо решение да не пестим никакви средства при гарантирането на сигурността на Игрите," заяви на пресконференция във вторник (11 май) гръцкият министър на обществения ред Йоргос Вулгаракис.
Първоначално Гърция планираше да дислоцира 50 000 полицаи и войници по време на Игрите. Сега техният брой ще се увеличи с още 20 000. "Изчислили сме, че общият брой на ангажираните, без да се смятат доброволците, ще бъде от порядъка на около 70 000 души," заяви Вулгаракис пред репортери.
Бюджетът за сигурността на Олимпиадата нарасна до безпрецедентни стойности. Според министъра той вероятно ще достигне 1 млрд. евро, почти двукратно по-голям от 550-те млн. евро, които Гърция бе първоначално планирала да похарчи за сигурност и почти четири пъти повече от разходите за сигурност по време на Олимпиада-2000 в Сидни. Според Вулгаракис точните разчети ще станат известни едва след края на Игрите.
Неотдавнашните бомбени атентати в Истанбул, Мадрид и Риад, както и ситуацията в Ирак породиха безпокойство относно възможни терористични нападения. Страховете се увеличиха миналата седмица, когато три малки бомби експлодираха пред полицейски участък в Атина 100 дни преди церемонията по откриването. Властите обвиняват местни анархистични групи за нападенията, причинили леки материални щети, но не и наранявания.
"Независимо че тези инциденти са дребни, изолирани и без сериозно въздействие, те представляват, по мое мнение, държавна измяна," каза Вулгаракис, обвинявайки извършителите, че излагат Гърция на "натиск отвън".
Изявлението му дойде ден след като секретарят на американския Департамент по вътрешна сигурност Том Ридж похвали организаторите на Олимпиадата за "огромния напредък, който са постигнали по отношение на сигурността." Той предложи съдействието на своята агенция, ако е необходимо.
Стотици камери за наблюдение се инсталират на всички входни пунктове, определени места в столицата и на олимпийските обекти. Камери за наблюдение се прикачат и към 18 000- тонния покрив от стомана и стъкло над основния Олимпийски стадион, който се очаква да бъде наместен напълно след няколко дни.
Международният олимпийски комитет (МОК), който преди време бе изискал от организаторите краен срок 20 май за приплъзване на място на двете огромни арки на купола или в противен случай да се откажат от проекта, изглеждаше уверен във вторник, че всички спортни обекти и ключови инфраструктурни проекти ще бъдат завършени до церемониите по откриването.
Денис Озуълд, главен надзорник на МОК за Олимпиадата в Атина, заяви в сряда, "имахме съмнения за определени обекти и инфраструктура, но с голямо задоволство мога да ви съобщя, че тези съмнения бяха разсеяни. Нито един проект не е изложен на риск - знаем, че всичко ще бъде изпълнено навреме."
Гръцкият премиер Костас Караманлис ще посети САЩ на 19 май за среща с президента Джордж Буш и вицепрезидента Дик Чейни. Разговорите ще се фокусират върху въпроси на олимпийската сигурност.

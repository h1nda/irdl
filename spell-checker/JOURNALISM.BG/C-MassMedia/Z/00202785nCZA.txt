Ветерани са изправени пред предизвикателства от конфликтите през 90-те години на ХХ в.
					08/05/2012
					Едно поколение млади мъже се биха във войните и сблъсъците в по-голямата част от Западните Балкани. За мнозина обаче реинтегрирането им в обществото е плашеща битка.
					От Линда Карадаку за Southeast European Times от Прищина -- 08/05/12
 
					 
						
Мюсюлмански, сръбски и хърватски ветерани, които се биха едни срещу други по време на войната в Босна, обединиха силите си през март, за да протестират пред парламента в Сараево с искания за изплащане на просрочени пенсии. [Ройтерс]
						Две десетилетия след кървавите войни на Балканите остава един основен въпрос: какво е станало с вълните от бойци, които участваха в тях, сражавайки се за едната или за другата страна? Повечето от заемалите командни постове се озоваха на подсъдимата скамейка - в Хагския трибунал или в местните съдилища. Мнозинството от войниците обаче се завърнаха по домовете си. Техният живот е поел в различни посоки - някои трагични, други тривиални. Но буквално всички са изправени пред едно и също предизвикателство. 
						"Тъй като почти всички бивши бойци са в работоспособна възраст, обстановката на икономически застой тежко засяга тяхното реинтегриране. Много от тях са лишени от онези възможности за образование, от които биха могли да очакват да се възползват, и те са оставени да импровизират кариерите си," каза за SETimes Иън Банкрофт, основател на организацията "ТрансКонфликт", която работи за мирното решаване на конфликти в региона.
						Банкрофт добавя, че съответните държави се грижат зле за нуждаещите се от възможности за неформално образование, оставяйки мнозина в зависимост от системите за помощи, които страните просто не могат да си позволят да поддържат, особено като се има предвид броят на фалшивите претенденти. 
						"Съществува също тенденция към съсредоточаване върху икономическите измерения на реинтеграцията, което значи, че случаите на посттравматичен стрес не получават нужното внимание." 
						Политическият коментатор Белул Бечай от Косово, университетски преподавател, каза за SETimes, че международни групи са организирали възможности за обучение на бившите бойци. "Някои са интегрирани в полицията..., някои се захванаха с бизнес. Мнозина останаха забравени." 
						Вътрешният министър Байрам Реджепи каза за SETimes, че около 1 500 бивши членове на "Армията за освобождение на Косово" са били интегрирани в Косовската полиция. "Онези, които подадоха заявления и отговаряха на критериите, бяха приети и сега са в Косовската полиция." 
						Малич Ндреца е ветеран, който работи като охранител в универсален магазин. "Интеграцията стана по-индивидуално. Някои от бившите бойци заминаха за чужбина, някои сами си намериха работа, мнозина дори се разкаяха за участието си във войната, защото се бореха за идеали, не за нещо друго," каза той за SETimes. 
						Бечай смята, че няма голяма опасност тези бивши бойци да играят роля в евентуални бъдещи безредици в региона. "Те може да се впуснат във всякакви приключения, но не могат да ги продължат и завършат, ако разочарованите граждани, които не са доволни от високата безработица и бедност, не се присъединят към тях," каза Бечай. 
						Банкрофт е съгласен, че сред бившите бойци няма голямо желание да се бият отново. "Мнозина се борят да се справят с травмите от миналата война, за което получават много малко помощ. Повечето имат семейства и даже ипотеки. Много от тях се чувстват измамени и разочаровани от това, за което смятат, че са се борили в началото на 90-те години на ХХ в., и изключително трудно биха се съгласили отново да вземат оръжие в ръце," обясни той. 
						Международната организация за миграция (МОМ) е започнала да работи по рехабилитирането на бившите бойци през 1999 г. Според косовската информационна агенция "КосоваПрес" МОМ е регистрирала над 25 000 бивши бойци в Косово и им е помогнала да се ангажират в процеса на възстановяване след войната. Първоначално около 4 500 бивши бойци станаха част от Косовските сили за сигурност (КСС). Но самите КСС бяха в период на преобразуване и професионализиране. 
						В Босна и Херцеговина (БиХ) се намеси и НАТО. През май 2010 г. "Болкън Инсайт" предаде, че Алиансът е създал нов попечителски фонд в размер на 4,6 млн. евро, който да помага на бившите босненски войници да се реинтегрират в цивилния живот. 
						"Финансирането, включително половин милиона евро, предоставени от босненското правителство, бе предвидено да се използва в периода от 2010 до 2012 г.," предаде агенцията. Тя добави, че новият попечителски фонд "ще предоставя помощ на войниците, останали без работа при продължаващото преобразуване на Босненските въоръжени сили, докато се завръщат към цивилния живот." 
						В съседна Сърбия ОССЕ изчислява, че 15 % от мъжкото население са ветерани от войните на Балканите. Те са много разнородна група, включваща членове на бившата редовна армия, полицията и военизирани групи. 
						"Център за травми от войната", сръбска НПО, работи с тях по модел, наречен "Група за подпомагане на ветерани", която допринася за психологическото стабилизиране както на ветераните, така и на техните семейства, а също и за насърчаване на качественото им реинтегриране в обществото. Програмата допринася също за по-широкия обществен процес на приемане на военното минало и изграждане на устойчив мир. 
						Групата за подпомагане на ветераните събира хората, които споделят сходни преживявания от войната, и такива, които са имали едни и същи болки и проблеми в ежедневния живот, с цел да си помагат взаимно в преодоляване на трудностите. "Ветераните cа маргинализирани", смятат от центъра. 
						Банкрофт казва, че трябва да се направи повече за впрягане на потенциала на бившите бойци за изграждане на мира. 
						"Както показва примерът с бившите политически затворници в Северна Ирландия, бившите бойци могат да бъдат лидери в своите общности и да дават важен принос в преструктурирането след конфликти." 
					
				
			
					 
					
 
 

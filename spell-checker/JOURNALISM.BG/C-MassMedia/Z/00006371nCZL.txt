Подобрява се индексът за стабилността на Хърватска
24/03/2003
 
ЗАГРЕБ, Хърватска -- Индексът на политическа, социална и икономическа стабилност в Хърватска се е покачил с един пункт през март, достигайки 59, според редовното месечно проучване на Лиман Евразия Груп. Общата оценка на всички показатели за страната варира от 0 до 100. Аналитиците са отчели разрешаването на противоречията в управляващата коалиция, реформите в армията, поправките в закона за труда, и плановете за по-големите държавни инвестиции в инфраструктурата. Докладът дава положителна оценка на заявлението на Хърватска за присъединяване към ЕС, но отбелязва, че отношенията й с трибунала на ООН за военни престъпления вероятно ще представляват проблем. (Нови Лист, Ютарни лист - 24/03/03)

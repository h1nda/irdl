ЕС и Русия призовават Прищина и Белград да започнат диалог
12/09/2003
Еврокомисарят по външната политика Крис Патън и руският министър на външните работи Игор Иванов в отделно изказвания призоваха за диалог между Белград и Прищина.
(АФП, Ройтерс, РФЕ/РЛ, Seeurope.net, Радио B92, Макфакс - 11/09/03; Европейска комисия - 09/09/03)
 
 
Висши представители на ЕС и Русия независимо един от друг призоваха Белград и Прищина да търсят диалог, като подчертаха, че въпросът за окончателния статут на Косово все още не е на дневен ред. ЕС също призова за по-конструктивен подход и от двете страни.
"Знам, че всички се интересувате от окончателния статут", каза еврокомисарят по външната политика Крис Патън в обръщение към Събранието на Косово в четвъртък (11 септември). "Това не е въпрос, който може да се разреши днес, макар че очевидно не може да отлага безкрайно." Той призова страните да започнат диалог по неотложните проблеми, които засягат хората от Сърбия-Черна гора. Според Патън не трябва да се позволява на етническото напрежение да възпрепятства политическия и икономически напредък.
Според новия ръководител на ЮНМИК, Хари Холкери, разговорите могат да започнат до седмици. Това ще бъдат първите разговори между Белград и Прищина след края на конфликта през юни 1999 г. Първоначално се очакваше процесът да започне това лято, но той бе забавен от ново етническо напрежение в Косово.
Етническото албанско мнозинство в Косово иска независимост от Сърбия. Но Белград смята Косово за част от своята територия и твърди, че ООН не е осигурила достатъчна защита за сръбското малцинство в Косово.
"Изказвания за или против независимостта няма да доведат до резултат", каза Патън. "Какъвто и да бъде статутът му, бъдещето на Косово е в Европа."
Като призоваха за пълно прилагане на Резолюция 1244 на Съвета за сигурност на ООН, западни официални лица казаха, че косовските граждани трябва да прегърнат демократическите ценности и да подкрепят правата на малцинствата, преди въпросът за статута да бъде поставен на дневен ред.
"Ние силно подкрепяме прекия диалог между Белград и Прищина по конкретни въпроси, като безопасността и връщането на бежанците", заяви руският външен министър Игор Иванов в Белград в четвъртък.
Подобно на Патън, руският министър, чиято страна е една от петте постоянни членки на Съвета за сигурност, каза, че статутът на Косово "би трябвало да се обсъжда по-късно, след като бъдат налице нужните условия".
След разговори със сръбския премиер Зоран Живкович Иванов подчерта необходимостта за пълно прилагане на Резолюция 1244. Той каза, че всякакви дискусии за бъдещия статут на Косово могат да започнат едва след като бъдат разрешени въпросите по сигурността и проблемът със завръщането на бежанците.
От Косово Патън замина за Белград, където също се срещна с Живкович и с президента на Сърбия и Черна гора Светозар Марович. Еврокомисарят каза пред репортери, че сръбските власти са готови да започнат разговори с посредничеството на Холкери.

Според ЕК напредъкът в реформите е определящ фактор за темпа на процеса на присъединяване
					06/11/2008
					Според публикуваните в сряда годишни доклади на Европейската комисия за напредъка в процеса на присъединяване следващата година ще бъде от решаващо значение за Турция и седемте западнобалкански държави, които се стремят към членство в ЕС.
					(Европейска комисия, АФП, АП, Ройтерс, ДПА, ФТ, Би Би Си, МИА, Макфакс, Javno.hr, Бета, Б92 - 05/11/08)
 
					 
						
Еврокомисарят по разширяването Оли Рен представи докладите в сряда (5 ноември). [Архив]
						Европейската комисия (ЕК) публикува в сряда (5 ноември) своите годишни доклади за напредъка в процеса на присъединяване на осем страни от Югоизточна Европа като съобщи, че ако изпълни изискванията Хърватия може да приключи преговорите си за присъединяване към Съюза през следващата година. Тя призова също другите шест западнобалкански държави и Турция да ускорят изпълнението на политическите, икономическите и законодателните реформи, за да получат членство по-скоро. 
						Хърватия, една от трите официални кандидатки, заедно с Турция и Македония, започна преговорите с Брюксел за своето присъединяване през октомври 2005 г. От 35-те глави, или области на политиката, които са част от процеса на преговори, до момента преговарящите са отворили 21 като са затворили временно четири от тях. 
						"Въз основа на постигнатия от Хърватия напредък би трябвало да бъде възможно да достигнем до последния етап от преговорите за присъединяване до края на 2009 г.," заяви еврокомисарят по разширяването Оли Рен. 
						Турция, която също започна своите преговори през октомври 2005 г., обаче е далеч назад като до сега са отворени само осем от преговорните глави, а една от тях е затворена временно. 
						ЕК, макар и да изрази критики към темпа на политическата реформа в Турция, за първи път призна страната за "функционираща пазарна икономика", ключов икономически критерий. Тя даде също висока оценка на Анкара за нейната активна и "конструктивна" външна политика, например в Кавказкия регион. 
						Македония, която официално стана кандидатка за членство в ЕС през декември 2005 г., отново не успя да получи зелена светлина за започване на преговори за присъединяване. Страната трябва да гарантира провеждането на свободни и честни избори и да подобри диалога между основните политически партии и личности, отбеляза той. 
						Докладите на ЕК призовават посочените по-горе държави-кандидатки и петте потенциални кандидатки - Албания, Босна и Херцеговина (БиХ), Косово, Черна гора и Сърбия - да предприемат смели действия срещу корупцията, която продължава да бъде широко разпространена в целия регион. Според ЕК през разглеждания период Сърбия е постигнала известен напредък в тази област и в създаването на всеобхватна антикорупционна политика. Страната може да бъде призната за официална кандидатка за членство в ЕС през следващата година, ако постигне осезаем напредък в приоритетните политически и икономически реформи и сътрудничи изцяло на Международния наказателен съд за бивша Югославия (МНСБЮ). 
						"Сърбия трябва да направи всичко в нейните правомощия, за да арестува останалите обвиняеми от МНСБЮ, включително Ратко Младич," заяви Рен. 
						ЕК смята, че Албания, БиХ и Черна гора имат напредък в изпълнението на съответните временни споразумения. Въпреки това те трябва да заздравят правовата държава и възможностите си за административно изпълнение. 
						ЕК призова Албания да проведе изборите през 2009 г. в съответствие с международните стандарти, а Черна гора да преследва настойчиво целите в областта на съдебната реформа. 
						ЕК също изрази загриженост за засилването на национализма в БиХ през последните месеци. 
						Докладът на ЕК за Косово отбеляза широко разпространената корупция и организираната престъпност в страната като посочва, че процесът на европейска интеграция там като цяло е "на ранен етап".

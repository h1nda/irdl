Бизнес: Туризмът е в подем в Босна и Херцеговина 
					23/02/2007
					Около 17,7 % повече чуждестранни туристи са посетили Босна и Херцеговина през 2006 г. в сравнение с предишната година. Още в деловите новини: лиценз за втори мобилен оператор бе даден в Косово; МВФ приветства плана на Кипър да се присъедини към еврозоната.
					
					 
						
Туристи карат ски по склоновете на планината Яхорина в Босна и Херцеговина. [Гети Имиджис]
						Броят на нощувките на чуждестранни туристи в Босна и Херцеговина (БиХ) се е повишил с 22,7 % през 2006 г., според данни на Туристическата асоциация на БиХ. Броят на чуждестранните туристи в БиХ се е увеличил със 17,7 % през 2006 г. Повечето чужди туристи са били от Сърбия и Хърватия. 
						*** 
						Консорциум между "Телеком Словения" и косовския доставчик на интернет "Ипко Нет" получи лиценз за втори мобилен оператор в Косово, съобщи комисията за регулиране на съобщенията в провинцията на 20 февруари. Агенцията посочи, че поставеният на първо място кандидат в търга за лиценз за мобилен оператор, "Космосел", консорциум между две местни и една чуждестранна компания, не е платил на косовското правителство предложената цена от 81 млн. евро. Лицензът е предложен на класирания на второ място кандидат, който сега трябва да плати предложената цена от 75 млн. евро. 
						*** 
						На 21 февруари турският парламент одобри отдавна отлагания закон за ипотечната система. Новият закон ще въведе формализирани правила за пазара на облигации за финансиране на ипотечни кредити и ще даде възможност да се създадат компании, които да управляват и търгуват с облигации за финансиране на ипотечни кредити. 
						*** 
						МВФ публикува двугодишната си оценка за Кипър. Общо взето фондът приветства плана на Кипър да се присъедини към еврозоната през 2008 г., като в същото време предупреждава, че ще са необходими данъчни ограничения и ограничения на растежа на работната заплата, за да се поддържа ниска инфлация и устойчив растеж. 
						*** 
						
Гърция очаква да получи безвъзмездна помощ от 9,3 млн. евро от Фонда за солидарност на ЕС за причинените от миналогодишните наводнения щети, според предложение на Европейската комисия. Повечето от парите ще се използват в източната префектура Еврос, която бе тежко засегната от наводненията миналия март. 
						*** 
						ЕБВР съобщи на 21 февруари, че е отпуснала заем от 4 млн. евро на водещият македонски производител на храни, "Витаминка". Целта на кредита е да помогне за разширяването на "Витаминка" в региона, както и за разработването на нови продукти. Заемът се отпуска в рамките на финансовия инструмент на ЕБВР и Италия за развитие на местните компании в Западните Балкани. 
						*** 
						ЕБВР е отпуснала заем от 15 млн. евро на третият по големина град в Румъния, Яш, за усъвършенстване на инфраструктурата и услугите на местния обществен транспорт, се казва в съобщение за пресата, публикувано от банката на 20 февруари. Кредитът е с 13-годишен срок на изплащане. 
						
Различни източници – 16/02/07-23/02/07

Гръцкият премиер Караманлис призовава към по-нататъшни усилия за обединение на Кипър
19/05/2004
Гръцкият премиер Костас Караманлис призовава към продължаване на усилията на ООН за обединение на Кипър, така че двете общности да могат да пожънат ползите от членството в ЕС
(UN News Centre, AП, Ройтърс, Athens News Agency - 18/05/04; Kaтимерини - 17/05/04)
 
 
Гръцкият премиер Костас Караманлис (вляво, заедно с турския си колега Реджеп Тайип Ердоган) заяви във вторник (18 май), че усилията за обединение на Кипър трябва да продължат. [АФП]
Призовавайки към нови дипломатически инициативи, гръцкият премиер Костас Караманлис заяви пред генералния секретар на ООН Кофи Анан във вторник (18 май), че усилията за обединение на Кипър трябва да продължат.
"Не съм готов да приема неотдавнашните развития като точка на процеса, а само като една фаза от него," каза Караманлис по време на прес-конференция след срещата.
Въпреки че изрази съгласие, че решението на кипърския въпрос трябва да се търси, Анан каза, че има нужда от време "нещата да се уталожат", което ще даде възможност на заинтересованите страни да осмислят ситуацията.
Докато 65 % от кипърските турци гласуваха в подкрепа на плана на Анан за обединение на Кипър по време на проведените референдуми миналия месец, мнозинството от кипърските гърци го отхвърлиха.
Планът трябваше да се одобри от двете общности на острова, за да може Кипър да влезе в ЕС като единна нация. Предвид резултатите от референдума само международно признатата кипърска-гръцка част се присъедини към съюза на 1 май.
В изявление, публикувано от ООН след срещата във вторник, се казва, че Анан подготвя доклад пред Съвета за сигурност по мисията си в Кипър и че Съветът ще реши дали да направи преглед на ситуацията и да анализира бъдещите перспективи.
"Усилията трябва да се подновят, ако сме съгласни, че целта, основната задача, остава непроменена и стабилна, а именно обединението на острова," така че както кипърските турци, така и кипърските гърци да пожънат ползите от членството в ЕС, заяви Караманлис. Планът, лансиран от Анан, трябва да формира базата на всички бъдещи дейности, насочени към преодоляване на 30-годишното разделение на острова, допълни той.
Мирният план на ООН за Кипър в обем от 9,000 страници предвижда създаването на Обединена кипърска република, състояща се от конститутивна държава на кипърските гърци и от конститутивна държава на кипърските туици, които ще бъдат свързани от федерално правителство.
Според Караманлис планът следва да се прегледа "за да се видят кои негови части се нуждаят от подобрение, въпроси като гаранциите за сигурност и т.н. Но. планът трябва да остане и да се работи върху него."
Сред другите обсъждани въпроси бяха Ирак, Косово и Македония.
Караманлис, който е на четиридневно посещение в САЩ, се очаква да се срещне с американския президент Джордж Буш в четвъртък. Във Вашингтон премиерът ще има разговори и с вицепрезидента Дик Чейни и членове на Комитета на Камарата по международните отношения и Сенатския комитет по външни отношения.
Освен върху Кипър, разговорите се очаква да се концентрират върху мерките за сигурност, които Гърция взема за Лятната олимпиада в Атина. 
Други новини: Комисарят на ЕС по разширяването Гюнтер Ферхойген заяви във вторник, че Европейската комисия планира да предложи установяването на преки търговски връзки между северен Кипър и ЕС. Официалните действия ще бъдат предприети в края на юни. ЕС вече се е съгласил да облекчи търговските ограничения между двете части на острова.

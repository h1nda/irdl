Търичану изрази загриженост по повод смъртта на румънски затворник в полски затвор
					10/04/2008
					 
						БУКУРЕЩ, Румъния -- В сряда (9 април) министър-председателят Калин Попеску Търичану изрази загриженост във връзка с неотдавнашната смърт на румънски гражданин, обявил гладна стачка в полски затвор. Клаудиу Даниел Крулик бе арестуван през декември по подозрение, че е ограбил съдия в Полша. В затвора Крулич твърдеше, че е невинен, и обяви гладна стачка в знак на протест срещу арестуването си. Семейството му казва, че той е изпращал многобройни писма до румънското консулство с искане да му бъде оказана помощ. Крулик почина на 18 януари, четири дена, след като местен съд реши той да бъде хранен принудително. Търичану чака доклад по въпроса. "Виждал съм как посолствата и консулските служби на други страни се ангажират в защита на правата и интересите на своите граждани. Аз очаквам румънските посолства ... да имат същото отношение", каза той. (Реалитатя, Ромпрес, Медиафакс - 09/04/08)

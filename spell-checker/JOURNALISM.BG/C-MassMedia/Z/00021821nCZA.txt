Призиви към Македония да преодолее инерцията в процеса на реформи
					07/03/2007
					На фона на международните критики Македония се опитва да рационализира процеса на приемане на реформаторско законодателство.
					От Зоран Николовски за Southeast European Times от Скопие – 07/03/07
 
					 
						
Македонският премиер Никола Груевски (вляво, с еврокомисаря по разширяването Оли Рен) обеща, че темпът на реформите ще се засили. [Гети Имиджис]
						През последните два месеца Македония бе обект на критики от представители на ЕС и НАТО заради липсата на политически диалог и забавяне на процеса на реформи. Едно от най-силните изказвания бе направено от еврокомисаря по разширяването Оли Рен, който през февруари каза, че реформите са стигнали до задънена улица. 
						Макар Скопие да получи статут на страна кандидатка за ЕС, по-нататъшният напредък към членството не е решен въпрос, предупреди Рен. Графикът на присъединяването, каза той, зависи от изпълнението на изискванията. 
						"ЕС е последователен по отношение на приемането на Македония в ЕС, но това не е незабавен процес, а процес, свързан с изпълнението на критериите за членство," каза Рен. "Очакванията ни се повишиха, след като Македония получи статута на страна кандидатка." 
						"Не можете да си позволите да правите една стъпка напред и една назад," добави еврокомисарят. 
						В отговор на критиките премиерът Никола Груевски обеща, че темпът на реформите ще се ускори, като в парламента до юли ще бъдат внесени нови законопроекти. 
						Същевременно Груевски заяви, че е постигнат напредък в изпълнението на Охридското рамково споразумение. Само тази година, посочи той, правителството ще наеме толкова представители на малцинствата, колкото през последните четири години. 
						Той подчерта също, че на всяко заседание на правителството се отделят минимум два часа на европейския дневен ред, а специално заседание за ЕС се провежда веднъж месечно. 
						Както правителството, така и опозиционната Социалдемократическа партия представиха сходни предложения за ускоряване на процеса на хармонизиране на законодателството на Македония с това на ЕС. Те включват специални заседания, посветени на европейските закони, и ограничения за парламентарните обсъждания. 
						Според предложението на правителството законопроектите трябва да се обясняват и защитават само от един правителствен представител. Депутатите от опозицията обаче ще разполагат с толкова време за изказвания, колкото е необходимо. 
						Според Националната програма за приемане на европейското законодателство до 2010 г. трябва да бъдат приети близо 320 закона. Това означава по около 80 закона на година или по един нов закон на всеки пет дни.

Избирателната комисия на БиХ съобщи още резултати
					19/10/2006
					 
						САРАЕВО, Босна и Херцеговина (БиХ) -- В сряда (18 октомври) Централната избирателна комисия (ЦИК) съобщи нови резултати от общите избори, проведени на 1 октомври, които, ако не бъдат оспорени от кандидатите, ще се смятат за окончателни. ЦИК потвърди, че тристранното Председателство ще се състои от Харис Силайджич от Партията за БиХ (ПБиХ), който ще е босненският представител, Желко Комшич от Социалдемократическата партия (СДП) като хърватски представител и Небойша Радманович от Съюза на независимите социалдемократи (СНСД), който ще представлява сърбите. Босненската Партия за демократично действие (ПДД), ПБиХ, СДП и СНСД доминират в Камарата на представителите в парламента на БиХ. ПДД и ПБиХ контролират и над половината от местата в Камарата на представителите на Федерация БиХ, докато на СНСД не й достига едно място за абсолютно мнозинство в Скупщината на Република Сръбска. 
						Също в сряда комисия, която проверява предоставянето на гражданство на чужденци през периода 1992-2006 г., реши засега да анулира 156 решения. Комисията започна през февруари проверки на конкретни случаи. Тези, на които им бъде отказано гражданство, ще бъдат депортирани, каза министърът на сигурността на БиХ Бариша Чолак. (Дневни Аваз, Независне Новине - 19/10/06; Pincom.info, РТРС, НТВ Хаят - 18/10/06)

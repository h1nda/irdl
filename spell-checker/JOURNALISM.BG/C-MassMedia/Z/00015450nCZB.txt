Буксуващата реформа в полицията продължава да задържа Босна и Херцеговина
					01/08/2005
					Полицейските части на Босна и Херцеговина в момента са организирани по етнически принцип. Тази система е благодатна за престъпниците, поради което ЕС е поставила реформирането й като ключово изискване за започване на разговорите със страната по споразумението за стабилизация и асоцииране. Провеждането на реформите, обаче, се оказа трудно. С аргумента, че подобни мерки ще застрашат автономността на босненско-сръбската общност, правителството в Баня Лука упорито блокира опитите за създаването на полицейски сили, премиващи етническите граници. 
					От Анес Алич в Сараево за Southeast European Times – 01/08/05
 
					 
						
Реформата в полицията в Босна и Херцеговина е задължително условие за започване на преговорите с ЕС по споразумението за стабилизация и асоцииране. [Гети имиджис]
						Плановете за реформиране и обединяване на етнически разделените полицейски сили в Босна и Херцеговина (БиХ) удари на камък поради възраженията на босненските сърби. Въпреки, че международната общност подкрепя реорганизацията на полицията в 11 междуетнически района, властите в Република Сръбска (РС) продължават да настояват за запазване на петте етнически полицейски окръга.
						Реорганизацията е част от по-широк пакет планирани реформи, включващи законодателство на общодържавно ниво и бюджетен контрол над полицията, а така също създаване на полицейски райони въз основа изключително на полицейски, а не етнически съображения и поставяне край на политическата намеса в полицейската дейност. Полицейската реформа е едно от ключовите условия, поставено от ЕС на БиХ за започване на преговорите по споразумението за стабилизация и асоцииране (ССА) - първа стъпка по пътя към членството в европейския клуб.
						Поради неуспеха в постигането на консенсус по реформата в полицията, БиХ изглежда, че ще пропусне третия крайен срок на ЕС - ноември - за започване на преговорите по ССА.
						Двете общности управляват свои собствени полицейски сили чрез отделни министерства на вътрешните работи след края на войната. Подобна система, според критиците в страната и в чужбина, е благодатна за престъпниците, които лесно могат да избягат през междуетническите граници, които етнически разделената полиция няма право да преминава. 
						В Сараево, например, крадците на автомобили в РС си сътрудничата с техните "колеги" от Федерация Босна и Херцеговина (ФБиХ), за да крадат средно по четири автомобила дневно, използвайки териториалните ограничения на полицията. Според полицията на сараевския кантон, само 7% от откраднатите коли се връщат на техните собственици. Останалите се отправят в други части на Югоизточна Европа. 
						
"През последните няколко месеца ние проведохме много операции за арестуване на престъпници и помагахме на НАТО и ЕУФОР в тяхната дейност", каза премиерът на РС Перо Букелович. [AФП] 
						Дамир Хаджич, член на председателството на опозиционната Социал-демократическа партия и кмет на община Нови град, която граничи с РС, каза, че полицията в неговата област сътрудничи с босненско-сръбската полиция, като поставят патрули рамо до рамо покрай етническата граница. 
						Той също така, обаче, отбеляза, че те си сътрудничат само, "защото трябва", като добави, че на патрулите не се разрешава да провеждат по-сериозни операции. "Административните процедури и правила правят невъзможно например преследването на престъпници през границите", каза Хаджич за SE Times. 
						Самият Хаджич бе жертва на автомобилна кражба през 2001 г. Две години по-късно полицията на ФБиХ засече колата му и откри, че тя се ползва от македонското правителство с нови, фалшифицирани регистрационни документи. Автомобилът не бе върнат. 
						В края на април властите в РС се съгласиха по принцип с тезата, че общодържавна полиция трябва да замени сегашните етнически полицейски сили. Оттогава, обаче, управляващата националистическа Сръбска демократична партия (СДП) се съпротивлява на усилията за превръщането на принципа в действителност. На 30 май парламента на общността официално отхвърли предложеното създаване на обща полиция на БиХ под контрола на централното правителсто в Сараево. 
						Шестдесет и двама от 83-та депутати в парламента на РС гласуваха против реформата, като заявиха, че "е неприемлим всеки модел на реорганизация на полицията в Босна, според който полицейските райони пресичат границите между етническите общности". Даже умерената Партия на независимите социал-демократи (ПНСД), която е най-голямата опозиционна партия в Република Сръбска, гласува против предложението. Само босненските и хърватските представители гласуваха "за". 
						През юни босненско-сръбската общественост също изрази позицията си, като хиляди сърби протестираха в столицата на РС Баня Лука срещу, както те го нарекоха, "експериментирането с разформироването на институциите на РС". 
						
"Партията... се прояви като неспособна да гледа напред и отново осуети бъдещето на цялата страна", заяви върховният представител на международната общност в БиХ Пади Ашдаун.
						Главното възражение на босненско-сръбските официални лица се заключава в това, че една обединена полицейска сила ще означава де факто край на автономията на РС, получена в резултат на Дейтънските мирни споразумения, които прекратиха конфликта в БиХ през 1992-1995 г. 
						Те също така омаловажават необходимостта от реформа с аргумента, че полицията на общността е напълно в състояние да залавя престъпниците, особено обвиняемите във военни престъпления. 
						"Главната критика срещу полицията на РС бе, че тя не бе арестувала нито един военнопрестъпник след края на войната. Нещата, обаче, се промениха и през последните няколко месеца ние проведохме много операции за арестуване на престъпници и помагахме на НАТО и ЕУФОР в тяхната дейност", каза премиерът на РС Перо Букелович в заявление, публикувано на местния правителствен уебсайт. 
						Независимо от това, водещи босненско-сръбски политици призоваха за нов кръг преговори по полицейската реформа. Президентът на РС Драган Чавич, който е и лидер на СДП, каза, че всички политици трябва да направят максималното за намиране на компромисно решение. "Ние не можем да чакаме, докато падне нещо от небето. Аз очаквам, че всеки ще покаже гъвкавост", заяви той. 
						Лидерът на ПНСД и председател на босненския държавен парламент Никола Спирич изрази съмнение, че трите управляващи националистически партии притежават политическата воля да се съгласят с полицейската реформа до поставения от ЕС краен срок ноември.
						"Аз не мисля, че тези партии могат да намерят решение. Техните виждания... са много различни. Ако нещо бъде постигнато, то това ще бъде направено от международната общност и от върховния представител Пади Ашдаун по-специално", каза Спирич. 
						Ашдаун остро критикува СДП за дерайлирането на процеса на реформи. "Партията, основана и ръководена от обвинения военнопрестъпник Радован Караджич, се показа като неспособна да гледа напред и отново осуети бъдещето на цялата страна", каза Ашдаун.

Гърция обявява, че планира всеобхватни мерки за сигурност за Олимпиадата
20/01/2004
Гръцка делегация увери американски представители, че са планирани всеобхватни мерки за сигурност, за да се гарантира безопасността по време на Лятната Олимпиада. Основните мероприятия за проверка на подготовката са предвидени за февруари и март.
(Ройтърс, Вашингтон Таймз - 19/01/04; AП - 18/01/04; Вашингтон пост- 17/01/04; Гласът на Америка, Гардиън - 16/01/04; Би Би Си - 15/01/04)
 
 
Определяйки сигурността като най-важния приоритет в организацията на Олимпиадата Атина-2004, гръцки официални представители увериха САЩ, че са планирани всеобхватни предохранителни мерки, за да се осигури безопасна среда за провеждане на Игрите. Подготовката ще бъде подложена на проверка по време в хода на тренировъчни мероприятия през февруари и март.
Гръцкият министър на обществения ред Йоргос Флоридис, придружаван от шефа на гръцкото разузнаване Лукас Апостолидес и директорът на националната полиция Фотиос Насиакос, пристигнаха на двудневно посещение във Вашингтон в четвъртък (15 януари), за да запознаят американските си домакини с подготовката на мерките за сигурност по време на Олимпиадата. Те проведоха срещи с министъра на правосъдието Джон Ашкрофт, съветника на президента по националната сигурност Кондолиза Райс, директора на ФБР Робърт Мюлер и директора на ЦРУ Джордж Тенет. Съобщава се, че разговорите са се фокусирали и върху сътрудничеството в борбата срещу тероризма, организираната престъпност и трафика на наркотици.
"В света, в който живеем след 11 септември, гръцкото правителство отдава първостепенно внимание на сигурността по време на Олимпиадата, отпускайки безпрецедентни ресурси за това," заявява в свое съобщение гръцкото посолство във Вашингтон по повод посещението на делегацията.
Самоубийствените атентати в Истанбул през ноември, причинили смъртта на 62 и ранили повече от 700 души, предизвикаха нови безпокойства във връзка с Олимпиадата в Атина.
Планираните мерки, подплатени с бюджет от около 638 млн. евро, целят да осигурят защитата на спортистите и зрителите. Това е най-голямата сума, отпусната някога за сигурност в цялата история на Игрите и е почти три пъти по-голяма от средствата, предвидени за тази цел по време на Олимпиада-2000 в Сидни. Гърция планира освен това да разположи около 50 000 служители по сигурността, вкл. полицаи и войници, по време на Олимпиадата, както и да изгради двойни бетонни бариери около олимпийското село, снабдени с камери и рентгенови устройства.
Планът за мерките за сигурност по време на Игрите, които ще продължат от 13 до 29 август, бе разработен съвместно със седем държави- Австралия, Великобритания, Франция, Германия, Израел, Испания и САЩ. Гърция освен това използва разузнавателна информация, събрана от 150 държави, вкл. някои от ЮИЕ. Очаква се НАТО да осигури въздушно прикритие по време на Игрите.
В кореспонденция на Вашингтон Таймз се казва, че САЩ отпускат безвъзмездно 500 000 щ.д. на Международната агенция за атомна енергия за радиационни детектори, които да се използват по време на олимипйските прояви, и помага на Гърция да инсталира както портативни, така и фиксирани радиационни детектори по гранични пунктове и други обекти.
Експерти по сигурността от Великобритания, Франция, Испания и САЩ помагат в обучението на хиляди гръцки полицейски служители за неутрализиране на терористични нападения и експлозиви, а Израел осъществява обучение по справяне с атентатори-самоубийци.
Двете най-важни тренировъчни мероприятия през февруари и март ще подпомогнат и идентифицирането на възможни пропуски и уязвими места преди Игрите.

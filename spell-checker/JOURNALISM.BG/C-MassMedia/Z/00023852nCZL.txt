Посолството на САЩ в Белград излезе с разяснения във връзка с независимостта на Косово
					11/09/2007
					 
						БЕЛГРАД, Сърбия -- В понеделник (10 септември) посолството на САЩ в Белград публикува изявление, имащо за цел да разясни неотдавнашните забележки на заместник помощник държавния секретар Кърт Волкър, че САЩ ще признаят едностранно обявена независимост на Косово, ако Съветът за сигурност на ООН не успее да постигне консенсус по окончателния статут. "Съединените щати се стремят към намиране на решение за статута на Косово, което да бъде от полза за мира и сигурността на всички народи на Балканите," заяви посолството. 
						Изявлението отново подчертава ангажираността на Вашингтон с преговорния процес и готовността му да си сътрудничи с всички страни за постигането на трайно решение. В него се казва, че Съединените щати са готови да приемат всяко решение, за което се споразумеят преговарящите страни, но се добавя, че продължаващите преговори не са без ограничения.
						По-рано сръбското правителство протестира срещу забележките на Волкър, определяйки ги като "открита заплаха за териториалната цялост на Сърбия". (Комюнике на посолството на САЩ, Б92 - 10/09/07)

Делевич: реформите са в интерес на Сърбия
					05/09/2011
					Залогът е по-голям от членството в ЕС, казва ръководителят на Службата за европейска интеграция на страната.
					От Бояна Милованович за Southeast European Times в Белград - 05/09/11
 
					 
						
Милица Делевич, ръководител на Службата за европейска интеграция в Белград [Никола Барбутов/SETimes]
						С арестите на Ратко Младич и Горан Хаджич Сърбия преодоля една от ключовите пречки за присъединяване към ЕС. Но пътят напред може да се окаже по-труден, отколкото се надяват някои сърби. 
						Все още трябва да се изпълнят други условия, включително бързото приемане на няколко закона за реформи. Нещо повече, някои лидери на ЕС - по-специално германският канцлер Ангела Меркел - свързаха надеждите на Сърбия за членство в ЕС с напредъка в двустранните преговори с Косово и с решаването на безизходното положение в северната част на Косово. Междувременно неотдавнашно проучване на Службата за европейска интеграция показа спад от четири пункта на броя на хората, които твърдят, че биха подкрепили присъединяването към ЕС на референдум. 
						Преди шест месеца този процент бе 57%. Сега е 53%. 
						Белград все още смята, че ще получи одобрение на 12 октомври, когато Европейската комисия ще даде оценката си за готовността на Сърбия да стане официално кандидатка за членство. SETimes разговаря с Милица Делевич, ръководител на Службата за европейска интеграция за перспективите като цяло. 
						
						SETimes: Доволни ли сте от подкрепата, която гражданите проявяват към процеса на европейска интеграция на Сърбия и обезпокоени ли сте от спада? 
						
						Mилица Делевич: Хората вече не са такива идеалисти по отношение на възгледите си за ЕС, но голямото ниво на подкрепа показва, че те разбират, че е в интерес на Сърбия и в техен собствен интерес като граждани на тази страна Сърбия да продължи да се движи в тази посока. 
						
Потенциалното членство в НАТО продължава да бъде чувствителен въпрос в Сърбия. [Ройтерс]
						В момента нивото на подкрепа е високо. Много важно е подкрепата за реформите, които провеждаме да бъде по-голяма от подкрепата за членство в ЕС. Осемдесет и пет процента от гражданите смятат, че реформите трябва да се осъществят по-скоро заради нас самите, а не заради членството в ЕС, докато преди шест месеца тази подкрепа бе 73%. Бих казала на гражданите, че е важно Сърбия да продължи по пътя на европейската интегрпация, тъй като това гарантира реализирането на реформите, което те искат да видят. 
						
						SETimes: Признаването на Косово като потенциално условие за присъединяването на Сърбия към ЕС често се обсъжда в европейските и сръбските политически кръгове. Каква е истината? 
						
						Делевич: Сърбия се ръководи от условията, които са определени и конкретизирани чрез процеса за стабилизация и разширяване и те са спазване на човешките права и правата на малцинствата, демократичните принципи и върховенството на закона, функционираща пазарна икономика и прилагането на правното наследство на ЕС. 
						Като част от първия критерий специално внимание се отделя върху необходимостта от регионално сътрудничество и изпълнението на задължения, произтичащи от подписаните международни споразумения. Косово формално не се споменава като уславие, но може да се окаже нещо, което определя политическия климат, който е важен за развиването на процесите както в Сърбия, така и в ЕС. Не съществува консенсус в ЕС за това Косово да е независима държава, но има ясно становище по въпроса за това всички, включително и Косово, да бъдат включени в регионално сътрудничество и асоцииране с ЕС. 
						
						SETimes: Един деликатен въпрос на сръбската политическа сцена е дали членството в НАТО е условие за членство в ЕС. Как гледате на този проблем? 
						
						Делевич: Мнозинството от държавите членки на ЕС са членки на НАТО, но някои не са и поддържат ревностно своя неутралитет. Важно е Сърбия да разбере разликата между това да бъде не членка, която е готова да поеме отговорност за регионалната и глобална сигурност и която има конструктивни отношения с НАТО и това да бъде не членка с враждебна нагласа към Алианса. Това са две напълно различни неща и последното може да попречи на присъединяването на страната към ЕС. 
						
Ратко Младич сега е съден в Хагския трибунал за геноцид в Сребреница и за много други военни престъпления. [Ройтерс]
						
						SETimes: Сърбия се надява да получи положителен отговор от ЕК на 12 октомври и така да придобие статут на страна кандидатка за членство. Всъщност каква работа трябва да извърши Сърбия, за да постигне това? 
						
						Девелич: Сърбия има още много работа и смятам, че много ще бъде извършено до оповестяването на мнението на Европейската комисия дали Сърбия трябва да придобие статут на страна кандидатка за членство, което ще стане на 12 октомври. Но придобиването на този статут не трябва да се смята за вълшебна пръчка, която ще промени всичко. 
						Това е оценка за нашия напредък в дадения момент по отношение на някои процеси на реформи, които извършваме; това ще бъде времето, когато ще бъдат приети определени закони и когато Комисията ще оцени осъществяването на определени закони. Това няма да бъде краят и не трябва да се очаква, че тогава Сърбия ще стане напълно безупречна страна. 
						За нас най-важното сега е да се вложат максимум усилия очакваната оценка от страна на ЕК да бъде колкото се може по-позитивна. Тази оценка ще повлияе на решението на министрите на ЕС, на ръководителите на държавите и правителствата на 9 декември. 
						
						SETimes: Доколко арестът на Ратко Младич улесни европейската интеграция на Сърбия? 
					
						
						Делевич: Това промени политическия климат; бе изпълнено важно формално условие. Не го смятам за нещо важно в контекста на европейската интеграция, а по-скоро за нещо, което е важно за поемането на отговорност за извършени сериозни престъпления. 
						Този арест е нещо, което показва нашата реакция към международните ни задължения, потвърждава ангажираността ни към върховенството на закона и укрепва вярата, че нито едно престъпление не може да остане ненаказано, както и че регионалното помирение и стабилност са приоритетни цели. 
						
						SETimes: Холандия бе най-пламенният поддръжник на блокадата на европейската интеграция на Сърбия преди арестуването на Младич. Дори след ареста му обаче тя все още не е ратифицирала Споразумението за стабилизиране и асоцииране между Сърбия и ЕС. Според вас какво послание изпраща това? 
						
						Делевич: Очаквам, че и Холандия ще ратифицира този документ. Убедена съм, че е направено много и че холандските парламентаристи ще го признаят. Но Холандия не е единствената страна, която пречи споразумението да влезе в сила - все още има много страни, които трябва да ратифицират споразумението. 
						
						SETimes: Mнозина се съмняват, че поради глобалната криза и проблемите в ЕС Сърбия ще бъде включена в следващата вълна на разширяването и ще стане членка на ЕС. Какъв е вашият отговор? 
						
						Делевич: Разширяването сега е белязано от икономическата криза и от трудностите във вътрешнополитическото положене на страните членки и това със сигурност ще се отрази на динамиката на разширяването, но не мисля, че тази криза, която е сериозна и решаването й изисква много време, застрашава съществуването на ЕС и осъзнаването на стратегическия интерес на Съюза в приемането на страни от Западните Балкани за нови членки.

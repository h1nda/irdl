Косово се радва на наплив от хърватски фирми
					10/06/2008
					Повече от 80 хърватски дружества се съревновават за обществени поръчки и други възможности за бизнес в най-новата европейска столица, Прищина. Някои вече се радват на успех.
					От Наташа Радич за Southeast European Times от Загреб -- 10/06/08
 
					 
						
Столицата на Косово, Прищина, преживява сериозно развитие. [Робърт Хършбах]
						След като Загреб официално призна Косово през март, първоначално хърватският делови сектор се опасяваше от налагането на евентуални репресивни мерки от страна на Сърбия; такива обаче нямаше. Хърватските дружества се върнаха безпрепятствено на косовския пазар, където по-рано бяха постигнали сериозни успехи.
						 "Косово предлага големи възможности за инвеститорите и бизнесмените в различни области," казва Илириана Шеху, представител на Хърватската търговска камара в Прищина, в неотдавнашно интервю за хърватското седмично издание “Национал”. Тя помага на фирмите от своята страна да започнат дейност в Косово и твърди, че бизнесът е изгоден и за двете държави.
						Тези компании се опитват да се развият в Косово, а Косово има нужда от инвеститори, които носят важни умения и предлагат разумни цени. Повече от 80 хърватски фирми извършват дейност в различни сектори в страната, като например строителство, застрахователна, банкова и финансова дейност, мода и хранително-вкусова промишленост, включително “Ледо”, хърватският регионален сладоледен гигант.
						Освен това австралийски, турски и словенски дружества започват да инвестират и да организират съвместни предприятия с млади косовски предприемачи. Косовските власти направиха по-рано опит да опростят процеса, но все още за започването на бизнес са необходими 23 дни и пет юридически стъпки.
						Хърватското дружество “Конструктор” със седалище в Сплит току-що спечели договор за изграждането на най-високия небостъргач на Балканите в Прищина. През следващите шест години той ще се издигне на височина от 165 метра, като около него и ще бъдат построени бизнес център, жилищна зона и търговски център. Проектантите предвиждат това да бъде най-големият бизнес проект в съвременна Прищина, на стойност повече от 300 млн. евро.
						След реконструкцията на летището в Прищина от базираната в Загреб компания “Ингра” хърватските строителни фирми си изградиха стабилна репутация в Косово. Работата на фирмата получи положителни оценки, като така откри пътя на други хърватски дружества.
						Впоследствие още една строителна компания от Загреб, ИГХ, спечели търг за изграждането на един от главните пътища в Косово, Прищина-Урошевац. Стойността на проекта ще бъде поета от Европейската инвестиционна банка. Очаква се пътят да бъде завършен за три години.

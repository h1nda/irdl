Шефът на ООН ще представи доклад за Косово пред Съвета за сигурност
					02/08/2010
					 
						ПРИЩИНА, Косово -- Според местните медии генералният секретар Бан Ки Мун е заявил, че ситуацията със сигурността в Косово е стабилна, но е предупредил за положението в северната част на страната. Нестабилността на север не трябва да се подценява, се казва в доклада според информация, изтекла в косовските медии и публикувана в неделя (1 август). В документа, който трябва да бъде представен в сряда в Ню Йорк, се споменава за бурните протести на сърби от началото на юли след откриването на офис на косовското правителство в Северна Митровица, както и за нападението срещу косовския сръбски депутат Петър Милетич в разделения град. 
						Местните медии предават, че Бан ще се срещне с косовския външен министър Скендер Хюсени във вторник в Ню Йорк и че срещата ще бъде възможност за изясняване на отношенията между ръководителя на ЮНМИК Ламберто Заниер и косовското правителство. Кабинетът пренебрегва представителя на ООН от обявяването на независимостта през февруари 2008 г. (Епока е Ре, Коха Диторе, Зери - 02/08/10; Кохавижън, РТК - 01/08/10)

Балкански криминален бос бе задържан за убийството на хърватски издател
					29/04/2009
					Сретен Йоцич, една от водещите фигури на подземния свят в Европа, бе арестуван в Белград в понеделник по подозрения, че е замесен в миналогодишния атентат срещу известен загребски журналист и издател.
					(Блиц, Б92, Явно, Макфакс - 29/04/09; ДПА, ФТ, Б92, Явно - 28/04/09; AП, Ройтерс, ДПА, Бета, Явно - 27/04/09)
 
					 
						
Иво Пуканич, собственик на загребския седмичник „Национал”, бе убит миналата година от бомба, поставена в автомобил. [AФП]
						Сретен Йоцич, сръбски бос от подземния свят, който сега се намира в ареста в Белград във връзка с покушението над известен хърватски издател, отрече във вторник (28 април) всякакво участие в случая. 
						Балканският наркобос заяви, че няма доказателства, които да го свързват с автомобилния бомбен атентат, при който през октомври миналата година загина Иво Пуканич, собственик на водещия загребския седмичник „Национал”. 
						Адвокатът му, Зденко Томанович, каза, че Йоцич, известен още като Йоца Амстердамеца, е настоял в показанията си пред полицията, че е бил въвлечен в игра на хърватските разузнавателни структури, полицията и подземния свят. 
						Полицията арестува Йоцич в Белград в понеделник, след тясно сътрудничество между сръбските и хърватски власти и само дни след като хърватските медии предадоха, че свидетел под закрила го е посочил като лицето, което е разпоредило и организирало убийството на Пуканич. 
						За Йоцич, един от водещите босове на подземния свят в Европа, се твърди, че е замесен в много други престъпления, включително убийство, сплашване и изнудване. Той е излежавал затворнически присъди в България и Холандия. 
						Хърватският президент Стипе Месич и премиерът Иво Санадер приветстваха арестуването на Йоцич като доказателство за добро сътрудничество между полицейските управления на Хърватия и Сърбия.
						"За тях няма прегради, но по тази причина полицията трябва да бъде една крачка напред, за да ги настигне и предприеме необходимите мерки," каза в понеделник Месич. 
						Йоцич, срещу когото в Сърбия има повдигнати обвинения за убийство на двама мъже, живее под домашен арест от 2006 г. във вила в предградията на Белград, която е наел от вдовицата на бившия сръбски президент Слободан Милошевич, Миряна Маркович. 
						 Сръбските сили за борба с тероризма внимателно са подготвили арестуването му с цел, според съобщенията, да предотвратят бягството му в Австрия с фалшиви документи за самоличност. 
						Изгорените тела на Горан Марич и Илия Новович, двама от най-близките сътрудници на Йоцич, бяха намерени в джип към края на миналата седмица. 
						Между арестуваните в Хърватия във връзка с убийството на Пуканич досега са Роберт Матанич, Лука Матанич, Амир Мафалани и Слободан Джурович.
						Други заподозрени, че са замесени в експлозията, при която загина и маркетинговият директор на "Национал", Нико Франич, са Миленко Кузманович, Желко Милованович и Боян Гудурич, предполагаеми членове на групата около Йоцич.
						Тъй като сръбската полиция не може да го задържи за повече от 48 часа без обвинения, се очаква Йоцич да се яви пред специалния съд за организирана престъпност в страната преди сряда вечерта.
						По-рано хърватските власти намекнаха, че желаят да съдят Йоцич в Хърватия. Хърватският министър на правосъдието Иван Симонович обясни обаче, че тъй като неговата страна не позволява екстрадицията на свои граждани, Загреб не може да изисква от други страни да екстрадират техни граждани. 
						Ето защо заседанията от съдебният процес по делото "Пуканич" най-вероятно ще се провеждат както в Сърбия, така и в Хърватия.

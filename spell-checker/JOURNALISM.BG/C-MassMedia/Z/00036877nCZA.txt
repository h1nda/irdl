Ново гласуване в Санджак, Сърбия?
					16/12/2010
					Шест месеца след изборите Националният съвет на бошнаците още не е сформиран, а това ще доведе до нов тур на гласуване.
					От Биляна Пекушич за Southeast European Times от Белград -- 16/12/10
 
					 
						
Главният мюфтия Муамер Зукорлич казва, че партията му ще бойкотира всякакви нови избори. [Бета] 
						Крайният срок за учредяване на Национален съвет на бошнаците в западносръбския район Санджак - 8 декември - дойде и отмина, а сръбският министър за правата на човека и малцинствата Светозар Чиплич казва, че въпросът сега е кой ще участва в повторните избори. 
						В разпокъсаната бошнашка общност на Сърбия избухнаха спорове скоро след изборите за съвет през юни. 
						Победата на "Бошнашката културна общност" (БКО) под ръководството на главния мюфтия на Санджак Муамер Зукорлич вкара в застой отношенията между трите групи на бошнашката общност в Сърбия. 
						Мнозинството от гласовете бяха за БКО. Листата, подкрепена от Демократичната партия на Санджак, водена от сръбския трудов министър Расим Ляич, спечели пет места, а Партията на демократичното действие на министър Сюлейман Углянин спечели 13. 
						Съветът бе сформиран едва след като двама представители на партията на Ляич преминаха на страната на Зукорлич. Министерството за правата на човека и малцинствата обаче отказа да признае съвета. Оттогава Зукорлич критикува белградското правителство, призовавайки за изпращане на чуждестранни наблюдатели от ЕС в Санджак. 
						 Изминаха месеци, но съвет така и няма. 
						През есента правителството се намеси и се опита да посредничи за преговори в рамките на общността, но напразно. 
						Решението следователно е да се повтори изборът, смята Чиплич. Представителите на бошнаците трябва да имат национален съвет, който да работи за благото на тяхната общност, а не нещо, което води единствено до лични облаги, каза той. 
						Зукорлич настоява, че всякакви нови избори биха били незаконни. Неговата партия активно ще бойкотира гласуването и обещава да започне правни процедури в Сърбия и в Съда за правата на човека в Страсбург. 
						"Бошнашката листа" на Углянин подкрепя нови избори. 
						 "Липсата на Национален съвет на бошнаците доведе до политически злоупотреби," каза партийният представител Есад Джуджевич, добавяйки, че тъй като преговорите са се провалили, Чиплич е длъжен да проведе нови избори. 
						"Бошнашко възраждане" обаче заявява, че това може да не е достатъчно. 
						"След новите избори трябва да седнем и да поговорим, защото никой няма да сформира съвет сам," каза партийният координатор Сеадетин Муезинович. "За жалост има някои лични интереси, които не могат да бъдат преодолени засега." 
						През септември Иън Банкрофт, основател на организацията "Трансконфликт", заяви за SETimes, че въпросът за Санджак трябва да бъде решен най-вече чрез споразумение в рамките на бошнашката общност. 
						"Санджак е почти уникален на Балканите, защото основният конфликт е не междуетнически, а вътрешноетнически," каза Банкрофт. "Опитите на Зукорлич за обединяване на религията и политиката - илюстрация на което бяха неотдавнашните избори за Съвет на бошнашкото национално малцинство - представляват предизвикателство за стабилността на региона." 
						Кореспондентът на SETimes в Белград Игор Йованович участва в изготвянето на този репортаж.

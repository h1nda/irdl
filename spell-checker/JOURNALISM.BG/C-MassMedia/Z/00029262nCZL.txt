Движението "Ветевендосе" отбеляза протеста в Косово отпреди две години
					10/02/2009
					 
						ПРИЩИНА, Косово -- В понеделник (9 февруари) Движението "Ветевендосе" (Самоопределение) отбеляза втората годишнина от протеста на 10-и февруари 2007 г. срещу предложението на Марти Ахтисаари за Косово. Полицията, която разпръсна демонстрацията с гумени куршуми, уби двама албански младежи. Активисти на движението заявиха в понеделник, че полицаите от ЮНМИК и техните началници трябва да бъдат изправени пред правосъдието за своите действия и че трябва да се потърси отговорност от тогавашните политически лидери. Малко след демонстрацията вътрешният министър Фатмир Реджепи подаде оставка заради жертвите.
						Според съобщенията "Амнести Интернешънъл" е отправила призив за наказване на виновните за смъртните случаи и че базираният в Прищина Съвет за защита на човешките права и свободи призовава властите да създадат независима комисия, която да разследва случая. (Зери, Косова Сот, Експрес, Лайм, Коха Диторе - 10/02/09)

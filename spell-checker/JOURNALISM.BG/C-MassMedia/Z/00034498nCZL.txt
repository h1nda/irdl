Турският опозиционен лидер Байкал подаде оставка
					11/05/2010
					 
						АНКАРА, Турция -- Дениз Байкал, председател на опозиционната Републиканска народна партия (РНП), се отказа от поста си в понеделник (10 май) в резултат на сексскандал. Видеозапис, качен в интернет в петък, изглежда показва, че той е имал любовна афера с депутатка от РНП. През уикенда негови съпартийци и медиите настояха за оставката на Байкал.
						По време на пресконференция, предавана и по телевизията, Байкал, на 71 г., каза, че управляващата Партия на справедливостта и развитието (ПСР) е разпространила видеото, което било направено преди осем години. Той определи това като „заговор”. ПСР отрече обвиненията, а министър-председателят Реджеп Тайип Ердоган осъди коментарите на Байкал като „гнусни”. РНП ще проведе извънреден конгрес за избор на нов лидер този месец. (Заман, Хюриет - 11/05/10; Си Ен Ен, Ройтерс - 10/05/10)

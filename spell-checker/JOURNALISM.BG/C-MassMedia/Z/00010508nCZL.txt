Министърът на отбраната на БиХ: Страната е на път към Партньорство за мир
		19/04/2004
		Никола Радованович, първият следвоенен министър на отбраната на Босна и Херцеговина, казва, че неговата страна е решена да преодолее всички препятствия по пътя към участието в програмата на НАТО Партньорство за мир.
		От Антонио Пърленда за Southeast European Times от Сараево - 19/04/04
 
		 
			
Министърът на отбраната на БиХ Никола Радованович. [Харис Мемия]
			Процесът на радикална армейска реформа в Босна и Херцеговина (БиХ) навлезе в решителен етап преди няколко седмици с назначаването на първия следвоенен министър на отбраната на страната на държавно равнище. Никола Рдованович, 43-годишен, е бивш офицер в армията на Република Сръбска (РС), с международно образование и служител в министерството на външните работи на БиХ. Той ще отговаря за подготовката на БиХ за влизане в програмата на НАТО Партньорство за мир (ПзМ), което се очаква да стане по време на срещата на върха на НАТО в Истанбул през юни. Сред специалните задачи пред Радованович са установяването на министерство на отбраната на държавно равнище, както и на обединен щаб и оперативно командване на въоръжените сили на БиХ. Тези институции трябва да бъдат окомплектовани с 65% от персонала им преди юни. Радованович също така ще отговаря за намаляване числеността на армията до 12000 професионални войници и за прилагането на механизми за гарантиране на демократичен контрол върху военните.
			
SE Times: Каква ще бъде главната полза за БиХ, ако се присъедини към ПзМ?
			
Никола Радованович: Аз вярвам, че главната полза идва от факта, че участието в ПзМ представлява установяване на официални отношения между БиХ и НАТО. Това показва, че има две общуващи страни и всяка от тях приема и уважава другата като надеждна и способна. Такъв вид отношения с НАТО са важни за нас, тъй като в сегашната ситуация ние сме свързани с НАТО чрез ЕсФОР. А това не са напълно партньорски отношения.
			Другият аспект на участието в ПзМ е политически, тъй като НАТО има съвсем ясни стандарти, уважаващи демократическите ценности в гражданско-военните отношения. Фактът, че ние бихме могли да бъдем приети като партньор при такива стандарти, показва, че ние също принадлежим към тази общност на държави. И това, както и членството ни в Съвета на Европа, откриват пред нас възможности за по-нататъшна интеграция.
			
Установяването на оперативно командване на въоръжените сили на БиХ е една от задачите, които министърът на отбраната на БиХ Никола Радованович трябва да реши преди страната да се присъедини към програмата на НАТО Партньорство за мир. [Харис Мемия]
			Едно от изискванията, в което аз съм особено заинтересован, е министърът на отбраната да направи така, че военните да имат условия за работа и развитие, позволяващи им да бъдат равни и уважавани членове на техните общности. ПзМ предлага възможности за образование и обмен на опит за тези, които желаят да се развиват и напредват. Нашите военни кадри имат опит и знания, които са на конкурентно ниво, и аз вярвам, че те ще бъдат високо оценени, когато им предоставим възможности за изява.
			Реформата също е полезна и от финансова гледна точка. Трудно е обективно да се назове сумата, която ние бихме спестили или похарчили, тъй като съществуват непреки разходи и спестявания. Но всички страни, които за преминали през този етап, признават финансовата полза на процеса.
			
SE Times: Очаквате ли да възникнат някакви особени проблеми от факта, че за известен период БиХ практически ще има трима министри на отбраната - двама на двете общности и един на държавно равнище?
			
Радованович: Опитът ми за първите няколко седмици на този пост не показва някакви значителни проблеми. Аз открих, че БиХ стои твърдо на пътя към ПзМ. Очаква ни цял спектър от дейности, свързани с различни компетенции при установяването на системата, предвидена в държавния закон за отбрана. Неизбежно ще има ситуации, в които ще възникват различни позиции и мнения относно процеса на координация на отделните процедури. Всичко това е нормално, отчитайки реалността в БиХ. И аз очаквам, че след всеки подобен случай ние ще намираме решения на проблемите по-бързо и с по-голям капацитет.
			
SE Times: Върховният представител Пади Ашдаун каза наскоро, че най-големите политически препятствия пред процеса на реформи в БиХ идват от босненско-сръбската общност. Представлява ли това някакъв особен проблем за Вас предвид факта, че Вие произхождате от тази общност?
			
Радованович: Това не ме поставя в особено неблагоприятна позиция. Или поне аз не виждам нещата по този начин. Ако говорим за отбранителна реформа, трябва да признаем факта, че процесът на реформа върви твърде добре в РС. В някои области той се движи даже и по-бързо, отколкото в мюсюлманско-хърватската общност Федерация на БиХ. В областта, намираща се под моя отговорност, аз не бих казал, че съществува някаква видима пречка в този процес в РС. По-голямата част от коментарите на върховния представител се отнасят за сътрудничеството с Международния трибунал за военните престъпления за бивша Югославия (МТВПЮ) и касаят други области, а не отбраната.
			
SE Times: Освен техническите предпоставки за членство в ПзМ, които могат да бъдат изпълнени чрез провеждане на отбранителната реформа, главното политическо условие е по-голямото сътрудничество с МТВПЮ. Очаквате ли, че БиХ ще влезе в ПзМ тази година, даже и ако босненско-сръбския военновременен лидер и обвиняем за военни престъпления Радован Караджич е на свобода?
			
Фактът, че босненско-сръбският военновременен лидер Радован Караджич (на плаката вдясно) е все още на свобода, може да бъде пречка за БиХ да се присъедини към програмата Партньорство за мир. [АФП]
			
Радованович: Не зная. Ние определено ще имаме отговора на този въпрос след срещата на върха на НАТО в Истанбул. Съветът за прилагане на мира към управляващия борд на БиХ неотдавна изрази много ясна позиция по въпроса. Пълното сътрудничество с МТВПЮ е необходимо. Подобна позиция е отбелязана в декемврийското комюнике на Съвета за евро-атлантическо партньорство към НАТО; също имаше отделни заявления в смисъл, че е необходимо "значително да се подобри" сътрудничеството с МТВПЮ. И накрая, аз вярвам, че това ще зависи от действителното положение в страната и позициите на отделните правителства на страните-членки на НАТО.
			
SE Times: Какво може БиХ да предложи на НАТО, след като се присъедини към ПзМ?
			
Радованович: Ние точно сега сме в процес на изготвяне на отговора на този въпрос и работим върху нашия Презентационен документ. По моя информация прегледите на хода на работата до този момент са много позитивни. Определено има области, в които ние притежаваме доказани умения и способности. Ние със сигурност можем да предложим знанията на нашите специалисти по обезвреждане на мини. Документът също така ще предложи въздушното пространство на БиХ за използване от авиацията на НАТО, както и някои райони за военни учения.

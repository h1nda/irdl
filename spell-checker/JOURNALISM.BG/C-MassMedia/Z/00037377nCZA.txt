Разрушаването на джамия в Прищина повдига въпроси 
					10/02/2011
					Събарянето на историческа забележителност повдигна въпроси относно опазването на културното наследство.
					От Мухамет Брайшори за Southeast European Times от Прищина – 10/02/11
 
					 
						
Разрушената ''Хатуние джамия" в Прищина. [Съвет на Европа] 
						Прищинската ''Хатуние джамия" бе една от най-старите в града, според архивите построена през XV в. През 2001 г. тя бе включена в списъка на обектите на културното наследство. 
						Нито един от тези доводи обаче не спря Ислямската общност на Косово да разруши сградата миналата година, за да построи нова на нейно място. Макар че министерството на културата издаде заповед за спиране на разрушителните работи, бе твърде късно - решението на министерството дойде два месеца след като джамията вече бе съборена. 
						Според Хаджи Мехметай, директор на Института за опазване на паметниците и регионалните музеи в Прищина (ИММП), не са били спазени правилните процедури и не е била създадена нужната комисия за обсъждане на плана. 
						"Разрушаването на джамията бе незаконно, защото нямаше комисия, в която трябваше да участва представител на ИММП," каза той за SETimes. "Институтът има юрисдикция върху подобни случаи, поне в Прищина." 
						 Джамията "трябва да бъде възстановена в предишното си състояние, а новата трябва да се адаптира към старата архитектура," каза той. 
						Ислямската общност обаче настоява, че тя има право да изпълни проекта без външна намеса. 
						"Имаме разрешително да продължим работите," каза Бахри Сейдиу, началник на Прищинския съвет на ислямската общност. Джамията, добави той, принадлежи на ислямската общност, която няма да допусне някой друг да контролира дейността й на обекта. 
						 "Беше опасно даже да се молиш в ''Хатуние джамия", защото й липсваше здравина и следователно тя не можеше да устои на разрушителните процеси," каза Сейдиу. Новата джамия, обеща той, "ще бъде построена в неокласически стил, не модерен, и ще има кубета". 
						Министерството на културата твърди, че е изпратило решение до ислямската общност на 21 май 2010 г. със заповед за спиране на разрушаването. Но по това време от нея е имало само строителни останки. 
						 "Заповядахме на косовската ислямска общност и на работниците да спрат разрушаването на ''Хатуние джамия", задължавайки ги да предприемат съответните действия и да изпълнят указанията, получени от ИММП," каза Салих Морина, постоянен секретар на министерството на културата. Това означава "възстановяване на джамията в предишното й състояние", добави той. 
						"За нарушителите на закона ще последва вътрешно разследване и съдебно дело," каза Морина.

Турско-арменските отношения: предстои дълъг път
					11/01/2011
					Въпреки неуспехите сближаването все още е на дневен ред през 2011 г., твърдят официални представители.
					От Алакбар Рауфоглу за Southeast European Times - 11/01/11
 
					 
						
Посещението на турския президент Абдула Гюл в Армения през 2008 г. доведе до известен дипломатически напредък. [Ройтерс]
						Турция и Армения запазват своя интерес към нормализирането на отношенията помежду си, заяви съветник на турския премиер Реджеп Тайип Ердоган. 
						Процесът никога не е спирал, каза за SETimes Гейбула Рамазаноглу. Той обаче добави, че ролята на Анкара като посредник трябва да се разбира правилно. 
						„Турция иска да развие отношенията, но това не е достатъчно. Армения също трябва да реши проблемите си с Азербайджан и да спре да обвинява Турция. Ние сме оптимисти и очакваме с нетърпение да видим решения през 2011 г.”, заяви Рамазаноглу. 
						Турция затвори границата си и прекъсна своите дипломатически отношения с Армения през 1993 г., за да подкрепи Азербайджан в конфликта му с Армения. Отношения се влошиха още повече, след като арменците засилиха натиска за международно признаване на извършения според тях геноцид над арменците през годините на упадък на Османската империя. 
						Турция твърдо отрича твърденията за геноцид, като посочва, че в условията на анархия и междуетническо насилие са загинали и турци. 
						Надеждите за подобряване на отношенията се засилиха през септември 2008 г., когато президентът Абдула Гюл посети Армения по повод на футболен мач. Този ход допринесе за подписването от двете държави на споразумение през април 2009 г., както и на два протокола през октомври миналата година. 
						Турският дипломат ветеран Йомер Енгин Лютем, който участва в проучването арменския въпрос от 1980 г., в момента оглавява Центъра за арменски изследвания в базирания в Анкара Център за евразийски стратегически проучвания. 
						Лютем каза за SETimes, че между двете страни няма официални контакти от решението на арменския Конституционен съд от 18 януари 2010 г., в което се посочва, че двата протокола не могат да повлияят на политиката на Армения относно признаването на геноцида. 
						Турското правителство обаче продължава да полага усилия за поддържането на процеса на нормализиране на отношенията, допълни той. 
						 „Турция предприема някои действия. Двата народа осъществяват редица инициативи, например арменските църкви в Турция отново бяха отворени и работят.” 
						 Синан Оган, председател на базирания в Анкара Турски център за международни отношения и стратегически анализ, твърди, че отношенията между двете страни се влошават все повече. 
						 „Не става въпрос за протоколите, а за изпълнението на обещанията”, посочва той, като добавя, че гражданското общество в Турция е чувствително към проблемите на Азербайджан с Армения. 
						Оган прогнозира, че въпросът ще бъде една от основните карти, която политическите партии ще използват по време на изборите тази година. 
						Арменският политик Жирар Либаридян, който беше старши съветник на бившия президент Левон Тер-Петросян, не вижда поводи за надежди през тази година. 
						 „Надявам се, че греша. За съжаление Армения и Турция се опитаха да решат твърде много проблеми в протоколен документ, който трябваше да бъде опростена декларация за нормализиране на отношенията и отваряне на границата. Понякога човек е по-умен, отколкото е добре за него”, каза той за SETimes. 
						 Директорът на проекта за Турция на Международната кризисна група Хю Поуп обаче не е съгласен. Той твърди, че отношенията между турските и арменските власти са сравнително добри и контактите между представителите на гражданското общество в двете страни процъфтяват. 
						 „Между двете страни се води непряка търговия и има директни полети. Изглежда, че динамиката в постепенното икономическо и социално сближаване между Турция и Армения ще продължи”, посочва Поуп. 
						Докато политиците се опитват да намерят възможно решение на проблема, животът в двете страни продължава. Понякога обаче той поставя ситуации, които са необичайни и дори затрогващи. 
						Сердар Гюнтепе, на 26 г., жител на Карс – древен град в най-отдалечената североизточна част на Турция, съвсем близо до затворената арменска граница – се влюбва в Марем Арменян, на 25 г., родом от Армения, през студентските си години в Истанбул преди три години. 
						Двойката се среща редовно в двете страни, но за тях няма начин да се оженят. 
						 „Нашите семейства са твърдо против. И двамата ни прадядовци са били убити по време на Първата световна война. Не само съседите, но и семействата ни не ни разбират”, каза Гюнтепе за SETimes.

Грачаница нае частна охрана
					31/08/2010
					Докато косовската полиция поема задълженията за охраняване на сръбските църкви и културни паметници, недоверието остава и някои обекти наемат собствена охрана.
					От Линда Карадаку за Southeast European Times от Прищина -- 31/08/10 
 
					 
						
Служител на КФОР стои на пост пред манастира в Грачаница. Миналата седмица косовската полиция пое тези задължения. [Гети Имиджис]
						Ръководството на манастира в Грачаница, Косово, обяви в края на миналата седмица, че не смята, че косовската полиция е способна да охранява неговите помещения, и е наело частна охрана. 
						Друг сръбски православен обект, Рашко–Призренската епархия в покрайнините на Прищина, също е наел охрана по подобни причини, предават местните медии. 
						Косовската полиция пое задълженията по сигурността миналата седмица от КФОР и сега е натоварена да охранява многобройните сръбски религиозни и културни обекти. В свое изявление международните мироподдържащи сили приветстваха т.нар. от тях "нова голяма крачка в процеса на прехвърляне на отговорностите за сигурността на институциите в Косово". 
						Представители на Сръбската православна църква обаче, както и на сръбското правителство, остро разкритикуваха това прехвърляне. 
						Косовската полиция заяви, че не е запозната с инициативата на църковните власти да си набавят частна охрана, но добави че манастирът има правото да налага правила на собствената си територия. В интервю за SETimes говорителят на косовската полиция Арбер Бека обяснява прехода и последиците от него. 
						
						SETimes: Кои православни църкви и манастири всъщност се охраняват от косовската полиция? 
						
						Aрбер Бека: Косовската полиция предлага цялостна охрана на всички религиозни и културни обекти в страната, без етническа или религиозна дискриминация. Засега косовската полиция предлага денонощна физическа охрана на 17 сръбски религиозни и културни обекта. 
						Освен за цялостната охрана, предлагана в различните религиозни и културни обекти в страната, охрана се предлага и на смени в денонощието за определени обекти. 
						
						SETimes: Как бе осъществен процесът на прехвърляне на отговорностите от КФОР към косовската полиция? 
						
						Бека: Преходът бе осъществен на база на плановете на КФОР. 
						
						SETimes: Имаше ли някакви възражения от страна на [Сръбската] православна църква към прехода? 
						
						Бека
						: Нямаше възражения срещу прехвърлянето на задълженията. 
						
						SETimes: Многоетнически ли са косовските полицейски сили, охраняващи историческите паметници? 
						
						Бека: Полицията на Република Косово като организация има за цел да предлага сигурност и да гарантира обществения ред. Тя има многоетнически характер, така че функционирането й по места е несъмнено многоетническо. 
						
						SETimes: Какво е сътрудничеството със [сръбските] православни свещеници? 
						
						Бека: Косовската полиция смята сътрудничеството си с православните свещеници за общо взето добро. Двете страни имат отделни отговорности.

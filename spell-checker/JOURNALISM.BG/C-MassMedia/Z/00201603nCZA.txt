Свързани с медиите събития са в новинарските заглавия в Македония 
					05/07/2011
					Медийният регулаторен орган е разследван за укриване на данъци и престъпна дейност, а 150 журналисти протестират срещу загубата на работни места. 
					От Биляна Лаймановска за Southeast European Times от Скопие - 05.07.2011 г. 
 
					 
						
Редактори предупредиха да не се приравняват уволненията заради слаби професионални резултати с тези заради лошо управление и престъпления, извършени от собствениците на медии. [Томислав Георгиев/SETimes]
						Три вестника бяха закрити и 150 журналисти излязоха на улиците в Скопие в понеделник (4 юли), след като загубиха работните си места в резултат на лошо управление и престъпни деяния на собствениците на медиите. 
						Отделът за обществените приходи блокира сметката на „Плъс Пръдакшън” - собственик на закритите вестници "Шпиц", "Време" и "Коха е Ре" - заради неплащане на данъци. Собствениците нямаха пари за заплати на служителите или за закупуване на материали и по същество нямаха никакви пари, дори и без така създалото се положение с данъците. 
						Междувременно Съветът за електронни медии - регулаторният орган за медиите в Македония - просто се разцепи, когато няколко от деветимата му членове обвиниха председателя на съвета Зоран Стефановски в преднамерено незачитане на правилата и злоупотреба със служебно положение. 
						Много медии обвиняват Съвета в политическо пристрастие и снизходителност към медии, които са извършили данъчни нарушения. 
						„Нашата цел не е да наказваме медиите, но трябва да предприемаме действия в случаи, когато констатираме нарушения на закона”, заяви Стефановски за SETimes.
						Комисията за борба с корупцията в страната също обвини Съвета в намеса в правомощията й и липса на сътрудничество. 
						„Имахме проблеми, защото Съветът за електронни медии не предостави своя доклад за отразяването на изборите от медиите въпреки задължението да направи това”, заяви за SETimes членът на Комисията за борба с корупцията Миряна Димовска.
						Тя обясни, че са получили доклада онлайн, но той е бил непълен. Съветът за електронни медии е регистрирал само общото ефирно време за политически кампании, заяви тя, но не и специално отделеното ефирно време за реклами, като по този начин е станало невъзможно да се изчисли стойността на предоставеното ефирно време. 
						Стефановски заяви, че отразяването на изборите не е било балансирано и че Македония си е заслужила критиките на организациите за защита на свободата на медиите, като „Фрийдъм Хаус”. „Телевизия А1 беше на страната на опозицията, а телевизия „Сител” - на страната на правителството. Това засили омразата между двете медии”, заяви той. 
						„Кампанията, провеждана от телевизията [A1]…, получи единствено меки предупреждения и не беше цитирана като нарушител на [изборните] закони, въпреки че пряко предаваше митингите на опозицията”, заяви редакторът на телевизия „Сител” Ивона Талевска за SETimes. „Сител” беше посочена като нарушител и получи тежки глоби. 
						Срещу Съвета тече наказателно разследване, защото Стефковски е подписал „споразумение за цесия” на 25 май с телевизия А1 и с опозиционния Социалдемократически съюз на Македония (СДСМ). 
						Споразумението предвижда финансовите искания на Съвета за лиценз и такси от А1, възлизащи на 40 000 евро, да бъдат погасени от дължимите на телевизията плащания от СДСМ за предизборни реклами. 
						Финансирането от политическа партия - особено по време на избори - и чрез търговски сделки като цесия е противозаконно. Законът за електронните медии предвижда също, че лицензът на телевизия А1 трябва да бъде заплатен от самата телевизия. 
						Медийният експерт Климе Бабунски заяви, че служителите в медиите са подложени на непрекъснат натиск, особено като се имат предвид политическите пристрастия на собствениците на медии. 
						„Винаги е било така, бързи бракове между медии и политически партии и дори още по-бързи разводи”, заяви Бабунски за SETimes. 
						Той добави, че върху плещите на Съвета за електронни медии пада голяма отговорност за подобряване на положението. „Очевидно е, че Съветът е направил нещо неправилно, и сега всички ние носим последствията. Всичко се връща като бумеранг.”

Наука и технологии: Белград е домакин на конференцията "Околна среда за Европа"
					15/10/2007
					Министрите на околната среда от десетки страни се събраха в сръбската столица, за да обсъдят опазването на европейското биологично разнообразие. Още от седмицата: гръцки учени предупредиха, че пепелта от летните пожари представлява дългосрочен риск за здравето.
					 
						
[Околна среда за Европа]
						Опазването на биологичното разнообразие в Европа бе основна тема на конференцията, в която взеха участие министрите на околната среда от 44 страни, членки на Икономическата комисия за Европа на ООН. Провела се от сряда (10 октомври) до петък в Белград, тя привлече и представители на международни организации и НПО. На форума Съветът на Европа представи доклад за напредъка на програмата "Паневропейска екологична мрежа". 
						 *** 
						Тридневен международен симпозиум по диагностика и лечение на остеопорозата започна в четвъртък (11 октомври) в Ниш, Сърбия. Проявата бе организирана от сръбското здравно министерство със сътрудничеството на Международната фондация по остеопороза. 
						*** 
						
Македонският премиер Никола Груевски обяви нова правителствена инициатива, предназначена да помогне на студентите от последен курс в университета да си закупят нов компютър. Съгласно проекта всеки студент ще получи по 200 евро за закупуване на компютър до 15 декември. 
						 *** 
						
Албанското правителство даде началото на пилотен проект за придвижване на обществените поръчки онлайн. Целта е да се спестят разходи и да се ограничи корупцията. Проектът е подкрепен от ООН в рамките на нейните Цели на хилядолетието за развитие. 
						*** 
						
Гръцкият о. Родос бе домакин на 5-ия годишен Диалог между цивилизациите от сряда (10 октомври) до неделя. Форумът предоставя платформа за обсъждане на културата, цивилизацията, ролята на религията и закона и други теми.
						*** 
						
Гръцки учени предупреждават, че пепелта от опустошителните летни пожари може да стане причина за сериозни здравословни проблеми. Изследователи са установили високи концентрации на олово, арсен и мед в районите, засегнати от бедствието. Знае се, че дългосрочното излагане на тези елементи може да причини изменения в ДНК и проблеми в нервната система. 
						
(Различни източници - 08/10/07-15/10/07)

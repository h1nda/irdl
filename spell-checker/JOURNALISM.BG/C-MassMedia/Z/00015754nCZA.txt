Кипърският въпрос усложнява кандидатурата на Турция за ЕС
					30/08/2005
					Въпреки че изпълни всички изисквания за започване на преговорите за присъединяване с ЕС, Турция е под натиск да признае гръцкото кипърско правителство преди началото на преговорите в началото на октомври. 
					(Уошингтън таймс, ЮПИ - 30/08/05; АП, Ройтерс, АФП, Ей Еф Екс, EU Observer, EurActiv, Гласът на Америка, Катимерини - 29/08/05)
 
					 
						
"Ясно е, че всички положени от Турция усилия преди 3 октомври ще бъдат много полезни," заяви говорителката на ЕК Франсоаз Льо Бай. "Но Турция не е юридически задължена да направи повече от това, което вече е свършила." [ЕС]
						Турция може да започне преговорите по присъединяване с ЕС на 3 октомври, без да признае гръцкото кипърско правителство, тъй като това не е законово изискване за започването на процеса, каза в понеделник (29 август) говорителката на Европейската комисия (ЕК) Франсоаз Льо Бай. Но тъй като в преговорите ще участват всичките 25 членки на ЕС, включително и Кипър, в интерес на Анкара е да намали напрежението по въпроса, заяви тя. 
						"Ясно е, че всички положени от Турция усилия преди 3 октомври ще бъдат много полезни," заяви Льо Бай. "Но Турция не е юридически задължена да направи повече от това, което вече е свършила." 
						През изминалия месец Турция изпълни и последното изискване за започване на преговори за присъединяване със съюза, подписвайки протокол, разширяващ митническото й споразумение с ЕС, така че то да обхване и новите 10 члена на съюза, включително Кипър. Но тя същевременно излезе и с декларация, в която се посочва, че подписването на документа не означава признаване на гръцкото кипърско правителство. 
						Очаква се въпросът да бъде повдигнат тази седмица, когато външните министри на ЕС ще проведат двудневна неофициална среща в уелския град Нюпорт, започваща в четвъртък. Очаква се турският премиер Абдула Гюл също да присъства на срещата, домакинствана от настоящия председател на ЕС, Великобритания. Вероятно Гюл ще бъде помолен да изясни позицията на страната си. 
						Според френския президент Жак Ширак, в миналото силен поддръжник на кандидатурата на Турция за ЕС, декларацията на Анкара създава политически и законови проблеми и такова поведение не е това, което се очаква от страна, желаеща членство в ЕС. Говорителят му посочи, че Франция ще повдигне въпроса за отказа на Турция да признае Кипър по време на предстоящата среща в Нюпорт. 
						"След едностранната си декларация относно Кипър Турция трябва да даде разяснения и да увери състоящия се от 25 страни членки ЕС в готовността си да спазва изцяло своите ангажименти”, каза Ширак на конференция на френските посланици в Париж в понеделник. “Започването на преговорите с Турция е само началото на дълъг и труден път, чийто край е несигурен." 
						Според гръцкия ежедневник Катимерини е вероятно Никозия да принуди ЕК официално да порицае непризнаването от страна на Анкара на гръцката кипърска администрация. В публикуван в понеделник в EUobserver материал обаче се твърди, че е по-вероятно ЕК да подчертае, че Турция е изпълнила правните изисквания за започване на преговорите и че всяка стъпка, свързана с признаването на Кипър, трябва да става под ръководството на ООН. 
						Вероятно е кандидатурата на Турция за ЕС да се усложни още повече след общите избори в Германия на 18 септември. Всеобщите очаквания са, че канцлерът Гергхард Шродер, твърд поддръжник на Турция, ще загуби поста си от лидера на опозиционния Християндемократически съюз, Ангела Меркел. Позицията, защитавана от Меркел и нейната партия, е, че на Турция не трябва да се предлага пълноправно членство, а по-скоро “привилегировано партньорство". 
						Ако германските и френските лидери започнат да поставят препятствия по време на подготовката на преговорите с Турция, малко вероятно е те да започнат навреме, се твърди в материала на EUobserver.

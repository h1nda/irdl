Дилемата на Албания: производство на енергия или опазване на околната среда?
					25/09/2007
					Албанският премиер Сали Бериша казва, че ТЕЦ са най-добрият начин за посрещане на енергийните нужди на страната. Плановетете за построяване на подобна централа в известен туристически център обаче предизвикаха острата реакция на местните жители.
					От Ерлис Селимай за Southeast European Times от Тирана -- 25/09/07 
 
					 
						
Албания зависи от водноелектрическите централи за своята енергия. [АФП]
						През последното десетилетие животът в Албания бе сериозно засегнат от недостига на енергия. Това лято спиранията на тока достигнаха до 12 часа дневно, и то в разгара на туристическия сезон. 
						Премиерът Сали Бериша обеща действия. Той каза, че нито вносът на електроенергия, нито опитите за икономии ще бъдат достатъчни за решаване на проблема, и че трябва да бъдат изградени нови мощности. "Смятам, че албанското правителство трябва да планира в бюджета си средства за една нова ТЕЦ всяка година," каза той. 
						Властите дадоха зелена светлина за изграждането на ТЕЦ в югозападния град Вльора. Инициативата обаче предизвика съпротивата на еколозите и местните жители. 
						Разположен на адриатическото крайбрежие, гр. Вльора е една от най-известните туристически дестинации в страната. Красивите плажове и лагуни, както и древните и средновековни паметници, го правят привлекателно място за туристите. Вльора е известна и със своето биологично разнообразие, както и с виното, зехтина и рибата си. 
						Предвижда се топлоелектрическата централа да бъде част от промишлен парк, разположен на площ от 560 хектара недалеч от няколко защитени лагуни. Тъй като цялата градска площ на Вльора е 1 120 хектара, а промишлената зона ще бъде разположена на 1,5 км от центъра му, в рамките на жилищен квартал, жителите се тревожат за негативното въздействие върху социалния живот и туристическия потенциал на града. Еколозите междувременно твърдят, че основната цел на проекта не е да подобри енергийната ситуация в страната, а да създаде условия за износ в чужбина. 
						"Въпреки уверенията на правителството, че електроцентралата трябва да осигури решение на проблема с острия недостиг на енергия в Албания, има причини да се смята, че задоволяването на нуждите от електроенергия на Албания стои на второ място след износа на електроенергия за европейския енергиен пазар и в частност за италианския пазар," казва Александър Мита, представител на Съюза за защита на Вльорския залив. 
						Албанските власти и международните финансови институции твърдят, че ще бъдат взети мерки за ограничаване на негативното въздействие и че централата ще отговаря на екологичните стандарти на ЕС. 
						Очаква се централата да има производствен капацитет от 97 мегавата. Разходите за изграждането й се изчисляват на около 110 млн. евро. За покриване на разходите Албанската енергийна корпорация ще вземе заем от ЕБВР в размер на 40 млн. евро. Световната банка и Европейската инвестиционна банка също ще покрият част от разходите. 
						В момента Албания може да покрива само половината от енергийните си нужди. Около 90 % от тях се покриват от ВЕЦ, чиято работа зависи от климатичните условия. Освен новите ТЕЦ правителството иска да изгради и осем нови малки водноелектрически централи. 
						Бериша дойде на власт през 2004 г. и едно от предизборните обещания на неговата Демократическа партия бе да се справи с енергийната криза. Сега, три години по-късно, Бериша казва, че голямата суша е затруднила изпълнението на това обещание. 
						"Не съжалявам, че не изпълних обещанията," каза Бериша. "Ако тази суша не бе настъпила, обещанията щяха да бъдат изпълнени. Албанците знаят, че никога не сме имали такава суша. Но ние работим за решаването на проблема чрез финансиране на различни проекти в енергийната област."

Ашдаун отхвърли твърденията, че се стреми към премахване на РС
					19/12/2004
					 
						САРАЕВО, Босна и Херцеговина (БиХ) -- Върховният представител Пади Ашдаун отрече в неделя (19 декември) твърденията, че обмислял вариант за премахване на Република Сръбска (РС). В заявление за медиите Ашдаун каза, че никога не е споменавал за подобна възможност и добави, че съществуването на сръбската общност в БиХ е гарантирано от Дейтънското споразумение. В същото време той подчерта, че РС следва да изпълнява задълженията си по споразумението, в това число екстрадицията на обвинените военнопрестъпници. Ашдаун каза, че е трябвало да предприеме решителни действия поради многократните нарушения и спънки от страна на местните власти. 
						Налагането на санкции от Ашдаун в четвъртък бе последвано от оставката на босненско-сръбския премиер Драган Микеревич. Външният министър на БиХ Младен Иванич, член на Партията на демократическия прогрес на Микеревич също напусна поста си. Президентът на РС Драган Чавич призова лидерите на сръбските политически формации да се срещнат в понеделник, за да обсъдят назначаването на нов кабинет. (РТРС, Би Би Си- 19/12/04; Ройтерс, АФП, Независне новине, ПБС БиХ, Pincom.info, Дневни аваз - 18/12/04; AП, Ройтерс, Фена, Уебсайт на правителството на РС - 17/12/04)

Полициите на БиХ и Черна гора издирват Караджич
					02/04/2008
					 
						САРАЕВО, Босна и Херцеговина (БиХ) -- Във вторник (1 април) полицията проведе едновременни обиски в домовете на двама души, които са служили като телохранители на военновременния босненски сръбски политически лидер Радован Караджич. Желко Малюкан и Душко Михайлович живеят в Пале, босненската сръбска крепост от времето на войната източно от Сараево. За тях се смята, че са част от мрежа, подкрепяща военнопрестъпника. Преди седмица полицията на БиХ и ЮФОР претърсиха домовете на съпругата и децата на Караджич.
						Други новини от вторник -- Черногорската полиция обискира дома на брата на Караджич, Лука, в град Никшич в Централна Черна гора. За кратко е бил задържан племенникът на Караджич, Драган, и някои от неговите приятели в къщата. Адвокатът на семейството каза, че полицията е обяснила, че претърсва за наркотици, но семейството е уверено, че те търсят беглеца. (Дневни Аваз, Независне Новине - 02/04/08; РТРС, Фена, АП, Ройтерс - 01/04/08)

Македония ще приложи план за децентрализация 
					26/04/2005
					Процесът на децентрализация започва в Македония на 1 юли, когато някои институции се прехвърлят от централно на местно ниво. Хиляди служители от държавната администрация ще получат нови длъжности в общините. 
					От Мария Лазарова за Southeast European Times в Скопие -- 26/04/05
 
					 
						
Съгласно плана за децентрализация 126 служители от Централната данъчна администрация в Скопие ще бъдат прехвърлени по места. [Централна данъчна администрация - Скопие]
						Македония е одобрила подробен план за прехвърляне на отговорности и ресурси от централното правителство към местните органи на управление, считано от 1 юли. Общо 489 органи на държавно ниво ще бъдат прехвърлени към общините, с което ще приключи процесът на децентрализация. 
						Заведенията, които ще бъдат засегнати от промяната, са 356 начални училища, 81 гимназии, 48 организации в сферата на културата, както и четири старопиталища. Освен това, планът включва и детски градини. Министерството на труда и социалните грижи изготвя понастоящем нова мрежа от предучилищни заведения. 
						Съгласно плана 26 395 души, които работят в обществения сектор, ще бъдат прехвърлени на местно ниво. Около 9 078 са от началните училища; 6 654 - гимназиите; 556 - от звена в културата; както и 107 - от старопиталищата. Освен това ще бъдат прехвърлени 30 000 държавни служители заедно с 270 други служители от министерствата: 117 - от финансовото министерство, 126 - от данъчната администрация и 27 - от Министерството на образованието. 
						След влизането в сила на Закона за физическото и градоустройствено планиране ще стане ясен и броят на служителите от Министерството на транспорта и комуникациите, които ще се прехвърлят към общините. Общо 742-ма пожарникари, които сега работят във вътрешното министерство, ще бъдат прехвърлени към 29 противопожарни регионални центрове и към Скопие. 
						Заплатите ще се осигуряват от първоначално предвидените общински средства за разходи, които се събират чрез данъци върху имуществото, ДДС, ДОД и местни такси.
						До 2007 г. заплатите на учителите в началните училища и гимназиите, както и учителите и медицинските сестри в предучилищните заведения и културните институции ще получават заплати от държавния бюджет. Към този момент, по оценка на властите, 90 % от общините ще покажат, че имат управленски капацитет, който ще им позволи да получават средства от блокови субсидии. Парите ще се депозират в общински сметки за всеки район, а общините ще ги разпределят вътрешно.

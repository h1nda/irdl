Наука и технологии: Корабни останки бяха открити в албански води 
		09/11/2009
		Международен екип от експерти намери останки от британски военен кораб край бреговете на Албания. Още новини от областта на науката: турските данъчни органи глобиха интернет гиганта „Гугъл”; БиХ откри уебсайт, който служи като "атлас на военните престъпления".
		 
			
Край албанското крайбрежие бяха открити останки от британския боен кораб от Втората световна война „Волидж”. [Гети Имиджис]
			Археолози откриха останки от британски военен кораб край албанския бряг на Йонийско море. „Волидж” потъва през 1946 г., след като попада на мина. Инцидентът край албанското пристанище Саранда води до сериозна криза между Тирана и Лондон по това време. Корабните останки бяха открити от международен екип от учени от Американския институт по морска археология, Албанския институт по археология и албанското министерство на отбраната. 
			*** 
			Данъчна администрация в Истанбул наложи глоба от 32 млн. евро на "Гугъл" заради неплатен от дружеството данък върху печалбата. Интернет гигантът отказва да плати данъците, като твърди, че неговата дейност на територията на Турция се извършва от централата на “Гугъл” в Ирландия. Според местните власти компанията на "Гугъл" в Турция, "Гугъл Рекламджълък ве Пазарлама", е данъчнозадължено лице. 
			*** 
			Учени от Босна и Херцеговина (БиХ) откриха във вторник (3 ноември) интернет "атлас на военните престъпления", който предоставя информация за конфликта от 1992-1995 г. в страната. Атласът -- www.idc.org.ba -- съдържа карти от “Гугъл Земя” и позволява да бъдат намерени местата на масови гробове в БиХ и обекти, където са били извършени масови екзекуции, като посочва имената на жертвите. 
			*** 
			На 4 и 5 декември в Белград ще се проведе Фестивал на науката. В събитието, което си поставя за цел да представи по новаторски начин научни постижения, ще участват повече от 200 учени, преподаватели и студенти. 
			*** 
			Електронни карти ще заместят автобусните и трамвайните билети в Букурещ от 1 януари 2010 г., съобщиха местните власти. Дружеството, осигуряващо обществения транспорт в града, заяви, че въвеждането на новите карти може да бъде отложено, за да могат пътниците да свикнат с тях. 
			*** 
			В четвъртък (5 ноември) Сръбската академия на науките и изкуствата прие в своите редици 59 нови академици, с което броят на нейните членове достигна 184. Сред новите членове са писателите Душан Ковачевич и Светлана Велмар Янкович, както и урологът Сава Перович. 
			*** 
			Първата румънска търсачка, „Окидоки” (http://okidoki.ro), беше официално пусната на 2 ноември по време на „МедиаПро Интерактив”. Машината работи онлайн от декември 2008 г., но непрекъснато беше усъвършенствана. „Окидоки” индексира над 50 милиона румънски страници. Нейната цел е до края на 2010 г. да индексира всички валидни уебсайтове в Румъния. 
			
				Различни източници – 02/11/09-09/11/09

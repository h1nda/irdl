Турският преговарящ с ЕС подчерта решимостта на Анкара да проведе реформите
					23/03/2007
					Турция ще проведе исканите от ЕС реформи независимо от напредъка й в преговорите за членство с блока, обеща главният преговарящ на Турция с ЕС, Али Бабаджан, по време на своята обиколка в Европа.
					(Търкиш Прес, Заман - 22/03/07; MTИ, Reporter.gr - 21/03/07; AФП, Агенция София Нюз - 20/03/07; Търкиш Дейли Нюз, Заман - 16/03/07; EUpolitix, Търкиш Прес, Търкиш Дейли Нюз, Европейски парламент - 15/03/07; AП, Tъркиш Прес - 14/03/07)
 
					 
						
Али Бабаджан. [Гети Имиджис]
						Макар все още да не е ясно кога ЕС ще е готов да приеме Турция за член, Анкара е решена да проведе необходимите реформи до 2013 г., каза в сряда (21 март) в Будапеща Али Бабаджан, главният преговарящ на Турция със Съюза. 
						"Нашата категорична цел е членство в ЕС," подчерта Бабаджан, който е и министър на икономиката на Турция, по време на посещението си в унгарската столица. "Ние вървим по този път." 
						В Будапеща Бабаджан се срещна с редица парламентарни и високопоставени правителствени представители, включително с външния министър Кинга Гьонц, която приветства усилията на Турция за членство в ЕС. Като изрази подкрепата на страната си за присъединителните преговори на предимно мюсюлманската държава, тя посочи обаче, че Анкара трябва да отговори на изискванията за членство. 
						Анкара започна присъединителните си преговори през октомври 2005 г., но засега е приключила преговорите само по една глава, "Наука и изследвания". През декември ЕС одобри решение за замразяване на преговорите за членство с Турция по осем от всичките 35 преговорни глави. 
						Причината за това решение бе отказът на Турция да отвори пристанищата и летищата си за транспортни средства от Кипър, чиято гръцка част се присъедини към ЕС през 2004 г., но чието правителство Анкара не признава. 
						Будапеща бе последният град от европейската обиколка на Бабаджан, която включваше още посещения в София, Букурещ и в седалището на Европейския парламент (EП), Страсбург. 
						Въпреки решението за замразяване на осем преговорни глави Турция се надява да започне преговори по четири нови глави -- индустриална политика, икономическа и валутна политика, статистика и финансов контрол - до юни тази година, макар да е невъзможно формалното им затваряне поради решението на ЕС от месец декември. 
						"Трудно е да се прогнозира кога ще започнем преговори по четирите нови преговорни глави, които наскоро бяхме поканени да отворим," е казал Бабджан, цитиран от АФП, в София, като е посочил, че отварянето на нови глави трябва да получи одобрението на всичките 27 държави, членки на блока. "Решенията за отваряне и затваряне на главите са политически ... Винаги може да се появи нещо неочаквано, но независимо от това Турция ще проведе реформите по тези глави." 
						Българският външен министър Ивайло Калфин изрази подкрепата на страната си за присъединяването на Турция, като каза, че София иска "да види Турция в ЕС". 
						Турция вече е изготвила подробна програма за реформи за периода 2007-2013 г., която ще бъде представена през април. Задачите на реформите, посочени в плана и базирани на приоритетите на Турция, са разпределени по 35-те преговорни глави с ЕС, съобщи унгарската информационна агенция MTИ. 
						Повечето от мерките ще бъдат завършени до 2011 г. Плановете на Анкара са да посвети последните две години от програмата на дискусии относно определянето на дата за приемането на Турция в Съюза, каза Бабаджан. 
						Исканите от ЕС реформи ще бъдат реализирани с по-бързи темпове от напредъка на страната в присъединителните преговори, отбеляза той. 
						Въпреки възникналите трудности процесът е "започнал и се развива," каза Бабаджан в Страсбург миналата седмица. Той посочи "силната подкрепа и положителните коментари" от страна на държавите, членки на ЕП. 
						"Ясно е, че Турция е важна страна и ние приветстваме процеса на реформи в нея," каза председателят на ЕП Ханс-Герт Пьотеринг след срещата си с Бабаджан. 
						По отношение на член 301 от наказателния кодекс на Турция, според който е престъпление да се "обижда турската национална идентичност", Бабаджан каза, че Анкара обмисля начини за предотвратяване на възможни проблеми, възникващи от прилагането на разпоредбите на този член, вместо да го изменя. 
						"Може да промените правилата на играта, но ще е нужно време, за да се адаптират новите играчи към новите правила," е казал той по отношение на службите за сигурност и съдебните служители в Турция. 
						Що се отнася до сложния въпрос за Кипър, Бабаджан потвърди готовността на Анкара да намери решение. В същото време той обвини правителството на кипърските турци за липсата на напредък в процеса на обединяване на разделения от десетилетия средиземноморски остров. 
						"Турция започна да се съмнява дали кипърските гърци наистина искат проблемът да бъде решен," каза той. "Във всяко едно приемливо решение трябва да има политическо равенство -- не знаем дали те ще са готови да си поделят властта с кипърските турци."

Гърция пред заплаха от пандемия от свински грип
					13/07/2009
					 
						АТИНА, Гърция -- Страната е изправена пред заплаха от пандемия от грип H1N1, като се имат предвид новите случаи на предаване на заболяването между гърци, сравнени със случаите на пристигнали от чужбина вирусоносители, цитираха местните медии изказване от петък (10 юли) на здравния министър Димитрис Аврамопулос. Той заяви, че до една трета от населението може да бъде заразено с вируса на свинския грип в пандемия, която може да продължи 12-15 месеца. Министърът предупреди също така, че ако вирусът мутира и стане по-агресивен, до 54 % от населението може да бъде заразено. "Ние не можем да изключим възможни смъртни случаи в Гърция в резултат на новия грип", заяви той на пресконференция.
						Понастоящем в Гърция има 201 потвърдени случая, от които 78 % са хора, пристигнали от чужбина. Аврамопулос каза, че през последните две седмици властите наблюдават увеличение на вторичното предаване на вируса, както и микроепидемии. (АНА-МПА, ЕРТ, Та Неа, Елефтерос, Вима, Катимерини, Нафтемборики, ЮПИ - 10/07/09)

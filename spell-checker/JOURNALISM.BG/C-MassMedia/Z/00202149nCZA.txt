Кой трябва да се грижи за възрастните?
					13/12/2011
					В отговор на увеличаващото се население в старческа възраст македонското правителство е в процес на създаване на правна рамка за управление на услугите за възрастните хора и насърчаване на създаването на частни старчески домове. 
					От Клаудия Лутовска за South European Times от Битоля -- 13/12/11
 
					 
						
Обитатели на старческия дом "Сю Райдър" в Битоля. [Клаудия Лутовска/SETimes] 
						Нова политика, обявена по-рано през годината, цели развиването на правни институции за социална защита и насърчаване на създаването на частни старчески домове, но някои все още поставят под въпрос доколко морално е да оставиш близките си на грижите на други хора. 
						Говорителят на министерството на труда и социалната политика Давор Поитов каза за SETimes, че досега съгласно инициативата са били основани девет частни институции, а седем други са в процес на създаване. 
						"Министерството също така разглежда възможностите за публично-частни партньорства," каза трудовият министър Спиро Ристевски за SETimes. 
						Старческите домове обикновено привличат възрастни хора, които са загубили съпрузите си, страдат от хронически болести, нямат близки роднини или роднините им са в чужбина, но също и все по-голям брой хора в социално неравностойно положение. 
						Според експертите необходимостта от домове и услугите, които те предоставят, е остра. 
						"В Скопие, Прилеп, Куманово и Битоля има четири държавни дома с общ капацитет 500 легла [всеки]," каза за SETimes Благоя Илиевски, управител на старческия дом "Сю Райдър" в Битоля. 
						Трябва да се десет пъти повече, добави той. 
						Добрите грижи и условия в старческите домове са повишили качеството на живот на възрастните хора, което е причина списъците на чакащите да се увеличат с 40 % през последните три години. 
						"Възрастните хора получават професионални грижи 24 часа в денонощието и животът им се удължава с няколко години," каза Илиевски. 
						Условията във всички заведения трябва да се пригодят към европейските стандарти, което е причина някои старчески домове да потърсят финансова помощ. В "Сю Райдър", например, са получили безвъзмездна помощ от ЕС чрез фонда ИПА1, с който се разпорежда община Битоля. 
						"Получихме 600 000 евро за пълното възстановяване на двата павилиона на дома. След реконструкцията нашите старци ще се радват на условия, отговарящи на европейските стандарти. Община Битоля ще участва, като предостави 3,5 милиона евро," каза за SETimes кметът на Битоля Владимир Талевски. 
						Въпреки промените в съвременния начин на живот, някои семейства трудно приемат живота в старчески дом. 
						"Според традицията за старите хора се грижат техните семейства," каза за SETimes социалната работничка Марика Гьоргоски. 
						"Само в много изключителни случаи възрастните мохамедани търсят подслон в такива домове. Техните брой е 1 % от всички обитатели," каза тя. 
						Много мохамедани казват, че родителите не трябва да остават без близките си, когато са стари и немощни. 
						"Майка ми е отгледала мен и децата ми; за нея няма място в старчески дом. Мястото и домът й са при нас," каза за SETimes Шпреса Чкипоня, етническа албанка.
						Общопрактикуващият лекар Фанче Талевски каза за SETimes обаче, че повишеният интерес сочи, че практическите нужди надделяват над социалните табута. 
						"Насърчават се [и се прилагат] най-добрите модели за увеличаване на качеството и продължителността на живота," каза тя. 
						Някои, като Менка Божиновска, 84-годишна майка на девет деца от село Путурус край Битоля, са решили да опитат да живеят в старчески дом след смъртта на мъжа си. 
						"Децата си имат собствен живот и грижите за стари хора не са полезни за живота им. Трудно се живее заедно, старите хора искат спокойствие. Тук работя в кухнята, а пенсията и парите, които печеля, са достатъчни, така че да не се налага децата ми да плащат за престоя ми в дома," каза Божиновска за SETimes. 
						"В старческия дом те могат да общуват с хора на своята възраст и да приемат лекарствата си редовно. Понякога се налага да избираме по-малката злина: да мислим за психологическата травма, която може да се причини на подрастващите деца, или да зачитаме желанията на старците, които не са [на себе си] поради непоносима болка, деменция или Алцхаймер," каза за SETimes Тале Климески, на 28 г.

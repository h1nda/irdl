Басеску печели президентските изброи в Румъния 
					13/12/2004
					Кандидатът на опозицията Траян Басеску спечели изненадваща победа на втория тур на президентските избори в Румъния, побеждавайки премиера Адриан Настасе. Това може да доведе до предсрочни парламентарни избори. 
					От Разван Амарией за Southeast European Times в Букурещ – 13/12/04
 
					 
						
Опозиционният кандидат Траян Басеску ще бъде новият президент на Румъния [AФП]
						Траян Басеску, представител на центристкия Алианс между Национал-либералната партия (НЛП) и Демократическата партия (ДП), ще бъде новият президент на Румъния. След преброяването на почти всички гласове от втория тур в неделя (12 декември), Басеску води пред опонента си Адриан Настасе с около 600,000 гласа. Той е спечелил 51.7 % от гласовете, докато премиерът Адриан Настасе, представител на Алианса между Управляващата социал-демократическа партия (СДП) и Хуманистичната партия (ХП), е получил 48.3 %.
						В понеделник Настасе каза, че е признал победата в телефонен разговор с Басеску, когото той е нарекъл " бъдещият президент на Румъния". 
						Според анализатори високата активност в градските райони, където подкрепата за опозицията е силна, е обърнала баланса на силите. Т нар. еxit polls в неделя прогнозираха оспорван резултат, което накара и двамата кандидати да се обявят за победители. След като официалните данни обаче започнаха да постъпват, привържениците на Басеску в Букурещ и на други места излязоха на улиците да празнуват, развявайки оранжевите знамена на опозиционния Алианс. 
						Победителят ще наследи изкаралия три мандата президент Йон Илиеску, доминираща фигура в румънската политика от падането на комунизма до днес и ще се изправи пред предизвикателството да прекара страната през широкообхватните реформи, които са необходими за членството в ЕС. Румъния се надява да се присъедини към ЕС през 2007 г. заедно със своята съседка България. 
						Настасе спечели първия тур на 28 ноември с около 41 % от гласовете пред Басеску с 34 %. Парламентарните избори, проведени в същия ден, доведоха до почти изравнен резултат. СДП и ХП си осигуриха 57 места в Сената и 132 - в Камарата на представителите, докато Алиансът за справедливост и истина ( ДА) на Басеску ще има 49 сенатори и 112 депутати. Останалите места бяха разпределени между националистическата партия "Велика Румъния" и Демократичния алианс на унгарците (ДАУ). Освен това 18 организации на националните малцинства получиха по един депутат. СДП-ХП бе принудена да потърси подкрепата на по-малки партии, за да може да формира управляваща коалиция. 
						"Правителството, по чието формиране СДП-ХП водят преговори с ДАУ, е в опасност, " посочи политическият анализатор Йон Кристою в интервю за Антена 1 ТВ. Съгласно конституцията президентът има право да посочи премиер, ако никоя партия няма абсолютно мнозинство в парламента. 
						Според Роберт Турческу, главен редактор на всекидневника&lt;I&gt;Cotidianul&lt;/I&gt;, нестабилната политическа ситуация означава, че предсрочните парламентарни избори са вероятни. 
						Периодът между първия и втория тур бе доста неспокоен. Обвинения в измама помрачиха първоначалния резултат, като някои НПО и опозиционни партии отправиха обвинения, че управляващата партия е превозвала с автобуси свои поддръжници да гласуват многократно в различни секции и че е манипулирала системата и по други начини. 
						След втория тур наблюдателите на изборите обявиха, че са регистирани по-малко данни за нарушения.

Шварц-Шилинг каза на депутатите в БиХ, че "топката е тяхното поле"
					14/06/2007
					Босна и Херцеговина преживява сериозна политическа криза и в момента пътят й към Европа е блокиран, каза върховният представител в сряда. 
					От Влатко Вукотич за Southeast European Times от Баня Лука -- 14/06/07
 
					 
						
Върховният представител в БиХ Кристиан Шварц-Шилинг ще напусне поста си в края на месеца. [Гети Имиджис]
						Време е да се възобнови диалогът по конституционната реформа в Босна и Херцеговина (БиХ), заяви пред членове на държавния парламент в сряда (13 юни) върховният представител и специален представител на ЕС Кристиан Шварц-Шилинг. 
						В последната си реч пред депутатите преди края на мандата му Шварц-Шилинг каза, че БиХ се намира в сериозна политическа криза поради липсата на напредък в реформите, нарастващата липса на доверие в политиците и негативните изказвания на публични фигури. 
						"Чувал съм политици да изтъкват доводи и да формулират политики, които експлоатират единствено страховете на гражданите, вместо да създават доверие между всички страни и да постигат конкретен напредък по проблемите от истинския живот," каза върховният представител на международната общност. 
						"Приемливо ли е да се правят радикални изказвания за референдуми и премахване на автономните области, за да се спечелят повече гласове? Приемливо ли е да се предизвиква безпокойство от други събития в региона с цел насаждане на страх сред гражданите на тази страна? Аз казвам, че това не е приемливо," добави той. 
						През последните няколко дни политически лидери от БиХ се срещаха поотделно с Шварц-Шилинг и с посланиците на САЩ и Германия в стремеж да дадат нов импулс на процеса на реформи. 
						Босненският представител в Председателството Харис Силайджич и премиерът на Република Сръбска Милорад Додик посетиха Вашингтон за разговори в американския Държавен департамент, но дискусиите приключиха без промяна в техните позиции. Оттогава службата на Шварц-Шилинг се опитва да поеме инициативата в свои ръце. 
						Миналата година пакетът от конституционни реформи не успя да получи подкрепата на парламента. След последните избори парламентарната подкрепа е все още под мнозинството от две трети, необходимо за приемане на документа. 
						"Ние подкрепяме предишния пакет от конституционни реформи, но поради липсата на политическа воля вероятно ще трябва да започнем нови преговори," каза Додик след среща с международни представители. 
						Основната област на противоречия е свързана с гласуването на автономните области в парламента. Повечето босненски представители се противопоставят на включването на разпоредба, според която известен брой депутати от всяка автономна област трябва да одобряват всеки закон, преди той да бъде приет. 
						Босненските депутати смятат, че това ще бави напредъка. Техните колеги от РС обаче настояват за запазването на тази клауза, твърдейки, че премахването й би довело до техен постоянен неуспех в гласуванията. 
						Международни представители предупредиха, че политическата криза блокира пътя на БиХ към присъединяването й към ЕС и че това от своя страна води до обезсърчаване на обществеността и загуба на доверие в политиците. 
						БиХ бе на една ръка разстояние от парафиране на Споразумението за стабилизация и асоцииране с ЕС в продължение на месеци и въпреки това не е в състояние да направи последната крачка и да постигне споразумение за реформата в полицията, каза в сряда Шварц-Шилинг. 
						Поради обстановката в БиХ и региона, отбеляза той, Съветът за прилагане на мира реши да не закрива Службата на върховния представител (СВП), както планираше по-рано. 
						"Това е стъпка назад," каза Шварц-Шилинг. "СВП остава, за да гарантира запазването на мира и стабилността дори в тези трудни времена на политическа нестабилност."

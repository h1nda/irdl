САЩ ще помогнат на Албания да обезвреди старите си боеприпаси
					30/01/2009
					 
						ТИРАНА, Албания -- Страната ще обезвреди старите си боеприпаси с помощта на армията на САЩ, заяви в четвъртък (29 януари) президентът Бамир Топи след среща в Тирана с Марк П. Фицджералд, командващ на Американските военноморски сили в Европа и на Съвместното командване на НАТО в Неапол. „Договорихме се, че обезвреждането на боеприпасите трябва да бъде непрекъснат процес, с професионална помощ и в сътрудничество с НАТО, за да се избягнат драматични ситуации,” каза Топи. Фицджералд похвали напредъка на Албания в реформите, свързани с НАТО и интеграциония процес. Албания се надява да стане член на НАТО по време на срещата на върха през април. 
						Други новини -- В четвъртък италианската полиция съобщи, че е разбила международна престъпна банда в Реджо Емилия. Общо 14 души са били арестувани в операцията, включително седем албанци. Полицията заяви, че е наблюдавала бандата две години. Известният албански престъпник Джафер Бериша е бил сред заловените. Властите твърдят, че групата е внасяла контрабандно хероин и кокаин в Италия от няколко други държави. (Старт, Шекули, Коха Йоне, Телеграфи, МИА, БГНЕС - 29/01/09)

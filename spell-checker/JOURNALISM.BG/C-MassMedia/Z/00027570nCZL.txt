Кипърският турски лидер има за цел да реши кипърския въпрос тази година
					29/08/2008
					 
						АНКАРА, Турция – Кипърският турски лидер Мехмет Али Талят посети Анкара в четвъртък (28 август) и заяви, че има за цел да реши кипърския въпрос до края на годината. Талят се срещна с турския президент Абдула Гюл, за да изготви стратегия за преговорите с кипърската гръцка общност, които трябва да започнат на 3 септември. "Смятаме, че ще е възможно да се намери решение в този кратък срок,” заяви Талят на обща пресконференция с Гюл. От своя страна Гюл отново повтори подкрепата на Турция за мирния процес на обединяване на острова и за кипърските турци. „Правилно е да се продължи статутът [на Турция] като гарант и настояваме за това,” каза Гюл. „Не само Турция, но и Гърция е гарант на острова. Това е международно споразумение,” добави той. (Хюриет, Анадолска информационна агенция, СКАИ, In.news, AНA-MПA - 28/08/08)

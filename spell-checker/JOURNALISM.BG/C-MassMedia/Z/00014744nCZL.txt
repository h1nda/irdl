Европейската комисия заявява, че кандидатурите на страните няма да бъдат повлияни от резултата от френския референдум
					31/05/2005
					 
						БРЮКСЕЛ, Белгия -- Говорителката на Европейската комисия заяви пред репортери в понеделник (30 май), че интеграцията на България, Хърватия, Румъния и Турция ще продължи според приетия график независимо от френското вето на новата Европейска конституция. Франсоаз Льо Бай каза, че решението относно тези страни е взето от лидерите на ЕС и че присъединяването им ще зависи единствено от способността им да изпълнят зададените критерии. В много репортажи в международните медии обаче се споменава за възможно забавяне на процеса на присъединяване, тъй като ЕС все повече ще се занимава със собственото си бъдеще. В Хърватия премиерът Иво Санадер заяви, че не е обезсърчен от неделния референдум във Франция, тъй като не е очаквал той да окаже влияние върху кандидатурата на страната му за членство. (ФT - 31/05/05; AФП, Индипендънт, Блумбърг - 30/05/05)

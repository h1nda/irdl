Tурция и Армения предприемат стъпки за прекратяване на спора
					01/09/2009
					Дългогодишните врагове Турция и Армения ще започнат консултации по два протокола
					(Би Би Си, Евронюз, Заман, Анадолска агенция, Агенция "Тренд нюз", News.am - 01/09/09; Ройтерс, AП, ДПА, ЮПИ, Блумбърг, Държавен департамент на САЩ - 31/08/09)
 
					 
						
Tурция затвори границата си с Армения през 1993 г. [AФП]
						Съседни Турция и Армения направиха стъпка към прекратяване на почти вековната вражда помежду им в понеделник (31 август), когато се споразумяха да започнат преговори за нормализиране на отношенията. 
						Решението бе обявено в съвместно изявление на външните министри на Турция и Армения след месеци на двустранни дискусии с посредник Швейцария. В изявлението се казва, че двете страни ще започнат вътрешни политически консултации по два протокола - за установяването на дипломатически отношения и за развитието на двустранни отношения. 
						Консултациите ще завършат след шест седмици, след което протоколите ще бъдат подписани и предадени за ратифициране от парламентите на Турция и Армения според изявлението. 
						"И двете страни ще положат всички усилия за своевременното ратифициране в съответствие с техните конституционни и правни процедури", се казва в съвместното изявление, направено с посредничеството на Швейцария. 
						Макар че Турция бе сред първите страни, признали независимостта на Армения през 1991 г., двете страни не са установили дипломатически отношения. Общата им граница е затворена от 1993 г. от Анкара в знак на протест за подкрепата на бившата съветска република за етническите арменски сепаратисти в откъсналия се от Азербайджан планински район на Нагорно-Карабах. 
						Но въпросът, който разделя най-много двете страни, е свързан с клането на около 1,5 милиона арменци между 1915 и 1917 г. в Турция. 
						Арменците твърдят, че масовите убийства са целяли да прогонят сънародниците им от Източна Турция и представляват акт на геноцид, който възглед се подкрепя и от много западни историци и политици, но твърдо се отхвърля от Анкара. Макар че признава, че хиляди арменци наистина са загинали преди разпадането на Османската империя, Турция настоява, че броят на жертвите е преувеличен и отдава убийствата на бурните събития от Първата световна война.
						Арменският президент Серж Саркисян заяви за руската служба на Би Би Си в интервю, публикувано в понеделник, че решение на спора за убийствата отпреди почти един век, няма да бъде предварително условие за нормализиране на отношенията между двете страни. 
						"Важно е да бъде възстановена историческата справедливост. Важно е нашите страни да могат да установят нормални отношения. Накрая, важно е това да не се повтаря в бъдеще", подчерта той. "Но ние не смятаме, че признаването на геноцида е предварително условие за установяването на отношения." 
						Държавният департамент на САЩ приветства изявлението от понеделник. 
						"Ние призоваваме Армения и Турция да действат експедитивно според съгласуваната рамка", посочи в изявление говорителят на Държавния департамент Иън Кели. "Готови сме да работим и с двете правителства в подкрепа на нормализирането, исторически процес, който ще допринесе за мира, сигурността и стабилността в региона." 
						Двете страни предприеха опити за нормализиране на отношенията след безпрецедентното посещение на турския президент Абдула Гюл в Ереван миналия септември, когато той и Саркисян седнаха един до друг по време на квалификационен мач за Световната купа между националните отбори на техните страни. 
						Саркисян трябва да посети Турция на 14 октомври, което ще съвпадне с втория квалификационен мач за Световната купа между националните отбори на двете страни. Арменският президент е загатнал обаче, че може да не пътува до Анкара, ако не бъде постигнат напредък по отношение на отварянето на общата граница. 
						Турският външен министър Ахмет Давутоглу е загатнал, че решение за граничния въпрос все още не е на дневен ред. 
						"Затова е необходим по-дълъг процес", заяви той по турската телевизия НТВ в понеделник, цитиран от АП.

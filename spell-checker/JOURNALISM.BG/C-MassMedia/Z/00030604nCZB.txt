Нови имена и стара тактика изникват отново с появата на гръцки терористи
		15/06/2009
		Когато полицията смаза най-злостните терористи в Гърция преди седем години, изглежда бе затворена една глава. Сега обаче възникват нови групировки, чийто катализатор бе престрелката с полицията през декември.
		От Арис Нероладас за Southeast European Times в Атина -- 15/06/09
 
		 
			
Различни групировки извършиха многобройни нападения, след като гръцки тийнейджър бе застелян през декември. [Гети Имиджис]
			След разформироването на терористичната групировка "17 ноември", гръцката полиция започна да диша по-спокойно. Формирана по време на диктатурата от 1967-1974 в Гърция тя бе една от последните войнстващи организации действащи в Европа, и отговорна за серии нападения срещу западни дипломати и местни политици. Властите най-накрая я разбиха през 2002 г., след импровизиран бомбен атентат срещу фериботна компания. 
			Макар че по-малки групи продължиха да действат, като една изстреля граната по американското посолство преди две години, революционното насилие изглежда понамаля. Изглеждаше, че Гърция бе готова да обърне нова страница. 
			Това обаче се промени на 6 декември 2008 г. Убийството на тийнейджър в Атина от полицай не само предизвика седмици на безредици и вандализъм, но изглежда и съживи привидно отминала традиция, а именно появата на бойци, въоръжени с прокламации и бомби. 
			Няколко такива организации възникнаха през месеците след смъртта на 15-годишния Александрос Григоропулос по време на сблъсъци между младежки групи и полицията. Групировка, наричаща себе си "Въоръжена революционна борба" пое отговорността за бомбения атентат срещу данъчна служба на 5 юни. Междувременно Коалицията на анархистите извърши нападения срещу три банки в Атина, а коктейли "Молотов" бяха хвърлени срещу полицейско управление в Патрас. 
			През май бомба избухна пред офисите на инвестиционна компания и групировка, наричаща се "Народна воля" изпрати памфлет, в който пое отговорността за атентата. Тя също пое отговорността за бомбен атентат през март в центъра на Атина. 
			Преди това, Сектата на революционерите организира нападения срещу полицията и телевизионен канал. 
			Групите изглежда силно желаят да наследят плаща на „17 ноември” и заедно с това решимостта да упражняват смъртоносно насилие. Все пак, докато „17 ноември” следваше марксистко-ленинска програма, начертана от лидера й Александрос Йотопулос, новото поколение терористи сякаш няма последователна идеология. Изглежда те смятат, че въоръжената борба е цел сама по себе си. 
			
Александрос Григоропулос, 15-годишен бе застрелян по време на сблъсък с полицията. [Гети Имиджис]
			Сектата на революционерите остави прокламация на гроба на Григоропулос, предупреждавайки, че планира серия атентати срещу полицаи, държавни служители и журналисти. Тя също заяви, че само поради чист късмет не е имало жертви при атентата на 3 февруари в полицейския район Коридалос, квартал в западните предградия на Атина. 
			При това нападение групата използва полуавтоматична пушка и хвърли граната, която не избухна. От манифеста става ясно, че извършителите не са имали скрупули по отношение на отнемането на човешки живот. 
			Втората поява на групата е на 17 февруари с нападение в офисите на телевизионния канал "Алтер". Един от влиятелните гръцки всекидневници "Та Неа" получава телефонно обаждане от групата с предупреждение, че тя сега се насочва към масмедиите и главно към репортерите. 
			След това се появи прокламация пред дома на Амалия Гинаки, една от тримата взети заложници от избягал затворник по време на четиричасовото й задържане през септември 1998 г. Групата обвини масмедиите в "теле-менажиране" на кризата със заложниците - първият подобен инцидент, предаван на живо по телевизията в Гърция - и в допринасяне за "убийството" на похитителя по-късно от полицията. 
			Не само водещи журналисти, но и оператори и техници ще бъдат жертви на бъдещи терористични атаки, предупреди групата. Полицията смята, че тя може да е свързана с "Революционна борба", наследник на "17 ноември", която извърши атентата срещу американското посолство през 2007 г. И двете организации изглежда използват един и същ арсенал. 
			Само преди няколко години Гърция бе домакин на Олимпийските игри, без да жали средства в опита си да покаже, че проблемите със сигурността от миналото вече са преодолени. 
			
Антитерористи събират доказателства пред клон на Евробанк след бомбена експлозия в Атина на 12 май. [Гети Имиджис] 
			Сега тези проблеми се появиха отново, раздухвани от дълбокото социално разделение, предизвикано от убийството на Григоропулос. Реформите, свързани с пазарната икономика, някои от които наложени от ЕС, застрашават дългогодишното благосъстояние на страната, докато имиграцията и обществените промени са анатема за мнозина от религиозната десница. 
			Дясноцентристкото правителство призовава за единство срещу насилието. "Онова, от което се нуждаем, е същият социален и пилитически алианс, който бе създаден за борба срещу терористичната организация ["17 ноември"] и не позволи на дребнава политика да попречи на общата ни цел", заяви в коментар за всекидневника "Имерисиа" външният министър Дора Бакояни. 
			Лявата опозиция междувременно се надява, че гласоподавателите ще си спомнят, че тя бе на власт, когато "17 ноември" бе изправена пред правосъдието. Тя укорява сегашното правителство за онова, което тя нарича неефективна реакция. 
			 "Въпросът за сигурността е национален въпрос, който изисква план, който не съществува" заяви депутатът на ПАСОК Михалис Хрисохоидис, който бе министър на обществената безопасност, когато бе разбита предишната терористична група. 
			Както често действаше по време на продължителното съществуване на "17 ноември" гръцката полиция отново поиска от британски полицейски служители от отдела за борба срещу тероризма на Скотланд Ярд да участват в екип със специално предназначение. 
			Отговорния за екипа служител и някои от неговите членове са помагали и преди по време на разследването на убийството на военното аташе на Обединеното кралство бригаден генерал Стивън Сондърс през 2000 г. Работата им обаче бе спряна: къртица даваше информациа на пресата, подкопавайки операцията и компрометирайки правителството. 
			За онези гърци, които си спомнят ерата на "17 ноември", когато терористите обикновено надхитряха бавнореагиращите власти, подобни трикове може би са твърде познати.

Посланици на страни-членки на ЕС заклеймиха аспирациите на РС за отделяне
					24/02/2008
					 
						САРАЕВО, Босна и Херцеговина (БиХ) -- Посланици на страни-членки на ЕС на среща в Сараево заклеймиха в събота (23 февруари) позицията на босненските сърби, че те имат право да последват примера на Косово и да обявят независимост. Изявлението бе направено по повод резолюция, приета от парламента на Република Сръбска (РС) в петък, в която се казва, че ако повечето страни-членки на ЕС и Съединените щати признаят независимостта на Косово, то тогава РС също има правото да се отдели от БиХ. Дипломатите от ЕС, заедно с председателя на ЕС Словения, заявиха, че двете области на страната "нямат никакво право да се отделят" според Дейтънското мирно споразумение. 
						По друг повод в петък премиерът на РС Милорад Додик предложи пълна демилитаризация на БиХ. "Съществуването на въоръжени сили служи само за изпращане на войници в чужбина. Освен това военните разходи в бюджета на БиХ възлизат на повече от 300 милиона евро годишно и биха могли да се използват за социални програми и за целите на развойната дейност", заяви Додик. "НАТО може да гарантира стабилността на БиХ в крайна сметка", добави той. (AФП, БТА, Б92, Дневни Аваз, Фена, РТРС, СРНА, Фена, БМРР - 23/02/08)

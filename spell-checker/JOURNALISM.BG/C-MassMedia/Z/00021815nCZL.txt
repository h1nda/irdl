Министрите от ЕС настояват БиХ да ускори реформите в полицията
					06/03/2007
					 
						БРЮКСЕЛ, Белгия -- На среща в Брюксел в понеделник (5 март) външните министри на страните от ЕС настояха властите в Босна и Херцеговина (БиХ) да ускорят реформите в полицията, което е главно предварително условие за подписването на Споразумение за стабилизация и асоцииране (ССА) с ЕС. В изявление след срещата на високо равнище ЕС изрази одобрението си за сформирането на новия министерски съвет на БиХ и насърчи новите власти с бързи темпове да изпълнят и другите три условия за подписване на ССА – реформиране на националната радиотелевизионна компания РТВ, сътрудничество с Трибунала на ООН за военни престъпления и продължаване на административната и правната реформа. 
						Също в понеделник премиерът на Република Сръбска (РС) Милорад Додик обеща, че докато той е начело на автономната област, полицията на РС ще продължи да отговаря за цялата й територия. Нежеланието на РС да прехвърли правомощия на институциите на държавно ниво продължава да бъде пречка пред осъществяването на реформата в полицията.(Дневни Аваз, Независне Новине -- 06/03/07; Уебсайт на ЕС, ПБС, РТРС, ДПА, АКИ -- 05/03/07)

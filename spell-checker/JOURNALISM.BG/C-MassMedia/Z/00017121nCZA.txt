Спорът за газа между Русия и Украйна намери решение, но събуди тревоги 
					04/01/2006
					ЕС проведе в сряда спешно заседание, за да обсъди проблемите с газоподаването, предизвикани от спора между Русия и Украйна, който доведе до недостиг в доставките по-рано тази седмица. Някои европейски страни, включително Румъния, заявиха, че биха могли да се насочат към алтернативни източници на енергия. 
					(AП, Ройтерс, Си Ен Ен, Би Би Си, РСЕ/РС, Индипендънт, Гардиън - 04/01/06; AП, Файненшъл таймс, АФП, EUobserver, Афенция София нюз, Медиапул - 03/01/06)
 
					 
						
Председателят на Управителния съвет на "Газпром" Алексей Милер (вдясно) се ръкува с украинския първи заместник-министър на горивата и енергетиката Алексей Ивченко по време на съвместното им изявление в Москва в сряда (4 януари). [АФП]
						Газовата координационна група на ЕС проведе в сряда (4 януари) спешно заседание, предизвикано от спора за газа между Русия и Украйна, който доведе до намаляване на доставките в целия континент по-рано тази седмица. Целта на енергийните експерти, които се събраха в Брюксел само няколко часа, след като двете страни обявиха, че са постигнали споразумение, е да обсъдят начини за преодоляване на подобни кризи в бъдеще и за подсигуряване срещу подобни нови заплахи за доставките на газ. 
						"Ситуацията показа колко уязвим е Съюзът при недостатъчни доставки на газ," каза еврокомисарят по енергетиката Андрис Пиебалгс във вторник. Той каза, че очаква да се сключи споразумение за създаване на "някаква форма на механизъм за евросолидарност в случай на прекъсване на газоподаването" в бъдеще. 
						Европа внася около една четвърт от нужния й газ от Русия, като 80 % от тези количества преминават през тръбопроводи, пресичащи съседна Украйна. Руският гигант "Газпром" спря доставките за бившата съветска република в неделя, след като Киев отказа да приеме исканията на компанията за над четирикратно увеличение на цените -- от 50 долара за 1000 кубически метра през 2005 г. до 230 долара от 1 януари 2006 г. 
						Това доведе до рязък спад в доставките на газ до някои от 28-те страни от Европа и бившия Съветски съюз, които разчитат на руски газ. Босна и Херцеговина, Хърватия и Сърбия бяха сред клиентите на "Газпром", които съобщиха, че след неделя доставките на природен газ са намалели с 30 до 50 %. 
						След силна критика от страна на Европа Русия увеличи количеството, пренасяно транзитно по украинските тръбопроводи. Макар и във вторник да изглеждаше, че доставките се връщат към нормалните си нива, кризата отново разбуди тревогите на Европа относно надеждността на Русия. 
						Някои страни, включително Полша и Румъния, казаха, че има вероятност да преразгледат енергийната си политика. 
						Румънският премиер Калин Попеску Търичану каза, че страната му обсъжда възможни алтернативи, за да намали зависимостта си от вносния газ и енергийните си разходи. Би могло да се обмисли преминаването отново на въглища за енергопроизводство и строителството на две нови водноелектрически централи на река Дунав. 
						"Като се има предвид високата цена на газа и нефта в наши дни, може би ще е по-уместно да се върнем към въглищата, за да намалим разходите за производство на електричество и топлина," е казал Търичану, цитиран от АП. Други възможни варианти включват построяването на нови подземни хранилища, за да се удвои капацитетът на страната за складиране на газ, както и строителството на нови газопроводи. 
						Румъния, която внася 40 % от нужния й газ от Русия, плащаше 250 долара за 1000 кубически метра до началото на тази година. Сега тя плаща около 280 долара за 1000 кубически метра руски газ, но тази цена е валидна до края на март, след което може да се предоговори. 
						По силата на договор от 1997 г. съседна България плаща около 120 долара за 1000 кубически метра газ. Макар че споразумението изтича през 2010 г., говори се, че Русия смята да поиска този месец нова цена между 230 и 260 долара за 1000 кубически метра. Според официални представители това би довело до 60-процентно увеличение на цената на природния газ на вътрешния пазар. България получава над 97 % от нужния й газ от Русия. 
						Илко Йоцев, бивш заместник-министър на енергетиката на България, който в момента работи за "Газпромбанк", каза пред репортери, че промяната на цените ще се отнася само за транзитирания газ. Според него, ако България приеме новите условия, тя би могла да привлече около 5 млрд. евро под формата на руски инвестиции, включително в строителството на втората българска атомна електроцентрала в Белене, приватизацията на газоразпределителната компания "Булгаргаз" и изграждането на енергийна борса.

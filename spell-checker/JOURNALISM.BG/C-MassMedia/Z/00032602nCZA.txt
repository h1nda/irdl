Брамерц: "Сътрудничеството на Сърбия се подобрява"
					04/12/2009
					Главният прокурор на ООН представи положителен доклад до Съвета за сигурност, но подчерта че бегълците Ратко Младич и Горан Хаджич трябва да бъдат заловени.
					(Блиц - 04/12/09; АП, Ройтерс, АФП, Би Би Си, Б92, Юръпиън Войс, Информационен център на ООН, Международен трибунал за бивша Югославия - 03/12/09; Ройтерс - 30/11/09)
 
					 
						
"Най-важният аспект на сътрудничеството на Сърбия е необходимостта бегълците да бъдат заловени", заяви Серж Брамерц, визирайки Ратко Младич и Горан Хаджич. [Гети Имиджис]
						Сърбия е постигнала напредък в сътрудничеството с Международния съд за бивша Югославия (МНСБЮ), но трябва да залови последните двама бегълци, заяви в четвъртък (3 декември) пред Съвета за сигурност главният прокурор на трибунала на ООН за военни престъпления Серж Брамерц. 
						Босненският сръбски военачалник Ратко Младич и някогашният хърватски сръбски политически лидер Горан Хаджич все още са на свобода и се смята, че се укриват в Сърбия. Според Брамерц тяхното задържане остава "най-важният аспект на сътрудничеството на Сърбия". 
						"Това продължава да бъде един от първостепенните приоритети на моята служба", допълни той в двугодишния си доклад до 15-членния орган на ООН. 
						Същевременно Брамерц похвали непрекъснатото подобряване на начина, по който Белград се отнася към Трибунала. 
						"Исканията на прокуратурата за достъп до документи и архиви се изпълняват по-експедитивно и ефективно", посочва той. "Важно е властите да продължат да оказват същото ниво на съдействие, като това ще бъде от решаващо значение и по време на работата по текущите и бъдещите съдебни процеси и обжалвания." 
						Посочва се също, че сръбските служби, които отговарят за залавянето на Младич и Хаджич, са станали по-ефективни и издирвателните и другите оперативни дейности се провеждат координирано. 
						Пълното сътрудничество с МНСБЮ е ключово изискване, което Сърбия трябва да изпълни, за да се доближи до членство в ЕС. Подписаното през април 2008 г. Споразумение за стабилизация и асоцииране (ССА) с ЕС все още е замразено заради този проблем, както и временното търговско споразумение, което е част от ССА. 
						Холандският министър на външните работи Максим Ферхаген, чиято страна блокира прилагането на двете споразумения, описа доклада като положителен, въпреки че Брамерц се въздържа да определи сътрудничеството на Сърбия като "пълно". 
						"Следващата седмица ще обсъдя с моите европейски колеги какво означава това за вземането на решения относно процеса на интеграция на Сърбия [в ЕС]", е заявил той в изявление от четвъртък, цитиран от АФП. Той отново е подчертал обаче, че върху Сърбия трябва да бъде оказван натиск да открие и предаде бегълците. 
						Очаква се в понеделник външните министри от ЕС да решат дали докладваното подобряване на сътрудничеството между Сърбия и МТБЮ е достатъчно за деблокиране на търговското споразумение със Съюза. 
						Сръбските официални представители заявиха, че оценката на Брамерц е положителна и обективна, и настояха, че властите полагат всички усилия за залавяне на двамата бегълци. 
						"Докладът е безпристрастен и отразява действителното състояние на нашето сътрудничество с Трибунала. В момента този факт е най-важен за нас", е посочил в четвъртък Расим Ляич, ръководител на Националния съвет на Сърбия за сътрудничество с МТБЮ, цитиран от белградския всекидневник „Блиц”. 
						Един ден преди заседанието на Съвета за сигурност агенти от сръбската Държавна сигурност претърсиха домовете на няколко лица, за които се подозира, че помагат на Младич да се укрива от правосъдието. 
						Според съобщения участвалите в операцията агенти са намерили "тетрадки, бележници с адреси, няколко CD-та, компютърни твърди дискове и мобилни телефони".

София смята, че застоят в Косово е най-голямата заплаха за стабилността на Балканите
					12/09/2007
					Евроатлантическата интеграция и регионалното сътрудничество са главните фактори за мира и стабилността на Балканите, заяви пред участници в международна конференция в София българският външен министър.
					(София Ехо, Сега - 12/09/07; ДПA, БTA, Агенция София нюз, Информационна агенция Фокус, Медиапул, Министерство на външните работи на България - 11/09/07; Таймс ъв Индия - 10/09/07)
 
					 
						
Българският външен министър Ивайло Калфин заяви, че международната общност трябва да доведе Белград и Прищина до "бързо споразумение чрез взаимни отстъпки". 
						По-нататъшни отлагания в процеса за статута на Косово биха могли да застрашат мира на Балканите, предупреди България, призовавайки за съгласувани международни усилия за прекратяване на сегашното патово положение. 
						"Косовският въпрос остава главното предизвикателство за регионалната стабилност на Балканите," каза във вторник (11 септември ) българският външен министър Ивайло Калфин на международна конференция в София, посветена на сигурността в Югоизточна Европа. 
						Думите му бяха в подкрепа на казаното от премиера Сергей Станишев в интервю за "Таймс ъв Индия", публикувано в понеделник. 
						"Липсата на яснота относно бъдещият статут пречи на социално-икономическото развитие на Косово и излага на риск мира и стабилността в целия регион," каза българският лидер преди официалното си посещение в Индия тази седмица. "Всяко протакане на уреждането на статута на Косово може да бъде във вреда не само на западнобалканския регион, но и на ЕС." 
						 В изказване пред софийския форум във вторник Калфин призова международната общност да координира по-добре усилията си и да притисне Белград и Прищина да постигнат по-бързо компромис "чрез взаимни отстъпки". Решението обаче, добави той, не трябва просто да бъде наложено на двете страни, ако те не са съгласни с него. 
						По-рано България се е изказвала в подкрепа на плана за статута на бившия специален пратеник на ООН Марти Ахтисаари, който предвижда независимост под международен контрол. Търсейки пълна независимост от Сърбия, етническото албанско мнозинство в Косово прие проектоплана. Белград категорично го отхвърли, заявявайки, че би се съгласил единствено на широка автономия. 
						Властите в София се опасяват, че едностранното обявяване на независимост от Косово, решение за разделяне на провинцията по етническите й граници или ходове към обединяване с друга държава биха отключили прояви на насилие и биха посели нестабилност. 
						Ако подобни събития станат факт или сегашното неустановено политическо положение продължи, е възможно да избухнат бунтове, подобни на тези от март 2004 г., предупреди на форума началникът на българската разузнавателна агенция. 
						Продължаващият процес на разпадане на бивша Югославия, често съпътстван от екстремизъм и национализъм, съществуващите военизирани формации и организираната престъпност представляват заплаха за стабилността в Югоизточна Европа, каза генерал Кирчо Киров. 
						Проникването и разпространението на радикален ислям в региона през последните години също представлява сериозен риск за сигурността, добави той. Според него е твърде вероятно на Балканите, включително и в България, да са се образували спящи терористични клетки. 
						 Междувременно Калфин подчерта основната роля, която евроатлантическата интеграция и регионалното сътрудничество играят в гарантирането на мира и стабилността на Балканите. 
						Албания, Хърватия и Македония могат да разчитат на подкрепата на България и нейната помощ в усилията им за присъединяване към ЕС и НАТО, каза министърът. Той добави, че европейското бъдеще на Сърбия не трябва да се обвързва пряко с решението на косовския въпрос и че на Белград трябва да се предостави възможността да се придвижи по-бързо по пътя си на интеграция.

Съединените щати няма да тласкат кипърците принудително към намирането на решение, заяви посланикът на САЩ
					29/10/2008
					 
						НИКОЗИЯ, Кипър -- Посланикът на САЩ в Никозия Франк Урбансик каза, че неговата страна няма да принуждава двете кипърски общности да осъществят обединението на отдавна разделения остров. Във вторник (28 октомври) той повтори, че кипърският народ трябва да намери решение, което да е подходящо за него. Вашингтон отблизо следи и подкрепя продължаващите преговори за обединение, каза Урбансик, но призова за ускоряване на процеса.
						Междувременно във вторник кипърският президент Деметрис Христофиас призова Турция да изтегли войските си от острова колкото е възможно по-скоро. Турция трябва да даде възможност за намиране на решение в интерес и на гръцката, и на турската общност в Кипър. Около 35 000 турски военнослужещи са разположени в северната, турска част на Кипър. (Си Ен Ей, Фамагуста Газет, Филелефтерос, Симерини - 28/10/08)

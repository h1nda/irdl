Интерпарламентарният комитет Хърватия-ЕС подкрепя кандидатурата на Загреб за членство в ЕС през 2009 г.
					22/03/2007
					 
						ЗАГРЕБ, Хърватия -- В края на двудневна среща в Загреб в сряда (21 март) интерпарламентарният комитет Хърватия-ЕС излезе с декларация в подкрепа на стремежите на страната за членство в ЕС през 2009 г. и участие в изборите за Европейски парламент същата година. Документът се позовава на напредъка, постигнат от Хърватия в преговорите за присъединяване към ЕС, и препоръчва допълнителни преговори по глави от европейското законодателство. Декларацията обаче подчертава и необходимостта от ускоряване на реформите в съдебната система и държавната администрация, както и от засилване на мерките срещу корупцията. 
						Също в сряда хърватското министерство на правосъдието официално поиска от Австрия да екстрадира генерал Владимир Загорец, военновременен заместник-министър на отбраната. Той бе арестуван миналата седмица във Виена въз основа на международна заповед за арест, издадена от Загреб, която го обвинява в присвояване на 3,7 млн. евро от държавни фондове по време на конфликтите в бивша Югославия. (Весник - 22/03/07; ХИНА, ХРТ - 21/03/07)

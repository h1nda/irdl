Гръцки следователи издирват изчезнал шедьовър
					13/01/2012
					Дързък обир в сърцето на Атина нанесе още един удар на изнемогващите от строгите икономии гърци.
					От Анди Дабилис за Southeast European Times от Атина -- 13/01/12
 
					 
						
Картината на Пикасо, открадната от галерия в Атина, показана в официално изявление на гръцката полиция. [Ройтерс]
						Според специалистите по кражби на произведения на изкуството човекът, откраднал трите творби от Националната галерия в Атина, включително подаръка на Пикасо за гърците от 1949 г. за оказаната съпротива срещу нацистите през Втората световна война, не е имал особено големи проблеми да влезе или да излезе от галерията, но ще срещне повече трудности при намирането на нов дом за съкровищата. 
						Портретът на Пикасо „Женска глава“ в стил кубизъм е свален от рамката заедно с картината от 1905 г. „Мелница“ на холандския художник Пит Мондриан – от същата школа – и скицата на Св. Диего де Алкала от италианския художник от 17-и век Гулиелмо Кача. Крадецът е изпуснал четвъртата картина, „Пейзаж“, също от Мондриан, при преследването от охраната след обира, станал преди зазоряване във вторник (10 януари). 
						Според полицията кражбата е дело на един човек, който е влязъл в сградата на Националната галерия през малка врата на тераса, намираща се на страничната фасада, след като умишлено е активирал алармата предишната нощ, подвеждайки по този начин охраната да я остави изключена. 
						Начинът на извършване на кражбата привлече почти толкова внимание, колкото самата кражба, предизвиквайки обвинения в лоши мерки за сигурност на фона на оплаквания, че обирът е още една причина за срам за страната, сграбчена в хватката на дълбока икономическа криза и бореща се да опровергае репутацията, че е неспособна да се справи със ситуацията. 
						Какво ще стане обаче с творбите? 
						Според гръцките власти произведенията вероятно са били откраднати за частен колекционер. Дик Елис, директор на "Арт Мениджмънт Груп" от Англия, който преди повече от 20 години създава отдела по кражби на произведения на изкуството в „Скотланд Ярд“, обаче твърди, че е твърде възможно творбите да бъдат намерени или ако това не стане, да бъдат използвани като обезпечение за финансирането на други престъпни деяния. 
						„Държавната застраховка не покрива кражба. Те [крадците] търсят начин да получат откуп, което няма да стане. Ще трябва да видим от какъв калибър е престъпникът“, заяви той за SETimes. „Това определено е значима картина на Пикасо и това, което я прави още по-известна, е че е била подарена от самия художник“, заяви Елис, който откри в Сърбия две картини на Пикасо, откраднати преди пет години от швейцарски музей. 
						Засега гръцката полиция все още разследва как сигурността е била нарушена толкова лесно. Представителите на галерията не са посочили стойността на творбите, които са изложени в много посещаван и богат район на града като част от изложба, озаглавена „Неизвестни съкровища“, която включва и произведения на Албрехт Дюрер и Рембранд. 
						Министърът по въпросите на защитата на гражданите Христос Папуцис се извини за кражбата и посочи, че в галерията не са били взети "никакви" мерки за сигурност. 
						Говорителката на министерството на културата Ники Кацантонис обаче посочи за SETimes, че „Националната галерия, както и всички други музеи и археологически обекти, са оборудвани със съвременни системи за сигурност“, и отбеляза, че кражби са ставали и в много други музеи по света. 
						Тя заяви, че тази година галерията ще изгради разширение на стойност 46,5 млн. евро със средства от ЕС, което „не само ще подобри обекта, но и ще го укрепи“. 
						Говорителят на полицията Атанасиос Кокалакис заяви: „Това не бяха аматьори. Техните ходове и операцията като цяло са били много добре изчислени. С публичността, която получи обирът, малко вероятно е творбите някога да стигнат до черния пазар.“ 
						Робърт Уитман е работил като разследващ експерт по кражби на произведения на изкуството във ФБР и е намерил откраднати предмети на стойност повече от 225 млн. щ.д. Сега собственик на фирма, специализирана в намирането на откраднати творби, той отбеляза: „Изкуството не може да се оценява само по стойността му в долари, а по неговото значение за цивилизацията. Най-голямото страдание е, ако то бъде унищожено или повредено.“ 
						Той посочва, че изглежда кражбата е била внимателно планирана така, че охраната да бъде подведена да изключи алармата, но продажбата на творбите ще бъде трудна. 
						„В около 99,99 % от случаите не става въпрос за кражба по поръчка, а за наличие на възможност крадците да достигнат до творбите и да ги вземат. Обикновено те вземат това, което лесно може да бъде достигнато и пренесено.“ Той заяви, че предметите на изкуството могат да служат и като начин за излизане от затвора. „Ако бъдат хванати при въоръжен грабеж или нещо друго, те могат да ги използват, за да преговарят.“ 
						Според Елис откраднатите произведения на изкуството могат да служат като застрахователна полица за крадците. „Използват ги като валута за финансиране на криминални деяния. Не могат да отидат в банката, затова крадат имущество. То служи като обезпечение на черния пазар“, добави той. С откраднати произведения на изкуството могат да се гарантират пратки с наркотици или оръжие и този авоар е много по-ценен от какъвто и да е чип в казино. 
						Творбите на Пикасо почти всяка година заемат челните места в световните продажби на произведения на изкуството и редовно продажната им цена достига повече от 25 млн. щ.д. През 2010 г. приходите от тях възлизат на 311,6 млн. щ.д., като се нареждат на четвърто място, според френската компания за проучвания „Артпрайс“. 
						От 2006 г. насам от музеи са откраднати пет картини на Пикасо, включително при кражбата с взлом през 2010 г. в Париж, при която бяха откраднати предмети на изкуството на стойност повече от 120 млн. щ.д. Откраднатите творби, които са открити, са по-малко от 10 %, и властите знаят малко за съдбата на останалите. 
						Преди да влезе в музея, Констандинос Маламис, който е един от неговите редовни посетители, каза за SETimes: „Това не ме изненадва. Ние не пазим ценните неща.“

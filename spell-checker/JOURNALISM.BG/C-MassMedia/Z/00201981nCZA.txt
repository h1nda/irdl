Приватизацията на косовската ПТК беше отменена
					21/10/2011
					Неуспехът да се реализират очакваните приходи е още един удар срещу икономическата стабилност на страната.
					От Мухамет Брайшори за Southeast European Times от Прищина - 21/10/11
 
					 
						
Приватизацията на държавната ПТК беше спряна на фона на обвинения в корупция. [ПТК]
						След оттеглянето на „Т-Хърватски Телеком” от приватизационната процедура за косовската държавна Пощенска и телекомуникационна компания (ПТК) косовският министър на икономическото развитие Бесим Бечай отмени процедурата. 
						„Правителствената комисия за приватизацията на ПТК реши да отмени процедурата и да започне нова”, заяви Бечай пред медиите в Прищина. 
						През юни „Т-Хърватски Телеком” и „Телеком Австрия” бяха избрани за финалисти в конкурса за придобиване на 75 % от акциите на ПТК. Следващия месец обаче загребската фирма, която е с мажоритарно участие на „Дойче Телеком АГ” (ДТЕ), заяви, че може да се оттегли заради воденото разследване за корупция срещу сегашното ръководство на ПТК. 
						Изпълнителният директор на ПТК Шучри Хаджа и председателят на съвета на директорите Редже Гьонбалай бяха обвинени в сключване на „вредни договори” и злоупотреба със служебно положение. 
						Правителството се опитва да се справи с бюджетния дефицит и се надяваше да покрие някои разходи с част от приходите от продажбата на телекома. Сега отменянето на процедурата подкопава финансовата стабилност. 
						Очакваше се правителството да добави 300 млн. евро към бюджета за 2011 г. чрез приватизацията на ПТК. Анализатори обаче предупредиха, че тази калкулация е изначално погрешна. 
						Икономистът Лиридона Конушефци каза за SETimes, че правителството управлява лошо бюджета и целия приватизационен процес, „като продава всичко, което носи дори и стотинка на бюджета, а бюджетът се планира без идея как да се наберат средствата и как да се изразходват, и което е най-лошото, голямата част от парите отиват за [строителството] на магистралата до Албания”, огромен инфраструктурен проект, който свързва Прищина и Дуръс. 
						„Моите очаквания са, че в началото на 2012 г. ще изпаднем във финансова криза, защото използваме бюджетните резерви и с отменянето на приватизацията ще се използва още по-голяма част от тези резерви, така че може да се окаже, че правителството не е в състояние да плаща заплатите”, допълни тя. 
						Журналистът Блерим Ругова каза за SETimes, че резултатите от приватизацията са били ясни още преди няколко месеца, но правителството е отказвало да ги види. 
						„През юли журналисти съобщиха, че „T-Хърватски Телеком” ще се оттегли от приватизационната процедура, защото никой няма да инвестира в компания, която се разследва за корупция. Правителството обаче пренебрегна този факт и сега трябва да се справим със ситуацията”, заяви Ругова. 
						„Дефицитът на Косово до края на годината ще бъде повече от 500 млн. евро заради злоупотреби с бюджета, погрешно планиране и провала на сделката с ПТК сега. В началото на годината МВФ постави Косово в ситуация, водеща до загуби на милиони”, посочи за SETimes Илире Бериша, изследовател от Центъра за икономически изследвания в Прищина. 
						Муса Лимани, преподавател по икономика, заяви за „Зъри”, че дефицитът на страната е голям. Той се съмнява, че изграждането на магистралата за Албания ще продължи. 
						„Властите твърдят, че дори и след провала на приватизацията на ПТК няма проблем, но доколкото ми е известно, разходите на магистралата трябваше да се покрият от продажбата на ПТК”, каза Лимани за „Зъри”. 
						Междувременно политическото движение „Ветевендосе” ("Самоопределение") изрази задоволство от последните събития. Според движението държавната компания работи успешно под държавно управление и не е необходимо да бъде приватизирана. 
						Няма аргументи за продажбата на печелившо държавно предприятие, се казва в изявление на движението.

Съединените щати са готови да предоставят 400 милиона долара финансова помощ на Косово
					03/07/2008
					 
						ВАШИНГТОН, Съединени щати -- Вашингтон е готов да предостави 400 милиона долара финансова помощ за Косово на донорската конференция в Брюксел следващата седмица, каза в сряда (2 юли) помощник държавният секретар на САЩ Даниел Фрийд. Отпускането на средствата ще стане през следващите четири години. Той добави, че Съединените щати вярват, че международната общност ще събере над 1 милиард долара помощи за най-новата държава в Европа. Фрийд каза също, че Вашингтон е доволен от напредъка в Косово след обявяването на независимост, като добави, че мирният преход и стабилната политическа ситуация са накарали тези, които предричаха избухването на насилие там, да замълчат.
						Други новини от сряда -- Говорителят на ЮНМИК Александър Иванко каза, че преструктурирането на ЮНМИК се очаква да завърши до втората половина на октомври. Той добави, че значителен брой от персонала на ЮНМИК ще напусне Косово дотогава. (Ройтерс, Гласът на Америка, ФоНет, Бета, Б92 - 02/07/08)

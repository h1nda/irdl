Държавният съюз на Сърбия и Черна гора все още няма свой герб и химн
					25/08/2004
					Сърбия и Черна гора още не е избрала свое знаме, герб и химн - факт, който показва колко трудно може да бъде запазването на държавния съюз. Междувременно двете съставни републики приеха свои собствени национални символи.
					От Душан Косанович за Southeast European Times от Белград - 25/08/04
 
					 
						
Черногорският премиер Мило Джуканович продължава да настоява за независимост на републиката. [АФП]
						И Сърбия, и Черна гора избраха свои нови държавни символи. На 17 август Сърбия прие герб с бял двуглав орел с прибрани криле, трицветно знаме и химн от монархическата епоха - "Бог раздава правосъдие". През юли Черна гора прие свои собствени символи, които също датират от 19-и век: златен двуглав орел с разперени криле, който е в центъра на новия червен флаг. Новият химн на малката република е стара народна песен: "О, искряща майска зора".
						Въпросът за държавните символи провокира разгорещени политически реакции, като някои твърдят, че Черна гора е приела символите с намерение да подчертае позицията на правителството за независимост на страната. Наистина, самият черногорски премиер Мило Джуканович обяви, че символите олицетворяват обединена Черна гора, която, предсказа той, ще стане независима още през 2005 г. И други официални лица от Черна гора изказаха подобни мнения. Сърбия изрази учудването си от изявлението на премиера, а просръбската опозиция в Черна гора недоволства. Тя прогнозира, че новите символи няма да просъществуват дълго -- "както и настоящото правителство".
						Джуканович отхвърли обвиненията, че правителството му е натрапило новите символи на черногорския народ. Но дори и не всички депутати от управляващата партия приемат тези символи. Депутатите мюсюлмани от Социалдемократическата партия се противопоставиха на включването на короната и разпятието в герба, но направиха компромис в името на политическото единство.
						По силата на Белградското споразумение, което отбеляза основаването на Сърбия и Черна гора, специална комисия трябва да предложи символите на държавния съюз, като комбинира тези на съставните републики. Не се очаква общият флаг да се превърне в съществен въпрос. По традиция и двете републики използват трикольора, макар че черногорската версия включва "небесносиньо", за разлика от сръбското "тъмносиньо". Двете държави обсъдиха възможността за компромис и приемане на общо "яркосиньо". Гербът трябваше да включва двуглав орел, но не бе ясно дали птицата ще има разперени криле по черногорски стил или прибрани криле по сръбски стил. 
						Музиколозите недоволстват по отношение на смесения химн, който според тях ще доведе до една нетърпима какофония, тъй като сръбският и черногорският химн са от различни музикални стилове. Макар в началото на август в парламента да бе внесен проектозакон за химна, той не получи подкрепа и бе свален от дневния ред до септември.
						В резултат на това спортистите от Сърбия и Черна гора отново трябва да отдават почит на стария комунистически химн, "Хей, славяни", когато получават медали на олимпиадата в Атина. Тази песен, използвана главно от режима на Милошевич, редовно е подложена на подигравките на сърбите, когато играе националният отбор. 
						Всичко това показва, че може да е доста трудно да се запази държавният съюз на Сърбия и Черна гора, казват наблюдателите. Липсата на общи държавни символи сама по себе си не би била голям проблем, ако двете съставни републики можеха да функционират заедно на практика. Засега обаче това далеч не е така. Междувременно Черна гора се готви догодина да проведе референдум по въпроса за независимостта.

Хърватският премиер Санадер и еврокомисарят Рен обсъдиха присъединяването
					02/06/2009
					 
						НЮ ЙОРК, Съединени щати -- Хърватският министър-председател Иво Санадер проведе в понеделник (1 юни) разговори с еврокомисаря по разширяването Оли Рен в хърватското постоянно представителство в ООН в Ню Йорк. Двамата изразиха умерен оптимизъм във връзка с опитите да бъде убедена Словения да спре блокирането на преговорите за присъединяване на Хърватия към ЕС. Словения иска отдавнашният спор за морската граница да бъде решен, преди преговорите да продължат. Рен беше предложил за целта международен арбитраж, нещо, което Загреб подкрепя в много по-голяма степен, отколкото Любляна. Санадер посочи, че Хърватия е готова да приключи своите присъединителни преговори до края на тази година и да работи усилено за решаване на граничния спор още този месец. (Вечерни Лист, Весник - 02/06/09; ХИНА, Явно, Ютарни Лист - 01/06/09)

МКГ: "Прибързаното закриване на СВП би изложило БиХ на риск"
					10/03/2009
					Редно е Съветът за прилагане на мира да назначи нов върховен представител в Босна и Херцеговина и да потвърди, че неговата служба ще остане да работи там, докато БиХ не изпълни изискванията за закриването й, заяви в понеделник Международната кризисна група. 
					 (Международна кризисна група - 09/03/09)
 
					 
						
Върховният представител Мирослав Лайчак обяви през януари, че се оттегля. [Гети Имиджис]
						Международната общност не бива да бърза да закрива Службата на върховния представител (СВП) в Босна и Херцеговина (БиХ), тъй като настоящите условия не оправдават това, заяви в понеделник (9 март) Международната кризисна група (МКГ).
						При повишеното етническо напрежение и влошаване на ситуацията в БиХ всеки ход в такава посока „би изложил на риск относителната стабилност на страната и постигнатия досега напредък”, предупреждава в свой доклад известната брюкселска група за натиск.
						МКГ публикува доклада си преди важна двудневна среща на Съвета за прилагане на мира (СПМ), орган от 55 страни и международни организации, следящ за изпълнението на Дейтънското мирно споразумение от 1995 г. Срещата започва в Сараево на 25 март. 
						СПМ не трябва да взема решение за прекратяване на мандата на върховния представител и закриване на неговата служба до 30 юни, "както се предвиждаше", твърди МКГ. "По-скоро той би трябвало ... да реши да запази службата", докато БиХ не изпълни всички изисквания за прехода от СВП към специален представител на ЕС (СПЕС). 
						Новият върховен представител трябва да запази своите изпълнителни (Бонски) правомощия, но да има възможност да ги използва само в редки ситуации, като например за предотвратяване на сериозни заплахи и нарушения на Дейтънското споразумение. 
						На БиХ все още й предстои да изпълни Дейтънското споразумение, да определи статута на окръг Бръчко и да се заеме с проблема на държавната собственост, подчертава МКГ.
						Ето защо едно решение за закриване на СВП „би довело до риск от ограничаване на възможността на ЕС да прилага твърди политики спрямо Босна” и би отслабило доверието в нея в региона, предупреждава докладът. 
						"Щом като СВП бъде закрита - да се надяваме, до края на 2009 г. - ще бъде необходимо да се изпрати силна мисия на ЕС, както за защита на стабилността на Босна, така и за поощряване на кандидатурата й за членство,” посочва МКГ.
						Освен това ЕС ще трябва да обърне внимание на все така дълбоките разделения между трите основни етнически групи в страната. 
						"ЕС би трябвало да реши да действа като гарант на Дейтън срещу едностранни предизвикателства и да започне да се съсредоточава върху специфичните правомощия, които ще са нужни на специалния му представител, както и да увеличава финансовата си подкрепа,” се отбелязва в доклада.
						Мисията на ЕС, която ще замести СВП, трябва да функционира под ръководството на висш официален представител, който да изпълнява едновременно функциите на специален представител на ЕС и на ръководител на делегацията на Европейската комисия в БиХ. 
						Освен това ЕС би трябвало да постигне договореност с БиХ, която би гарантирала спазването на Дейтънското споразумение и в която ЕС да отхвърли всяко „оттегляне от държавата” на която и да е автономна област или различни действия, подкопаващи областите в състава на БиХ.
						МКГ също така препоръча СПЕС да докладва редовно пред Съвета за сигурност на ООН и други заинтересовани страни. Тя препоръча да се установи сътрудничество между СПЕС и САЩ, както и да се засили присъствието на НАТО в БиХ.

Върховният съд на Сърбия отхвърля оспорването на изборните резултати от Кощуница
12/12/2002
 
БЕЛГРАД, Югославия -- Воислав Кощуница загуби още един иск, свързан с провалилите се президентски избори на Сърбия. В сряда (11 декември), Върховният съд на Сърбия одобри решението на избирателната комисия да анулира резултатите поради слабото участие на избирателите. Кощуница, който спечели 56 процента от гласовете, твърди, че изкуствено раздутите избирателни списъци правят невъзможно провеждането на успешни избори. Неговата Демократическа партия на Сърбия (ДПС) настоява, че са включени имена на повече от 800 000 несъществуващи личности. Драган Марсичанин, висш съветник в ДПС, предложи да бъде депозирана нова жалба.
В други новини, белградското радио Б92 предаде в сряда, че американското правителство отново е критикувало недостатъчните усилия на Белград по отношение на военните престъпления, подчертавайки, че слабото сътрудничество с Трибунала на ООН за военни престъпления ще наруши нормализирането на търговските отношения между двете страни и може да изложи на риск финансовата помощ на САЩ за Югославия. (АП, Б92 - 11/12/02; ФоНет - 10/12/02)

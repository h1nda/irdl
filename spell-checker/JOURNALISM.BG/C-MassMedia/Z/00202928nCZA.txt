Борбата срещу организираната престъпност в региона бележи успехи 
					25/06/2012
					От 2001 г. насам борбата срещу организираната престъпност е засилила сътрудничеството между страните в региона. 
					От Биляна Пекушич за Southeast European Times от Белград -- 25/06/12 
 
					 
						
Неотдавна в Суботица бяха арестувани осем митничари, заподозрени във финансови престъпления. [Ройтерс]
						Сръбската полиция обяви, че е постигнала успехи в борбата срещу организираната престъпност през последните четири години. След 2001 г. тя е разбила десет групи на финансовата организираната престъпност и 35 наркогрупи. 
						Полицията също така се е добрала до мафията във фармацевтичната промишленост, която от години печели от незаконни продажби на лекарства за ракови заболявания. В друга сфера престъпна верига в минната промишленост е нанесла щети на държавата за 10 млн. евро посредством най-голямата въглищна мина в страната, "Колубара". 
						"Организираната престъпност в Сърбия е почти унищожена," каза за 
						SETimes Слободан Хомен, държавен секретар на министерството на правосъдието. След влизането в сила през 2009 г. на Закона за конфискуване на имущество, придобито от престъпна дейност, в Сърбия са конфискувани активи за над 350 млн. евро, добави той. 
						Зоран Драгишич, преподавател във Факултета по сигурност в Белград, обаче каза, че държавата не води последователни и истински действия против организираната престъпност. 
						"Системната корупция, монополите и властта, държана от шепа партии, са основните лостове на организираната престъпност в Сърбия, но в тези висши кръгове няма арести," каза Драгишич за SETimes. 
						От 2001 г. насам борбата срещу организираната престъпност е засилила сътрудничеството между страните в региона. 
						Сръбският вътрешен министър Ивица Дачич каза, че за организираната престъпност няма граници и че оперативното полицейско сътрудничество в региона е необходимо. 
						На съвместна среща с вътрешните министри на Черна гора и Босна и Херцеговина (БиХ), Иван Брайович и Садик Ахмедович, през април Дачич каза, че сътрудничеството между вътрешните министри в региона е много по-добро от политическото сътрудничество. 
						"Ние насърчаваме регионалното сътрудничество и за нас основните отношения са с БиХ, Черна гора и, разбира се, Хърватия," каза Дачич. 
						Вътрешните министри на Сърбия, БиХ и Черна гора след това подписаха обща декларация за засилване на сътрудничеството в борбата срещу тероризма и организираната престъпност. 
						Службата за борба с организираната престъпност в Сърбия неотдавна арестува осем митнически служители в Суботица и 14 собственици на фирми от няколко други града в Сърбия, заподозрени във финансови престъпления, нанесли щети на държавата за повече от 10 млн. евро. 
						Милорад Вельович, началник на сръбската полиция, заяви, че тази престъпна група е заподозряна в намаляване на стойността по документи на стоките, внесени от ЕС и Турция. 
						"Арестуваните митнически служители в съдействие със собствениците на търговските компании са издавали фалшиви документи, намалявали са цената на стоките, понижавайки митническите налози и данъци," каза Вельович за SETimes. 
						Сръбската митническа мафия развива дейност на граничния пункт с Унгария от 2009 г. Цената на текстилните стоки от Унгария и Турция често се намалява. 
						Прокуратурата започна производство срещу заподозрени, обвинени в корупция, пране на пари, злоупотреба със служебно положение и укриване на данъци. 
						Службата за борба с организираната престъпност е извършила арестите в сътрудничество с прокуратурата. В операцията са взели участие над 200 полицейски служители, а арести са извършени на повече от 40 места. Конфискувани са оръжия, автомобили и големи суми пари. 
						Сръбското министерство на вътрешните работи обяви, че престъпната група незаконно е печелила пари, инжектирани в легалния финансов поток, за основаване на нови фирми, закупуване на луксозни автомобили и недвижими имоти. 
						Към края на миналата година полицията в Сърбия, Черна гора, Република Сръбска в БиХ и Албания е арестувала 56 наркодилъри и е конфискувала 367 кг наркотици при последната голяма акция срещу наркотрафика.
					
				
			
					 
					
 
 

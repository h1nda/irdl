Румънски съд освободи заподозрени в приватизационен скандал 
					24/01/2007
					 
						БУКУРЕЩ, Румъния -- Във вторник (23 януари) върховният съд на страната реши да освободи под гаранция високопоставен инвестиционен банкер от САЩ, български консултант и двама румънски държавни служители. Банкерът, Вадим Бенятов от европейското представителство на "Креди Сюис Фърст Бостън" в Лондон, е обвинен в търговски шпионаж. Според прокуратурата Стамен Станчев, български консултант, който работи за банката, е ръководил конспирация с цел получаване на секретни документи, които са били предавани на чуждестранни фирми, участвали в приватизацията на румънски държавни активи. 
						Двамата задържани по случая румънци са бившият ръководител на румънската агенция за приватизация Доринел Муча и бившият съветник в министерството на съобщенията Михай Дончу. На четиримата е наредено да не напускат Румъния за срок от 30 дни. Те бяха арестувани през ноември. (Журналул Национал, Монитор - 24/01/07; AП, Антена 3, Медиафакс - 23/01/07)

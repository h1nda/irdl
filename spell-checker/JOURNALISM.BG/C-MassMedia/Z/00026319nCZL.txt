Косовските сърби протестират срещу подписаното ССА със Сърбия
					02/05/2008
					 
						ПРИЩИНА, Косово -- Току-що подписаното Споразумение за стабилизация и асоцииране между Сърбия и ЕС предизвика протести в Северна Митровица в четвъртък (1 май), когато демонстранти изгориха знамето на САЩ и снимката на сръбския президент Борис Тадич. Около 50 членове на групировката "Наследници на сръбските бойци от групата Солунски фронт 1912-1920 г." скандираха лозунги като "Не искаме Европа" и "НАТО, янки, ЮЛЕКС вървете си вкъщи". Член на групировката заяви ,че това е протест "срещу срамното споразумение, подписано между Сърбия и ЕС, което според нас е невалидно". Сръбският премиер Воислав Кощуница се противопостави на споразумението, тъй като в него не се споменава, че Косово е неразривна част от Сърбия.
						Междувременно хиляди работници, настояващи за по-високи заплати и повече права, се събраха на площад "Никола Пашич" в Белград в четвъртък за митинга за Първи май. Тадич и министърът на труда и социалната политика Расим Ляич се присъединиха към протеста, организиран от Съюза на независимите профсъюзи в Сърбия. (Гласът на Америка, БолкънИнсайт, Б92, Танюг, Бета - 01/05/08)

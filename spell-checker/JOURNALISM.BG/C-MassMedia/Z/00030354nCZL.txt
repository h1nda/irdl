Лекарите заявиха, че здравословното състояние на Станишич не позволява той да бъде изправен пред съда
					22/05/2009
					 
						ХАГА, Холандия -- Медицински доклад, публикуван от Трибунала на ООН за военни престъпления в четвъртък (21 май), сочи, че въпреки че здравословното състояние на сръбския обвиняем във военни престъпления Йовица Станишич се е подобрило, той все още не е в състояние да бъде изправен пред съда. Невролог, който го е прегледал, е заявил, че Станишич има проблеми да стои прав и да ходи. Бившият шеф на сигурността на Сърбия и неговият заместник Франко Симатович отговарят по обвинения в обучаване, въоръжаване и ръководене на полувоенните формирования, които избиваха или преследваха несърби по време на конфликтите на Балканите през 1992-1995 г. Процесът срещу тях започна през април 2007 г., но беше преустановен преди една година поради медицинските проблеми на Станишич. Съдиите се надяваха да възобновят съдебния процес идната седмица.
						Други новини от четвъртък -- След часове на преговори сръбската полиция успя да обезоръжи и арестува мъж, който носеше две ръчни гранати и заплашваше да се взриви в сградата на президентството в Белград. Президентът Борис Тадич не се намираше в сградата сутринта, но според съобщенията е отишъл в офиса си по-късно следобед. (Бета, Б92 - 22/05/09; Танюг, Б92, Бета, Ройтерс - 21/05/09)

Балкански страни се присъединиха към проекта за тръбопровода "Набуко" 
					27/06/2006
					 
						ВИЕНА, Австрия -- България, Румъния и Турция се присъединиха към Австрия и Унгария в плановете за строеж на тръбопровод за пренос на природен газ от Каспийския регион към Централна Европа. Министрите на енергетиката на петте страни подписаха споразумение за реализиране на проекта на стойност 4,6 млрд. евро, който трябва да завърши до 2011 г. Пет компании -- турската "Боташ", българската "Булгаргаз", румънската "Трансгаз", унгарската "Мол" и австрийската "ОМВ Газ" -- създадоха смесено предприятие, "Набуко Газ Пайплайн Интърнешънъл", за строежа на тръбопровода с дължина 3300 км. ЕС е одобрил проекта, който би могъл да намали зависимостта на Съюза от руския природен газ. (Сега, 24 часа - 27/06/06; AФП, Уеб сайт на ЕС - 26/06/06)

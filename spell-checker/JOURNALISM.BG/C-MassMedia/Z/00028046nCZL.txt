Албански опозиционен лидер обвинява правителството, че пречи на правосъдието
					13/10/2008
					 
						ТИРАНА, Албания -- Лидерът на основната опозиционна Социалистическа партия (СП) Еди Рама обвини в неделя (12 октомври) правителството, че пречи на правосъдието, като закриля босненския бизнесмен Дамир Фазлич. Миналата седмица албанската прокуратура откри наказателно производство срещу Фазлич за предполагаема незаконна финансова дейност. Министерството на правосъдието, от своя страна, започна проверка на законността на прокурорското разследване. „Неприемливо е [премиерът Сали] Бериша да заплашва прокуратурата, опитвайки се да защити една типично балканска измама," каза Рама. 
						Други новини -- В неделя местните медии съобщиха, че албанската полиция е задържала 150 кг марихуана от моторна лодка край морския град Валона. Предполага се, че наркотикът е бил предназначен за Италия. По-рано през седмицата полицията задържа в южния град Гирокастро други 300 кг марихуана, предназначена за Гърция. (Коха Йоне, Шекули, BalkanWeb, Шкип - 13/10/08; MИНА, MИA, Макфакс, Коха Йоне, Шекули, Синхуа - 12/10/08)

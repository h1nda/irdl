Характерно за държавната администрация в БиХ са високите разходи и малкото работа
					13/04/2012
					В местните, федерални и областни сектори в Босна и Херцеговина, има 14 правителства с повече от 200 министри и 14 парламента с повече от 600 депутати.
					От Дражен Ремикович за Southeast European Times в Сараево - 13/04/12
 
					 
						
В Босна и Херцеговина работят 73 000 държавни служители. [Ройтерс]
						Босна и Херцеговина (БиХ) е изхарчила 1 милиард евро за заплатите в държавния сектор през първите три месеца на тази година, а държавата все още не е приела бюджета. 
						Според икономическите експерти докато властите отделят много пари от бюджета за администрацията, на гражданите им е омръзнало протакането на процеса. 
						Самир Пилич, 34-годишеен от Сараево работи за Здравния осигурителен фонд на Федерация БиХ от три години. 
						"Чистата ми заплата е около 750 евро [на месец]. Работното време е от 9 до 5, макар че ефективната работа е около 3 часа на ден," каза той за SETimes. 
						Заплатите за администрацията на БиХ са с 50% по-високи от средната заплата и почти три пъти по-високи от средната пенсия. Средната заплата на служителите в администрацията на БиХ е около 700 евро, докато средната пенсия е около 150 евро на месец. 
						Горан Радивояц, преподавател по икономика в Университета на Баня Лука, каза, че средствата, отделяни за държавната администрация, са огромни, но биха могли да бъдат оправдани, ако администрацията върши добра работа. 
						"Хората дори не знаят за съществуването на някои агенции. Там служителите получават добри заплати, но резултатите от работата им са спорни. Всяка държава обаче има своя администрация и е важно тя да бъде ефективна. Ако чакате за документи в продължение на няколко месеца, то тогава наистина има голям проблем", каза Радиовац за SETimes. 
						Макар че страната е изправена пред тежка икономическа криза през последните три месеца, броят на хората, които работят в администрацията, расте. Сега те наброяват 73 000 души, което е с 4000 повече в сравнение с 2008 г. 
						Кантонът Херцеговина-Неретва, с център град Мостар, ще изразходва 70% от своя бюджет за заплати на администрацията. Премиерът на кантона Денис Ласич каза, че тазгодишният бюджет трябва да бъде ревизиран. 
						"Ще обмислим всички предложения, така че да можем да спестим пари и да определим качествен бюджет за тази година", каза Ласич за SETimes. Бюджетът на кантона е около 90 милиона евро тази година. 
						В доклад на Световната банка, публикуван през март, се казва, че БиХ се нуждае от цялостна реформа на държавните разходи, което трябва да включва и съкращаване на държавния сектор. Според доклада 13% от БВП на БиХ се изразходва за изплащане на заплати на администрацията. Това не може да продължава така, смятат от Световната банка. 
						Филип Баняц, 24-годишен от Баня Лука твърди, че от години гражданите са недоволни от услугите в държавния сектор. 
						"Опашките на гишетата, грубите чиновници, високите такси, корумпираните служители. Това е реалността на днешното положение в администрацията. Ако някой си мисли, че това може да се промени, ние ще трябва радикално да променим цялата структура и функциониране на държавните услуги, тъй като нищо няма да постигнем с козметични промени", каза Баняц за SETimes. 
						Положението е подобно в много страни от Югоизточна Европа. 
						В Румъния в държавната администрация са работили 170 000 души през 2009 г., като броят на служителите расте. Страната ще отдели 3,7 милиарда евро за заплатите на администрацията. Общият държавен бюджет е около 22 милиарда евро. 
						"Понякога имам чувството, че [държавният сектор] работи срещу гражданите. Жалко, че повече от две десетилетия след падането на комунизма, ние все още сме свидетели на толкова стари и непродуктивни практики в общество, което се стреми да се модернизира", каза за SETimes застрахователният брокер от Букурещ Даниел Парфене, 37-годишен. 
						В България около 115 000 души работят в администрацията, при военните и в социалното осигуряване, което струва на държавата около 1,5 милиарда евро годишно. 
						"Онова, което показват тези цифри е, че десет служители в частния сектор осигуряват заплатата на един служител от държавната администрация. При нарастващата безработица, това съотношение също ще нараства. [Но] в същото време, държавният апарат не провежда политики, които подпомагат увеличаването на работните места," каза за SETimes жителката на София Бойка Витанова. 
					
				
			
					 
					
 
 

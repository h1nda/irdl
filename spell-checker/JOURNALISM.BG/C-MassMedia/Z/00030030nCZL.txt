Нова вълна от арести по делото "Ергенекон" в Турция
					23/04/2009
					 
						АНКАРА, Турция -- В сряда (22 април) полицията задържа още десет души, включително четирима армейски офицери, в нова вълна от арести, свързани с така наречената организация "Ергенекон", която според обвиненията е планирала сваляне на правителството. Полицията е открила нов таен склад за оръжие в Истанбул при операцията в сряда. Турските медии съобщиха, че оръжието, намерено по време на внезапната акция в гористата област Пойразкьой, е включвало противотанкови ракети, гранати, леко оръжие и боеприпаси.
						Междувременно група неправителствени организации съобщи в сряда, че ще организират протест в Анкара на 17 май срещу разследването на "Ергенекон". Организаторите се надяват той да напомни за огромните демонстрации от 2007 г. срещу антисекуларистките действия на правителството.
						Други новини от сряда -- Двама души опитаха да се самозапалят пред офиса на министър-председателя Реджеп Тайип Ердоган в Анкара. Двата инцидента станаха по различно време през деня. И двамата мъже са полели телата си с бензин, но полицията е успяла да им попречи да направят нещо повече от това. (НТВ, Си Ен Ен Търк, ДПА, Хюриет - 22/04/09)

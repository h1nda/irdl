Процесът срещу СКО се намира в задънена улица
					29/08/2011
					Вече втора година съдебният процес срещу СКО напредва много бавно, макар че той предизвика няколко политически кризи, които замразиха усилията за решаване на кюрдския проблем. 
					От Озгур Огрет за Southeast European Times в Истанбул - 29/08/11
 
					 
						
Адвокатите на защитата на СКО организираха протест през април. [Ройтерс]
						От 2009 г. насам процесите срещу Съюза на кюрдските общности (СКО) са приоритет за кюрдите, но те придобиха още по-голямо значение на фона на обстановката след общите избори на 12 юни. 
						Около 4 000 кюрди са изправени пред правосъдието в няколко съдебни процеса, свързани със СКО. Съдебен процес срещу СКО се води във всяка провинция на Турция от съд със специални правомощия. Сред задържаните са официални представители и много членове на прокюрдската Партия за мир и демокрация (ПМД) и на вече несъществуващата партия "Кюрдско демократическо общество" (КДО). 
						КДО бойкотира парламента заради арестуването на петима законно избрани депутати и заради това, че не им е било разрешено да влязат в парламента поради твърдения, че членуват в СКО. 
						В резултат на това перспективата за политически диалог за решаване на кюрдския проблем бе заменена с политическа безизходица и ескалиращо насилие, което застрашава да провали всички възможности за прекратяване на насилието, което продължава вече повече от 30 години. 
						Според турските информационни агенции СКО се определя или като "градското крило", или като "гражданския клон" на обявената извън закона Кюрдска работническа партия (ПКК), организация обявена за терористична в Турция, ЕС и САЩ. 
						В неотдавнашен доклад на Турската фондация за икономически и социални проучвания (ТЕСЕВ) "Слизане от планините: как ПКК ще сложи оръжие", написан от журналиста ветеран и учен Ченгиз Кандар, се обяснява подробно структурата и идеологията на СКО. 
						Според Кандар СКО е изпълнителен орган на ПКК и действа като чадър, координиращ активните партии и организации в кюрдската география в границите на Турция, Иран, Ирак и Сирия. 
						"СКО е предвидена като основна организация. Тя е представена от Младежкия съвет, Съвета на жените и пет разрични съвета в Турция, Ирак, Иран, Сирия и от съвет, който претендира, че представлява кюрдите, които живеят извън тези страни, както и от ПКК. От тези съвети, 300 делегати са представени в Конгра Гел, СКО има качеството на вид законодателен орган или парламент." 
						
Хатип Дикле е един от избраните депутати от КДО, на когото не позволиха да влезе в парламента. [Ройтерс]
						СКО бе основана според принципите на "Демократическия конфедерализъм" от осъдения лидер на ПКК Абдула Йоджалан, представена както като алтернатива на нацията-държава и като решение на проблемите в Близкия изток. 
						Според Кандар принципът за "Демократическа автономия", обявен от КДО, е свързан с принципа на "Демократическия конфедерализъм" и е една от целите на СКО. 
						СКО е алтернативна държавна структура с всички необходими органи. Тя има устав, който може да се смята за нейна конституция, както и изпълнителни и законодателни органи, каза за SETimes Емин Актар, ръководител на Асоциацията на адвокатската колегия на Диарбекир. 
						"Истината е, че СКО е незаконна формация. От друга страна обаче може би е възможно да се види усилието за легализиране на ПКК чрез тази формация, чрез СКО. 
						КДО държи много общини в Югоизточна Турция, чиито действия се координират от СКО, обясни Актар, разкривайки мащабите на влиянието на организацията. 
						"Според държавата тази координация се извършва в името на ПКК, следователно всички в комисията на местното управление са членове на ПКК. Това е твърдението. Ако се погледне от този ъгъл, разбира се, това усилие за легализиране пропада." 
						Той обаче добави, че проблемът е, че заподозрените са съдени като членове на въоръжена организация. "Когато погледнете този въпрос откъм престъпната му страна, подобна операция може да бъде оправдана. Когато я възприемете обаче като начин за решаване на политически проблем, възможно е да се каже, че тази операция и съдебен процес нанасят много тежък удар върху решаването на кюрдския проблем." 
						
Случаят "СКО" предизвика много улични протести и безредици. [Ройтерс] 
						Актар казва, че държавата трябва да прочисти пътя за демокрартична политика, ако възнамерява да сложи край на въоръжената борба на ПКК. "Ако криминализирате хиляди хора, които не са участвали в нито една въоръжена акция, нито една бомбена операция и започнете да ги съдите като членове на престъпна организация, вие ще блокирате този път. 
						Емин Екмен обаче, адвокат и бивши депутат от управляващата Партия на справедливостта и развитието (ПСР) от югоизточната провинция Батман не е съгласен с това мнение. 
						"Ако предпочитате да се занимавате със законна политика според законите на Република Турция, вие трябва да се дистанцирате от незаконността. Не можем да очакваме от правителството на Турция да приеме, че някои членове на незаконни формации същевременно се занимават със законна политика." 
						Според автора и колумниста Мустафа Акьол СКО е "сива зона". Той добавя, че СКО не е замесена в акции на насилие, както твърди Актар, но е съгласен, че СКО е "формация, която може да бъде част от турската политика на обезоръжаване на ПКК и привличането им към законната политика"". 
						Акьол обаче твърди, че причината за съдебните процеси срещу СКО не е усилие за решаване на кюрдския проблем, а за гарантирането на сигурност, която обуславя съществуването на всяка държава. 
						Когато през 2009 г. започна първата вълна от арести, проправителствени кръгове твърдяха, че тази операция е необходима за демократизирането на кюрдската политика и че тя ще изведе Турция на пътя за решаване на кюрдския проблем. Сега обаче тези гласове се чуват все по-рядко. 
						Актар, Екмен и Акьол са единодушни, че съдебният процес няма никаква практическа стойност за решаването на кюрдския проблем, макар че те твърдят това, водени от различни съображения. 
						Актар обяснява, че ПСР е консултирана от хора, които не знаят нищо за кюрдския народ и региона, което е накарало правителството да повярва, че "ако вкараме формацията в затвора, онези които останат навън, са добрите кюрди; така ще решим проблема". Но именно този подход доведе проблема до задънена улица, тъй като той подцени организационната сила на кюрдското движение, смята Актар. 
						Така е, защото, както обяснява Екмен, когато арестувате членове на СКО, нови хора биват назначавани на техните места и нищо не се променя. 
						СКО е формация със социална база зад себе си и този вид натиск срещу нея дава обратен резултат, което може да доведе до още по-силното радикализиране на ПКК, смята Акьол.

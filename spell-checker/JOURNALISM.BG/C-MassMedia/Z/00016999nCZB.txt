Арестът на Готовина отстрани главното препятстве по пътя на Хърватия към интеграция
		19/12/2005
		Арестът на Анте Готовина премахна най-важната политическа пречка по пътя на Хърватия към членство в ЕС. Сега вероятно ще се усили натискът останалите укриващи се от правосъдието обвиняеми, особено босненските сърби Радован Караджич и Ратко Младич, да бъдат изправени пред правосъдието в Хага. Междувременно реакциите в Хърватия са смесени. Докато поддръжниците на Готовина организираха улични протести срещу арестуването му, премиерът на Хърватия Иво Санадер продължава да подчертава значението на върховенството на закона. Залавянето на Готовина увеличи кредибилността на Хърватия, заяви той, като доказа верността на твърденията й, че изпълнява международните си задължения.
		От Кристина Чък за Southeast European Times в Загреб -- 12/19/05
 
		 
			
Хърватският генерал Анте Готовина (вдясно) пристига за първата си поява пред съда на трибунала на ООН за военни престъпления в бивша Югославия в Хага на 12 декември. [АФП] 
			След четири години в нелегалност, Анте Готовина вече е зад решетките в Хага. Той бе заловен от испанската полиция на 7 декември, докато вечеряше в ресторант в хотел в Тенерифе. Генералът от запаса, който бе издирван от Международния наказателен трибунал за бивша Югославия (МНТБЮ) за това, че е толерирал военни престъпления, извършени по време на офанзивата на хърватската армия през август 1995 г., бе с фалшив паспорт на името на Кристиян Хорват. Той се предаде, без да окаже съпротива. 
			Арестуването на Готовина отстрани главната политическа пречка по пътя на Хърватия към членство в ЕС. Макар и да получи официален статут на кандидатка за членство в ЕС, преговорите за членство бяха отлагани с месеци поради факта, че Готовина все още бе на свобода и въпреки твърденията на хърватското правителство, че то прави всичко възможно, за да го открие. 
			След залавянето на Готовина, сега двама от най-издирваните обвиняеми от МНТБЮ остават на свобода. Вероятно новината ще увеличи усилията за арестуването или предаването на обвиняемите - босненските сърби Радован Караджич и Ратко Младич, които продължават да бъдат сериозен проблем за надеждите за присъединяване на Босна и Херцеговина и Сърбия-Черна гора. Изправянето на тримата пред съда в Хага би направило много за затварянето на страницата на кръвопролитния конфликт в бивша Югославия, както и за установяването на трайно помирение. 
			 В обръщение към парламента един ден след залавянето на Готовина хърватският премиер Иво Санадер заяви, че той е допринесъл за повишаване на международния авторитет на Хърватия и е доказал верността на твърденията на Загреб, че Готовина не се е укривал в страната. Този епилог най-накрая ще разсее съмненията за сътрудничеството на Хърватия с МНТБЮ, допълни той. 
			Санадер също подчерта значението на върховенството на закона - един от основните принципи, върху който бе създадена Хърватия. Конституционният закон, който изисква сътрудничество с Хагския трибунал бе приет през 1996 г. 
			Никой не трябва да смята, че е извън или над закона, както и всеки, към когото са повдигнати обвинения е длъжен да се яви в съда и да отговори на тях, заяви Санадер. В същото време съществува презумпцията за невинност до доказване на вината. Това важи за всеки случай, включително и този на Готовина, подчерта той. 
			Престъпленията, в които Готовина е обвинен, произтичат от усилията на Хърватия да си върне Крайна в Източна Словения, превзета от сръбските сепаратисти през 1991 г. Операция "Буря" продължи от 4 до 7 август 1995 г. и успя да сложи край на т.н. "Република сръбска Крайна". В този процес обаче бяха извършени няколко нарушения на хуманитарното право. Според известните данни около 200 000 сърби от Крайна са били разселени в резултат на офанзивата и последвалите я действия. Готовина, който тогава е бил командир на Оперативна зона Сплит на хърватската армия, бе обвинен, че е носил лична отговорност и отговорност като командир за преследванията, убийствата, малтретирането и депортирането на сърби, за разрушаването на села и за грабежи. 
			
Обвиняемите босненски сърби Радован Караджич и Ратко Младич са още на свобода и продължават да представляват сериозен проблем за надеждите на Босна и Херцеговина и Сърбия и Черна гора за присъединяване към ЕС. [АФП]
			 Освен това прокурорите на ООН повдигат обвинението, че тези престъпления са били част от съвместно престъпно начинание, чиято цел е било отстраняването на сърбите от района на Крайна. Готовина е обвинен, че е съдействал за осъществяването на този план, заедно с бившия президент Франьо Туджман и двама други мъже - Иван Чермак и Младен Маркач. 
			В обвинителния акт също се казва, че представители на международни организации са съобщавали на Готовина за нарушения на международното хуманитарно право, извършени от хора под неговото командване, но че той не е предприел нищо, за да спре нарушенията или да накаже извършителите. МНТБЮ също смята, че той носи лична отговорност за незаконните убийства на най-малко 150 сърби от Крайна. 
			Първоначалните обвинения на МНТБЮ срещу Готовина бяха повдигнати през 2001 г. Той изчезна скоро след като обвиненията станаха публично достояние, не без съпротивата на негови поддръжници в хърватското правителство. Впоследствие коригиран обвинителен акт бе внесен в трибунала на ООН. Името му скоро се появи в списъка на най-издирваните лица от Интерпол, както и в международния бюлетин Ей Пи Би. Съединените щати предложиха награда от 5 милиона долара срещу предоставянето на информация за неговото местонахождение. 
			През 2004 г. хърватско списание публикува интервю, дадено от Готовина на място, запазено в тайна. В него, бившият генерал признава легитимността на МНТБЮ и твърди, че е готов да разговаря със следователите в Хага за ролята му в хърватската война за независимост, твърдейки, че правителството е попречило на предишните му усилия да го направи. Междувременно се разпространиха слухове за възможните му контакти с подземния свят, за който някои подозират, че е осигурил средствата, които са му били необходими, за да живее, докато се укрива от правосъдието. Примката започва да се затяга след септември и се появяват спекулации, свързващи задържането му с предишния арест на гръцкия бизнесмен Хрвое Петрач, за когото се с мята, че е имал информация за местонахождението на генерала. 
			В същото време, хърватите бяха смаяни от обстоятелствата около ареста. Тенерифе е пренаселен известен курорт; движейки се на публични места сред множество туристи, Готовина е рискувал да бъде разпознат. Имал е паспорт на име, фигуриращо в бюлетина на Интерпол и не е направил никакво очевидно усилие, за да промени външността си. 
			В Хърватия реакциите бяха смесени. Проучването, направено след ареста показа, че 46,6 процента от хърватите се против ареста, 28 процента го подкрепят и 25,44 нямат мнение. Поддръжниците на Готовина обаче дадоха израз на реакциите си и излязоха по улиците, за да изразят подкрепата си за обвиняемия, както и гнева си против правителството. Според съобщения, в крайбрежния град Сплит около 70 000 са протестирали по улиците срещу залавянето на Готовина. 
			Политиците изразиха различни мнения. Председателят на хърватската Партия на правото Анто Джапич заяви, че това е тъжен ден за Хърватия и изрази увереност, че Готовина ще докаже невинността си, докато заместник-председателят на Хърватската селска партия Любица Лалич, заяви, че заедно с Готовина на съд е цяла Хърватия. И обратно, бившият премиер Ивица Рачан заяви, че арестът почти е затворил една глава от историята. Заместник-председателят на Сръбската демократическа партия Милорад Пуповац заяви, че това е много важна новина не само за Хърватия, но и за целия регион. Според него арестът на Готовина е поставил началото на процеса на изправянето в съда на всички укриващите се обвиняеми във военни престъпления.

Ляич каза, че САЩ са потвърдили пълното сътрудничество между Сърбия и Трибунала в Хага
					06/02/2009
					 
						БЕЛГРАД, Сърбия -- Съединените щати са потвърдили, че Сърбия изцяло сътрудничи на Трибунала на ООН за военни престъпления, каза в четвъртък (5 февруари) Расим Ляич, ръководител на сръбския национален съвет за връзки с Трибунала. Той се завърна от визита във Вашингтон, където се срещна с американския специален пратеник по въпросите на военните престъпления Клинт Уилямсън. "Аз почувствах, че Сърбия за първи път получава признанието на САЩ за това, което е постигнала до момента, и абсолютната подкрепа на САЩ", каза Ляич. Той добави, че американската администрация е признала, че Сърбия не само демонстрира политическа воля, но и че е готова да изпълни ангажиментите си към Трибунала. Основен сред тези ангажименти е залавянето на бившия босненски сръбски командир Ратко Младич. Неуспешните опити за арестуването му станаха причина за застоя в прилагането на Споразумението за стабилизация и асоцииране, което ЕС подписа със Сърбия през април. (Бета, Б92, Радио Сърбия - 05/02/09)

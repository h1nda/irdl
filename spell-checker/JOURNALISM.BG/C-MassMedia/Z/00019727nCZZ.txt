Бизнес: "Нокиа" ще разшири услугите си в Гърция 
					25/08/2006
					Финландската компания "Нокиа" съобщи, че ще разшири договора си с гръцката фирма "ТИМ Хелас". Още в деловите новини: сметките за електричество на македонците ще се повишат с 9,14 %.
					
 
					 
						
"Нокиа" е единственият доставчик на мрежи от 3-о поколение за гръцката телекомуникационна компания "ТИМ Хелас". [Гети Имиджис]
						Финландският производител на мобилни телефони и оборудване "Нокиа" съобщи, че ще разшири договора си за радиомрежа WCDMA от 3-о поколение с гръцкия доставчик на телекомуникационни услуги "ТИМ Хелас" и ще предоставя повече услуги. "Нокиа" е единственият доставчик на мрежи от 3-о поколение за "ТИМ Хелас". Новите услуги ще включват базова станция Nokia Flexi WCDMA, Mobile TV и система за управление на резервни части за "Нокиа". Не бяха съобщени никакви финансови подробности. 
						*** 
						Комисията за енергийно регулиране в Maкедония одобри молбата на електроразпределителната компания "ЕСМ Дистрибуция" за увеличаване на цените на електричеството от 1 септември. Регулаторната комисия реши цените да се увеличат с 9,14 %, макар "ЕСМ Дистрибуция" да бе поискала два пъти по-голямо увеличение. След корекцията крайните цени за домакинствата ще достигнат 0,04822 евро за квтч, докато промишлените клиенти ще плащат по 0,02964 евро за квтч. 
						*** 
						"Фич Рейтингс" повиши кредитния рейтинг на "Загребачка Банка" -- третата по големина банка в Хърватия -- с два пункта, на BBB+. Краткосрочният рейтинг бе увеличен от F3 на F2, а индивидуалният рейтинг C/D и рейтингът за подкрепа 2 бяха потвърдени. Според "Фич Рейтингс" този ход отговаря на повишаването на тавана за страната на BBB+. 
						*** 
						Унгарската "OTП Банк" подаде окончателната си оферта за закупуване на 80 % или по-голям дял от "Църногорска Комерциялна Банка" (ЦКБ) в Черна гора. Не бяха посочени подробности за финансовите параметри на офертата. ЦКБ има пазарен дял от около 43 % и е собственост на миноритарни акционери, сред които е и телекомът на Черна гора (11,5 %), и чуждестранни лица. 
						*** 
						Промишленият растеж на Република Сръбска е спаднал с 2,4 % спрямо миналата година през юли 2006 г. след растеж от 10,2 % през юни, се посочва в официални данни. Спадът се обяснява със слабите резултати на производствения сектор, който през юли е отбелязал спад в общото производство от 6,1 % спрямо миналата година. Растежът в производството на храни и напитки е спаднал от 32,8 % през юни до 7,8 % през юли в сравнение със същия период на миналата година. 
						*** 
						Официалната безработица в Хърватия е спаднала през юли до 15,7 %, което е с 1,2 % по-малко спрямо миналата година и с 0,3 процентни пункта по-малко спрямо миналия месец, според предварителни данни на статистическото бюро. През юли броят на безработните е спаднал със 7,6 % спрямо миналата година. 
						*** 
						Чуждите преки инвестиции (ЧПИ) в Румъния са се увеличили с 52 % спрямо миналата година през първата половина на 2006 г., като са достигнали 3,1 млрд. евро, според последни данни на централната банка. ЧПИ покриват 77,8 % от дефицита по текущата сметка, отчетен за периода. 
						
(Различни източници 18/08/06 - 25/08/06)

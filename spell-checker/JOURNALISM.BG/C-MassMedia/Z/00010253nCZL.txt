Холкери обвини подбудителите на насилието в Косово в престъпления срещу човечеството
24/03/2004
 
Върховният представител на ЕС по въпросите на сигурността Хавиер Солана (вдясно), комисарят на ЕС Крис Патън (в средата) и ръководителят на УНМИК Хари Холкери се срещнаха във Фуше, Косово, Сърбия-Черна Гора в сряда. Според Холкери онези, които са замислили насилието от миналата седмица, са извършили "тежки престъпления срещу човечеството". [Африм Хайрулаху]
ПРИЩИНА, Косово, Сърбия-Черна Гора -- Ръководителят на УНМИК Хари Холкери заяви пред представители на сръбската общност във вторник (23 март), че лицата, които са замислили насилието от миналата седмица, са извършили "тежки престъпления срещу човечеството". Той увери сърбите, че международната общност е решена да открие извършителите, които според него " са се опитали да унищожат цялото бъдеще на Косово." Около 200 военнослужещи от КФОР са претърсили няколко къщи в Обилич във вторник сутринта в опит да намерят доказателства, чрез които да се установи кой стои зад нападенията срещу сърбите. Двама души са били арестувани.
Други новини: президентът на Косово Ибрахим Ругова заяви пред италиански вестник във вторник, че събитията от миналата седмица са потвърдили нуждата от независимост за Косово. Освен това той поиска прехвърляне на правомощия от администрацията на ООН към местния парламент.
Също във вторник, ООН съобщи, че един от служителите в международните полицейски сили и местен полицай са били убити, когато нападатели са атакували от засада патрулния им автомобил близо до Лужане североизточно от Прищина. (Би Би Си, АП, Ройтърс, АФП, Си Ен Ен - 24/03/04; Би Би Си, АП, АФП, Ройтърс, Гардиън - 23/03/04)

Турция и САЩ се стремят да подобрят отношенията си
					24/01/2011
					Вашингтон концентрира значителна дипломатическа енергия върху дългогодишния си съюзник Турция.
					От Алакбар Рауфоглу за Southeast European Times – 24/01/11
 
					 
						
„Турция е много важна държава както за региона, така и за САЩ”, заяви посланик Франсис Ричардоне. [Правителството на САЩ]
						Новият посланик на САЩ в Турция Франсис Ричардоне пристигна в Анкара в четвъртък (20 януари) на фона на недоволство, че връзките между САЩ и Турция отслабват. Ричардоне заяви, че ще предприеме стъпки за подобряване на отношенията. 
						„Турция е много важна държава както за своя регион, така и за САЩ. С всеки изминал ден тя става все по-важна страна с нарастваща тежест и влияние”, заяви Ричардоне пред групата посрещачи на летище Анкара. 
						 Посланикът може да се окаже много подходящ за своя пост, тъй като двете страни продължават да са изправени пред сериозни предизвикателства. 
						От години имиджът на САЩ сред турците е по-скоро отрицателен. Неотдавнашно проучване на „Метропол” установи, че 42 % от турците смятат САЩ за най-голямата международна заплаха, най-високият процент, регистриран за някоя страна. 
						Тези резултати са „разочароващи, но не и изненадващи”, заяви за SETimes бившият турски посланик Шукру Елекдаг. 
						„Ситуацията не се дължи на вътрешните промени в Турция”, заяви Елекдаг. „Сега е моментът да кажа съвсем откровено една истина: САЩ никога не са предоставяли на Турция подкрепа в необходимата степен за ликвидирането на ПКК.” 
						Ветеранът дипломат, който сега е член на турско-американската парламентарна група за приятелство, заяви, че е време двете държави да направят подробна оценка на отношенията си и при необходимост да извършат необходимите корекции. 
						 Нуредин Авджъ, на 28 г., аспирант в Близкоизточния технически университет в Анкара, посочва, че „мненията се променят според това, което чуваме и виждаме в пресата.” 
						„Според това, което виждаме по телевизията и във вестниците, Анкара има една гледна точка към света, а Вашингтон друга. Съюзниците обаче се съсредоточават върху бъдещето и работят за еднакви цели. Това ги прави съюзници", заяви той. 
						Базираното в Ню Йорк Американско турско дружество неотдавна бе домакин на дискусия за отношенията между Турция и САЩ. 
						В изказване по време на събитието Джошуа Уокър, следдокторски специализант от Центъра за близкоизточни изследвания „Краун”, заяви, че макар отношенията често да са били слаби при предишните администрации, те са получили нов тласък след встъпването в длъжност на американския президент Барак Обама. 
						Многобройните официални посещения от Турция, които се състояха през миналата година, показват, че нещата се подобряват, посочи той. 
						В интервю за SETimes Уокър посочи, че начинът, по който турците възприемат САЩ, до голяма степен се определя от медиите.
						„Негативните чувства може да се дължат на схващането, че стилът и същността на външната политика на Америка противоречат на тези на Турция”, заяви той. „Нарастващата самоувереност на Турция води до усещането, че към всяко различие и доловено пренебрежение трябва да се подхожда с повече сила и националистически аргументи.”

Хагският трибунал отхвърли искането на хърватските генерали за сваляне на обвиненията
					05/04/2009
					 
						ХАГА, Холандия -- Хагският трибунал за военни престъпления отхвърли в петък (3 април) искането на адвокати, представляващи хърватските генерали Анте Готовина, Иван Чермак и Младен Маркач за сваляне на обвиненията, свързани с операция "Буря" от 1995 г. Съдебната камара реши, че прокурорите разполагат с достатъчно доказателства, за да продължи процесът. Адвокатите на Готовина твърдяха миналия месец, че прокурорите не са представили достатъчно доказателства в наскоро приключилото разследване, че той е виновен в насилствено изгонване на сърби през онова лято, както и че е извършил други военни престъпления. Адвокатите, представляващи Чермаки Маркач представиха подобни аргументи. Процесът срещу тримата ще продължи на 28 май, когато адвокатите на защитата се очаква да представят своите доказателства. 
						Също в петък прокурорите в Хага организираха конференция, целяща укрепване на сътрудничеството между регионалните структури, участващи в разследването и преследването на военни престъпления. Тя бе "много успешна", заяви сръбският прокурор за военни престъпления Владимир Вукчевич. "Постигна се споразумение по конкретни форми на сътрудничество с нашите регионални колеги", каза той за агенция "Танюг". (РТС, Б92, Бета, Taнюг - 03/04/09)

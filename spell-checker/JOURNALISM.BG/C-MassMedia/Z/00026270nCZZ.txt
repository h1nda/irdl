Наука и технологии: ААМР дарява компютри за училища в Македония
					28/04/2008
					В опит да се развие образованието и използването на технологии в класните стаи, девет македонски начални училища получиха компютри и софтуер. Още от седмицата: случаите на раковоболните се увеличават в Албания, а Букурещ е един от най-замърсените градове в ЕС. 
					 
						
Девет начални училища в Македония получиха преносими компютри със софтуер от ААМР. [Гети Имиджис]
						ААМР дари 130 модерни преносими компютри, аксесоари и софтуер на девет начални училища в Maкедония в четвъртък (24 април). Предназначени да бъдат използвани в класната стая, лаптопите имат водоустойчиви клавиатури, безжичен интернет и батерии с дълъг живот. Дарението е част от проекта на ААМР за увеличаване на техническите познания на учениците и подобряване на качеството на образованието в Македония. 
						*** 
						Телекомуникационната компания на Aлбания "Aлбтелеком" подписа споразумение за заем от 100 милиона евро за модернизиране на технологичните ресурси и увеличаване на капацитета си. Компанията, която притежава 10% пазарен дял, твърди, че Европейската банка за възстановяване и развитие ще й отпусне заем от 75 милиона евро, а останалата част ще дойде от Черноморската банка за възстановяване и развитие. 
						 *** 
						Около 4000 души получават диагноза, свързана с ракови заболявания всяка година в Aлбания, съобщи Световната здравна организация (СЗО) в четвъртък (24 април). Според СЗО главните причини за ръста на раковите заболявания включват потреблението на алкохол и цигари, начина на хранене и живот. СЗО е загрижена заради ръста на раковите заболявания сред младежта в Албания. 
						*** 
						Робот, конструиран и управляван от студенти в Университета по бизнес и технологии в Прищина ще представи Koсово през юни на Европейското футболно първенство по роботика ЮРОБИ 2008 в Австрия. Оргаризаторита на ЮРОБИ 2008 са Федерацията на Международната асоциация по робо-футбол и Виенският университет по технологии и роботика. 
						 *** 
						Столицата на Румъния Букурещ оглавява списъка на най-замърсените градове на ЕС, следвана от София, Атина и Рим, заяви в четвъртък (24 април) изпълнителният директор на Агенцията за защита на околната среда в Букурещ Адриан Катрина. Понастоящем осем контролни станции регистрират потенциалното замърсяване в Букурещ, а данните могат да се видят на три билборда в най-оживените части на града. 
						*** 
						
						В Черна гора 650 000 жители представляват 1,11 милиона потребители на мобилни телефони, съобщи Държавната агенция по телекомуникации на Черна гора на 19 април. Броят на потребителите на мобилни телефони се е увеличил с 68% в сравнение с март миналата година според агенцията. 
						*** 
						Шест румънски ученици спечелиха голямата награда на Конкурса на НАСА за космически дизайн с техния проект в неделя (27 април). Екипът се състезаваше срещу 156 проекта на 840 ученици от 11 страни и десет американски щати. 
						
						(Различни източници – 21/04/08 - 28/04/08)

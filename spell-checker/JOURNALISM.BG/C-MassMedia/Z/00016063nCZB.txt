Уроците от присъединяването към ЕС
					26/09/2005
					Сега, когато страните от Югоизточна Европа гледат напред към членството в ЕС, те разполагат с ценни уроци от техните предшественици - 10-те нови члена, в това число и няколко посткомунистически страни от Източна Европа, които се присъединиха към блока с последната вълна на разширяването през 2004 г. Повечето от новите членове регистрираха забележителен икономически ръст, което помогна на техните граждани да омекотят шока от радикалните реформи. Същото може да се случи и с балканските страни, когато влязат в блока. Ключът за това лежи в последователността на политиката, в прилагането на благоприятни за бизнеса фискални мерки, в сдържането на бюджетните разходи, смята икономистът и бивш министър на финансите на Румъния Даниел Дъяну.
					От Даниел Дъяну за Southeast European Times от Букурещ – 26/09/05
 
					 
						
[Архив]
						"Умората от разширяването" на ЕС е тема, която се обсъжда от известно време, даже и от преди предложеният конституционен договор да се провали изненадващо във Франция и Холандия. Някои смятат, че последната вълна на разширяване, при която наведнъж се присъединиха към съюза десет нови члена, претовариха блока до възможния максимум. Според тях неразположението на отделни стари членове на блока е сигнал за необходимостта от консолидация. И макар, че наистина съществува неразположение, може да се каже, че фундаменталните проблеми на съюза едва ли са свързани с разширяването и да се говори за умора от разширяването е все едно да се изопачава основният проблем. 
						В световната икономика съществуват дълбоки тенденции на промяна, движени от технологичния напредък и икономическия подем на Азия. Тези тенденции имат сериозно отражение в областите, които се съпротивляват на трансформациите. Някои от европейските главни играчи показват признаци на институционална склероза. Те не могат или не желаят да направят необходимите изменения, даже и когато глобалната икономика многократно сигнализира за тяхната спешна необходимост. По този начин нараства чувството на униние, политическа безпомощност и склонност да се обвиняват аутсайдерите. 
						Въпреки широко разпространената тревога, че "има нещо гнило в Дания" - с други думи, че съществува нужда от радикални структурни реформи, изложени и актуализирани в Лисабонския дневен ред, нещата не са толкова безрадостни в целия съюз. В действителност картината е доста многоцветна. Някои от северните страни показват добри икономически и социални резултати, като по този начин служат за вдъхновение на други. Някои от южните страни, обаче, са значително по-зле. Повечето от новите страни-членки (НСЧ) постигнаха забележителен икономически ръст през последните няколко години - средно 5% годишно, което е над два пъти повече от средния ръст в 15-те стари членове. Институтът за сравнителни икономически изследвания във Виена предвиди известно забавяне в няколко НСЧ през тази година, но въпреки това разликата в темповете на растеж между Изтока и Запада остава голяма. Има значителен потенциал за изравняване на икономиките в следващите години. 
						
Присъединяването към ЕС се оказа изключителен стимул за промяна, за институционални и структурни реформи. [AФП]
						 От гледна точка на темповете на икономически растеж ЕС може да се представи в две оси: една - отделяща по-добре функциониращия север от по-слабия юг; и втора - отделяща стагниращия запад от енергичния изток. Второто разделение има смисъл за Югоизточна Европа. Съюзът рано или късно ще включи в себе си всички страни в тази част на континента и затова има смисъл да разгледаме опита на първопроходците по пътя им към членството. 
						Присъединяването към ЕС се оказа изключителен стимул за промяна, за институционални и структурни реформи. То привлече широка подкрепа от населението за мерки, които иначе би било много трудно се осъществят. В този смисъл не бива да подценяваме важността от поддържане на надеждите по време на икономически и социални ограничения, през които трябва да преминат немалко хора. Освен това, надеждата трябва да бъде поддържана и след присъединяването, когато хората може да бъдат недоволни от факта, че високите темпове на растеж не се пренасят адекватно в личните им доходи. И именно тук лежи голямата разлика в колективната психология на Източна Европа и психологията на хората от запада. Икономическата енергия подхранва надеждата в страните, които се стремят към съществени подобрения, докато стагнацията е в основата на раздразнението и безсилието.
						Разликата в темповете на растеж на изтока и запада е особено значима поради факта, че посткомунистическите икономики все още са обременени от неустойчивостта на институциите. Според икономическата теория, от качеството на институционалната структура зависи дългосрочният растеж на една страна. С нея са свързани формирането на капитала, технологичният прогрес и натрупването на човешки ресурси в достатъчен мащаб. Може да се твърди, че ефективните резерви в икономиките в преход и техният капацитет да се преструктурират и поемат нови технологии, въпреки присъщата им институционална нестабилност, опроверга скептиците. Този извод безспорно е приложим и за икономиките в Югоизточна Европа, които използват сравнително добре квалифицираната работна ръка и ниските заплати и чиято близост до западните икономика благоприятства съществените промишлени премествания. 
						Могат да се направят две заключения. Първо, в региона е възможно да се поддържа икономически ръст от над 5% годишно, което помага на процеса на изравняване на икономиките. Този ръст би съдействал за решаване на проблема с масовата безработица и нейните порочни икономически и социални ефекти. За да може да се затвърди този ръст е необходимо да бъдат интензивно приемани нови технологии и иновации в широк мащаб. Тези иновации са жизнено необходими, за да бъде прекратена прекомерната зависимост на тези икономики от производства и услуги с ниска добавена стойност. 
						
Повечето от новите членове регистрираха забележителен икономически ръст през последните няколко години. [AФП]
						С растежа и неговите перспективи е свързана последователността на политиката. Въпреки колебанията и неуспехите, присъединилите се страни постигнаха забележителен прогрес в развитието на институциите и преструктурирането на икономиките. Може да се каже, че те проявяват по-голяма гъвкавост в отделни области, отколкото техните западни партньори. Нямам предвид само пазарите на труда. Ниската инфлация сега е повсеместно явление, бюджетната консолидация напредва стабилно (въпреки, че "бюджетният шок" от присъединяването е доста силен, тъй като членството в съюза изисква няколко процента от БВП да бъдат отделяни за бюджета на ЕС и кофинансиране на фондовете на ЕС) и пазарните регулации се подобриха значително. Не е тайна, че последователността на политиката е жизнено важна за поддържане на растежа.
						Също така е важно провеждането на благоприятна за бизнеса фискална политика, която стимулира инвестициите и създаването на работни места. Развитието на малките и средните предприятия също се опира на здравословната фискална среда. Нараства фискалната конкуренция в ЕС и политиката на нито една страна не може да си позволи да бъде безчувствена към това явление. За НСЧ, за сегашните кандидати за присъединяване и за балканските страни, които се стремят към членство, изкуството във фискалната политика се заключава в умението да се помирят необходимостта да се създават благоприятни условия за бизнеса с нуждата от увеличаване на приходите в държавния бюджет. За да може да се функционира нормално в ЕС се изискват по-големи бюджетни постъпления. 
						Има още един фактор, който често се пропуска в икономическите дискусии. Последните години демонстрираха влиянието на промяната в климата, изразяващо се в огромни наводнения и резки колебания в температурите, които предизвикаха опустошения в редица страни от Централна и Източна Европа и разтресоха държавните бюджети. Предполагам, че такива случаи ще има и в бъдеще и затова далновидните политици трябва да предвиждат достатъчно средства за извънредни ситуации, когато разпределят държавните приходи. Това е предизвикателство за следващите години - в смисъл да не се допусне бюджетният дефицит да излезе изпод контрол. Регионалното сътрудничество също трябва да се засили, тъй като природните бедствия не признават държавните граници. Солидарността е знак за политическа мъдрост и държавничество. 
						И последно, но не по важност, страните от ЮИЕ трябва да поведат по-ефективна борба с корупцията, престъпността и използването на държавата в частни интереси. Това е жизнено важно, за да може постоянният растеж да облагодетелства по-голямата част от населението, както и за засилване на върховенството на закона и гарантиране на демократичната трансформация.

Бомбеният атентат в Истанбул може да провали опитите за установяване на мир
					02/11/2010
					Терористичният атентат в Истанбул може да се окаже лакмусов тест за ангажимента на двете страни към намиране на решение на дългогодишния кюрдски проблем в Турция.
					От Александър Кристи-Милър от Истанбул за Southeast European Times -- 02/11/10
 
					 
						
Полицейски служители правят оглед на истанбулския площад "Таксим" - място на самоубийствения атентат от неделя (31 октомври), при който бяха ранени 32-ма души. [Ройтерс]
						Още нито една организация не е поела отговорност за самоубийствения бомбен атентат, който създаде хаос на централния площад "Таксим" в Истанбул в неделя (31 октомври). 
						Анализаторите обаче са единодушни по един въпрос: атентаторът и който и да било негов помагач, вероятно са се надявали да попречат на настоящите мирни предложения между турското правителство и кюрдските бунтовници. 
						Нападателят избра за момент на удара деня, в който изтече временното примирие. То бе обявено от Кюрдската работническа партия (ПКК), която от 26 годни насам води бунтовнически действия и иска по-голяма автономия за 15-те милиона кюрди в страната. 
						Макар че ПКК рядко е прибягвала до самоубийствени бомбени атентати през последните години, мишените - полицейските служители, разположени на площада - са били подбрани в съответствие с политиката на нанасяне на удари срещу представители на турската държава. 
						В понеделник обаче говорител на организацията отново потвърди пред SETimes по-ранните изявления, че ПКК не е отговорна за последния атентат. 
						"Нито ръководството на организацията, нито което и да е наше звено имат нещо общо с тази акция," каза Рой Велат в изказване от щаба на ПКК в планината Кандил, Северен Ирак. 
						Атентаторът рани 32 души, между които 15 полицаи и 17 цивилни граждани. Само дни по-рано високопоставеният командир от ПКК Мурат Карайълан заяви за в. "Радикал", че организацията повече няма да напада цивилни граждани. 
						"Ако ПКК предприема действия, дори и в градовете, наш основен принцип ще бъде да не се нараняват цивилни граждани," каза той. 
						Сред анализаторите имаше също широко разпространено очакване, че ПКК ще обяви продължаване на прекратяването на огъня скоро след изтичането му на 31 октомври. ПКК обяви впоследствие, че го продължава до общите избори в Турция през юни 2011 г. 
						Действащи своеволно кюрдски екстремисти или турски ултранационалисти, които се противопоставят на мирно решение на конфликта, сега са главните заподозрени, според Хенри Барки от Фондацията за международен мир "Карнеги". 
						 "В подобни ситуации, когато има възможност за каквото и да било положително движение, винаги ще се намерят или групи от самата организация, или агент-провокатори извън нея, които да направят процеса по-труден. Въпросът е: може ли правителството да запази хладнокръвие?" 
						Бомбеният атентат може действително да се окаже лакмусов тест за сериозността на намеренията на правителството и на бунтовниците за търсене на трайно мирно решение. 
						 В миналото турците бързаха да винят ПКК за всеки бомбен атентат, но този път министрите коментираха случая с мярка. 
						"Нямаше паника, не са обвинили никого," каза Барки. "Показват вече всички признаци на истинска воля за намиране на решение." 
						Емрула Услу, експерт по тероризъм в истанбулския университет "Йедитепе", обаче каза, че доказателствата, събрани от следователите, говорят за участие на ПКК, което, ако се потвърди, би могло да постави бунтовниците в неловко положение. 
						Той каза още, че три месеца по-рано турските тайни служби са предупредили силите за сигурност в страната за евентуално нападение от двама атентатори самоубийци, свързани с ПКК. 
						Той смята, че зад атентата вероятно стои отцепила се група."Която и организация да погледнете, ИРА или ЕТА, когато хората искат мир, винаги има фракция, която не иска мир," каза той за SETimes. 
						"Това е голяма организация. В планините има 6 000 [партизани], а отделно стотици хиляди нейни последователи." 
						Дори и двете страни да са решени да не позволят на бомбения атентат да провали процеса на преговори, за правителството може би ще бъде трудно да докаже участието на действащи самоволно членове на ПКК. 
						"Ако се докаже, че това е било работа на ПКК, турските националисти ще кажат, че от една страна, те преговарят, а от друга, продължават с убийствата." 
						Освен самия атентатор, никой друг не загина при взрива в неделя и това със сигурност е помогнало на двете страни да запазят присъствие на духа и да се въздържат от националистически изказвания. 
						С напредването на преговорите обаче решимостта на двете страни може отново да бъде подложена на изпитания. 
						"Винаги, винаги е имало такива събития във всяка подобна ситуация, които имат за цел да подкопаят процеса," каза Барки. "Понякога те успяват, понякога не."

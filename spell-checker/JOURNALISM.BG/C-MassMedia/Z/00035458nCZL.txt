ЕС призова Македония да продължи реформите 
					28/07/2010
					 
						БРЮКСЕЛ, Белгия -- ЕС заяви във вторник (27 юли), че процесът на реформи в Македония е набрал нова инерция, но призова страната да намери решение за някои недостатъци, за да ускори процеса на интеграция. Еврокомисарят по разширяването Щефан Фюле каза след заседание на Съвета за стабилизация и асоцииране ЕС-Македония, че Европейската комисия (ЕК) все пак желае да започне присъединителни преговори със Скопие. Брюксел иска обаче първо да види повече политически диалог между управляващите партии и опозицията, реформи в публичната администрация, гарантирана независимост на съдебната власт, по-сериозна борба с корупцията и подобрение в състоянието на човешките права. Македонският външен министър Антонио Милошоски обеща, че неговата страна ще продължи осъществяването на необходимите реформи. 
						Други новини от вторник -- Хърватия се придвижи стъпка напред към ЕС със затварянето на още две преговорни глави -- за безопасността на храните, ветеринарната и фитосанитарна политика и финансовия контрол. С тези две глави страната е затворила 22 от общо 33 преговорни глави. (ХРТ, ХИНА, Пословни Дневник, Нова ТВ, МИА, Алсат M, Сител, Макфакс - 27/07/10)

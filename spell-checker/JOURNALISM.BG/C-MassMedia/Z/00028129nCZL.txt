Един човек загина по време на улични протести срещу посещението на Ердоган в Югоизточна Турция
					21/10/2008
					 
						AНКАРА, Турция -- Един човек загина в понеделник (20 октомври) при сблъсъци с полицията по време на кюрдски протести срещу посещението на премиера Реджеп Тайип Ердоган в Диарбекир в югоизточната част на страната. Поддръжници на прокюрдската партия "Демократично общество" и заподозрени членове на терористичната Кюрдска работническа партия (ПКК) запалиха огньове по улиците на Диарбекир в един от последните от серия протести в подкрепа на лидера на ПКК Абдула Йоджалан след твърдения за малтретирането му в затвора. Властите отрекоха тези твърдения.
						Също в понеделник външният министър Али Бабакан съобщи, че Турция обмисля провеждането на тристранни консултации с Ирак и Съединените щати, за да се засилят действията срещу бази на ПКК в Северен Ирак. Иракският президент Джалал Талабани е предложил консултациите.
						Междувременно Масуд Барзани, президент на кюрдския автономен регион в Северен Ирак заяви в понеделник, че е готов да приеме създаването на буферна зона между Ирак и Турция. Лидерите се надяват, че зоната ще попречи на акциите на бойци от ПКК в Турция. (Заман, Mилиет - 21/10/08; Aнадолска информационна агенция, AФП, Хюриет, НТВ - 20/10/08)

Задържането на Готовина премахна основна пречка пред перспективите за интеграция на Хърватия
					22/12/2005
					Със залавянето на Анте Готовина пътят към членство на Хърватия в ЕС е вече открит, а перспективите за присъединяване към НАТО са по-ясни.
					От Кристина Чук за Southeast European Times-- 22/12/05
 
					 
						
Предаването на Готовина на трибунала на ООН бе основно условие за интеграцията на Хърватия. [Гети имиджис]
						Задържането на укриващия се от правосъдието хърватски генерал Анте Готовина на 7 декември вероятно ще проправи пътя за интеграция на страната в НАТО и ЕС. След ареста еврокомисарят по разширяването Оли Рен заяви, че вратата към членството в блока е вече отворена. 
						Междувременно се очаква поканата от НАТО за членство да бъде получена по време на срещата на високо равнище на Алианса през пролетта на 2008 г. Във Вашингтон застъпниците от Конгреса на членството на Хърватия в НАТО заявиха, че с арестуването на Готовина е изчезнала главната пречка. 
						"Разбира се, членството няма да започне автоматично, но залавянето на Готовина бе главната бариера", каза депутатът Елтън Галегли, който е съпредседател на Хърватския комитет в Конгреса заедно с депутатите Джордж Раданович и Питър Виклоски. През ноември Комитетът предложи Резолюция HR 529, която подкрепя присъединяването на Хърватия към Алианса. Застъпниците внесоха резолюцията в Подкомисията по международни отношения за Европа в Конгреса. 
						Неотдавна Хърватия представи национален план за действие за постигане на членство в НАТО. В плана се призовава за по-големи усилия за завършване на процеса на завръщане на бежанците и реституция на имотите им, съдебна реформа, борба с корупцията и закрила на малцинствата. Един от ключовите елементи на плана -- решаването на случая Готовина -- вече е изпълнен. 
						Според анализатори членството в Алианса ще бъде голямо предимство за Хърватия не само по причини, свързани със сигурността, но и заради икономическите изгоди. Чуждите инвестиции могат да се увеличат с 20 % и повече. Разходите за членството ще бъдат около 5,5 млн. долара или с 1 % по-малко от военния бюджет на Хърватия. 
						Според ръководителя на НАТО Яп де Хоп Схефер членството в НАТО и ЕС е единствената сигурна рецепта за стабилност на Балканите. В преследването на тази цел Загреб си сътрудничи с още две западнобалкански страни -- Албания и Македония -- в координирането на усилията за изпълнение на критериите.

Сърбите са разгневени от отмяната на присъдата на Орич от МНСБЮ
					04/07/2008
					Апелативният съд на ООН заяви в четвъртък, че "доказателствата за извършване на престъпления не са достатъчни, за да подкрепят осъждането на човек за тези престъпления", като отмени присъдата за военни престъпления от 2006 г. на бившия босненски военен командир Насер Орич.
					(АФП, АП, Ройтерс, ДПА, АКИ, Би Би Си, Фена, Бета, B92, Информационен център на ООН, Международен наказателен съд за бивша Югославия - 03/07/08)
 
					 
						
Присъдата на бившия командващ на босненските мюсюлмански сили в Сребреница Насер Орич бе отменена след обжалване пред Трибунала на ООН в Хага. [Гети Имиджис]
						Бивш боснеснски командир бе оправдан в четвъртък (3 юли) за извършването на военни престъпления, след като апелативните съдии от Международния наказателен съд за бивша Югославия (МНСБЮ) отмениха присъдата, издадена по-рано срещу него.
						Насер Орич, на 41 г., бе осъден на две години затвор през юни 2006 г., след като състав на съда на ООН в Хага го обяви за виновен за това, че не е предотвратил убийства и мъчения на босненски сръбски пленници, държани в Сребреница между септември 1992 г. и март 1993 г. Бившият босненски военен командващ обаче бе оправдан по всички други обвинения, включително пряко участие в убийствата и отговорност за "неоправданото разрушаване" на сръбски домове и имущество.
						Апелативната камара се произнесе в четвъртък, че правните изисквания за доказване на престъпната отговорност на Орич не са били изпълнени. Затова камарата отмени неговата присъда и го обяви за невинен.
						"Цялата присъда на Насер Орич се основаваше на този вид отговорност," заяви председателят на съдебния състав Волфганг Шомбург. "Затова тези грешки правят недействително решението на съдебния състав, с което Насер Орич е обявен за виновен за това, че не е предотвратил предполагаемо престъпно поведение на своите подчинени."
						Престъпленията, в които той бе обвинен, са извършени повече от две години преди клането в Сребреница от юли 1995 г., при което около 8 000 босненски мъже и момчета бяха групово екзекутирани от сръбските сили.
						Босненските сърби обаче, които твърдят, че повече от 3 000 души от тяхната общност са били убити от силите под командването на Орич, бяха разочаровани от новото решение и обвиниха МНСБЮ в пристрастия срещу сърбите.
						Бруно Векарич, говорител на сръбската прокуратура за военни престъпления, заяви, че решението "няма да съдейства за помиряването ... а подкрепя онези, които настояват за термина “селективно правосъдие”. Векарич каза, че от някого трябва да бъде потърсена отговорност за извършените по време на войните престъпления срещу сърби. Демократическата партия на президента Борис Тадич заяви, че решението "подкопава" доверието в МНСБЮ.
						 Орич бе арестуван от СФОР на 10 април 2003 г. и на следващия ден бе прехвърлен в МНСБЮ. Тъй като до издаването на присъдата му той е прекарал повече от три години в ареста, той бе освободен незабавно в четвъртък.
						Прокуратурата, която първоначално поиска присъда от 18 години затвор за Орич, също обжалва присъдата от 2006 г., но никое от нейните основания за обжалване не бе прието, тъй като тя не успя да представи никакви допълнителни доказателства, освен онези, които вече бяха разгледани по време на процеса.
						В четвъртък апелативната камара подчерта също, че няма съмнение, че между септември 1992 г. и март 1993 г. срещу сърбите, държани в двата затвора в Сребреница, са били извършени тежки престъпления.
						“Въпреки това обаче доказателствата за наличие на престъпления не са достатъчни, за да подкрепят осъждането на човек за тези престъпления,” е посочила камарата според изявление на МНСБЮ. "Преди да бъде издадена присъда, наказателното производство изисква доказателство, което несъмнено показва, че обвиняемият е отговорен за престъплението."
						В изказване след заседанието Орич каза, че е "доволен" от изхода на делото.
						“Никога не съм вярвал, че мюсюлмани са извършили престъпления в Сребреница. Хората, които бяха под пълна обсада, се бореха единствено за своето оцеляване,” каза той.

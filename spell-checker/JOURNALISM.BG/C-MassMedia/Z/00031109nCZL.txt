Хърватски и словенски лидери ще обсъдят граничния спор
					30/07/2009
					 
						ЗАГРЕБ, Хърватия -- Премиерът Ядранка Косор ще се срещне в петък (31 юли) със своя словенски колега Борут Пахор в Тракошчан, на около 70 км северно от Загреб, съобщи правителството в сряда. Двамата ще обсъдят отдавнашния граничен спор между двете страни, който стана причина за блокирането на процеса на интеграция на Хърватия в ЕС от декември насам. "С тази среща започналият през февруари двустранен диалог на премиерско равнище ще продължи," се посочва в изявление на правителството. Това ще бъде тяхната първа среща, откакто Косор встъпи в длъжност по-рано този месец.
						Други новини -- Лидерите на управляващия Хърватски демократичен съюз (ХДС) решиха в сряда да номинират Андрия Хебранг за кандидат на президентските избори по-късно през годината. Хебранг, който е високопоставен член на ръководството на ХДС, е бил министър на здравеопазването в няколко кабинета и за кратко министър на отбраната. В момента той е член на парламента и името му за първи път се появи като кандидат-президент по-рано този месец. Първоначално той не прие идеята, позовавайки се на здравни проблеми. (ХИНА, Дневник, СТА, АФП, Весник, Явно, АП - 29/07/09)

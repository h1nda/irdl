Саркози подкрепи кандидатурата на Хърватия за членство в ЕС
					24/02/2009
					Френският президент Никола Саркози изрази надежда, че Хърваия ще стане 28-ата страна, членка на ЕС. Той призова също така за уреждане на граничния спор на страната със Словения.
					От Наташа Радич за Southeast European Times от Загреб --24/02/09
 
					 
						
Френският президент Никола Саркози (вдясно) се ръкува с хърватския премиер Иво Санадер в Париж. [Гети Имиджис] 
						Френският президент даде предварителната си подкрепа за кандидатурата на Хърватия за членство в ЕС, изразявайки надежда, че страната ще стане 28-ата членка на блока. Той каза още, че Франция подкрепя двустранно уреждане на хърватско-словенския граничен спор, но се въздържа да ангажира Франция с пряко посредничество между двете страни. 
						Президентът Никола Саркози направи изказванията си на среща с гостуващия хърватски премиер Иво Санадер. 
						Двустранният спор не трябва да бъде причина за блокиране на кандидатурата на Хърватия, каза Саркози. Същия ден френският външен министър Бернар Кушнер, който участваше в среща на Съвета на министрите на ЕС в Брюксел, заяви, че ЕС подкрепя уреждането на спора, но не може да го реши. Той отбеляза, че представители на ЕС са поканили бившия финландски президент Марти Ахтисаари да играе ролята на посредник. 
						Отношенията между Хърватия и Словения са в най-големия си спад, откакто двете страни придобиха независимост през 1991 г. Любляна вече поставя пречки пред присъединяването на Хърватия в ЕС, а някои десни партии в Словения подкрепят инициатива за референдум, който би усложнил и влизането на Хърватия в НАТО. 
						Хърватия трябваше да се присъедини към Алианса по време на априлската среща на върха в Страсбург и Кел, но това може и да не се случи, ако референдумът успее. 
						Освен по самия спор, двете балкански съседки не могат да постигнат споразумение и за метода на решаването му. Хърватия предпочита да го отнесе до Международния съд в Хага, макар че правителството на Санадер даде да се разбере, че няма да се противопостави и на посреднически процес, подкрепен от Европейската комисия, начело с Ахтисаари. 
						Словения отхвърля и двата варианта с аргумента, че това е двустранен спор, и настоява за решение, преди процесът на интеграция да продължи. 
						Във вторник, веднага след посещението си в Париж, Санадер ще се срещне със словенския премиер Борут Пахор в граничния град Мокрице, Словения. Те ще обсъждат нерешените двустранни въпроси.
						"Хърватия сега е изправена пред най-сериозната ситуация с тази блокада на преговорите,” каза Санадер в понеделник след срещата си със Саркози.

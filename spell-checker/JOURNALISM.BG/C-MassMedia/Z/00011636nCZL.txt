Международната общност очаква действия от страна на Белград
29/07/2004
Сърбия и Черна гора заяви, че изпълнението на международните й задължения е неин стратегически приоритет. На специален национален съвет бе възложено да предприеме незабавни стъпки за пълно сътрудничество с Хагския трибунал. Международната общност обаче очаква конкретни действия.
От Давор Коникушич за Southeast European Times от Белград - 29/07/04
 
 
"Съюзът на Сърбия и Черна гора най-сетне е готов да покаже, че приема своите международни задължения", каза президентът Светозар Марович. [АФП]
С избирането на прозападен реформатор за президент на Сърбия институционалната система на съюзната държава е пълна и Сърбия и Черна гора е готова за пълно сътрудничество с трибунала на ООН за военни престъпления, казаха високопоставени лица.
"Съюзът на Сърбия и Черна гора най-сетне е готов да покаже, че приема своите международни задължения", каза президентът на Сърбия и Черна гора Светозар Марович след изборите, на които Борис Тадич бе избран за президент на Сърбия.
Тази възможност обаче няма да остане вечно открита, предупреди Предраг Симич, старши съветник на министъра на външните работи на Сърбия и Черна гора Вук Драшкович. "Страхувам се, че тази игра на котка и мишка може сериозно да ни навреди. Политиците са тези, които трябва да изяснят ситуацията, но очевидно това е един горещ картоф, който те си прехвърлят един на друг."
На 8 юли федералното правителство създаде национален съвет за сътрудничество с Хагския трибунал. В съвета влизат високопоставени длъжностни лица от двете автономни републики, като негов председател е министърът на човешките права на Сърбия и Черна гора Расим Лаич. На съвета бе поставена задачата да предприеме незабавни мерки за пълно сътрудничество, определено от федералното правителство за негов стратегически приоритет.
Продължават обаче споровете за това кой има юрисдикция за екстрадиране на обвиняемите лица, като някои казват, че това е работа на съвета, а други призовават сръбските власти да вземат мерки.
Междувременно главният прокурор по военни престъпления на ООН Карла дел Понте продължава да изразява загрижеността си, че приказките за подобряване на сътрудничеството все още не са се превърнали в конкретни дела.. "Ние очакваме от полицията да започне да арестува тези лица, а от правителството да обяви пред обществеността, че арестуването на тези хора е международно задължение на страната и не е насочено срещу националните интереси", каза говорителката на Дел Понте, Флорънс Хартман.
Тя каза, че една от последните причини за безпокойство е пропуснатата възможност да се арестува обвиняемият Горан Хаджич. Проследяващ екип на ООН го е фотографирал в момента, в който той напуска дома си с голяма чанта часове след като на сръбските власти бе съобщено, че срещу него е повдигнато обвинение. Правителството отрече то да е причината за изтичането на информация.
Хартман твърди също, че основният обвиняем във военни престъпления Ратко Младич е бил в Сърбия и Черна гора за значителен период от време и се е криел главно в Сърбия. Макар Белград официално да твърди, че той не е в страната, има сведения, че властите са се опитвали да договорят предаването му срещу финансова помощ за семейството му.
В четвъртък (29 юли) сръбският посланик в Мексико Весна Пешич каза, че е време Белград да престане да се опитва да убеди трибунала, че Младич не е в Сърбия. "Ако се водят преговори с него, то хората, които ги водят, едва ли пътуват в чужбина, за да участват в тях", каза Пешич, бивш лидер на Гражданския съюз на Сърбия.
"Слава Богу, че спряхме да си играем на криеница. Това е голяма стъпка напред", каза Пешич пред местните медии.

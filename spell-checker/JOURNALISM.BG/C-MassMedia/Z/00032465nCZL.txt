ЕК заяви, че БиХ не отговаря на условията за безвизов режим
					23/11/2009
					 
						САРАЕВО, Босна и Херцеговина (БиХ) -- Страната не е успяла да изпълни условията за включването й в безвизов режим с ЕС, каза в интервю за сараевския всекидневник "Дневни Аваз" в неделя (22 ноември) директорът на Европейската комисия за Западните Балкани, Пиер Мирел. Той добави, че макар и да е отбелязала известен напредък, страната продължава да изостава от Сърбия и Черна гора. Според него БиХ трябва да удвои усилията си в борбата срещу корупцията и да затегне граничния контрол. Мирел съобщи, че екип на ЕК ще пристигне в БиХ идния месец, за да прецени готовността на Сараево да изпълни критериите за премахване на визите. Щом критериите бъдат изпълнени, ЕК би могла да предложи премахване на визите за босненски граждани в началото на следващата година. (Дневни Аваз, РТРС, СРНА, Б92, ФоНет - 22/11/09)

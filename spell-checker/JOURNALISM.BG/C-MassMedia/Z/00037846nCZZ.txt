Бизнес: Гърция си поставя за цел да засили туризма
					18/03/2011
					Гърция реши да премахне няколко такси за авиокомпаниите. Още в деловите новини: Сърбия наложи временна забрана на износа на зърно; ЕИБ ще предостави на Турция заем до 2 млрд. евро през 2011 г.
					 
						
Таксите за кацане, излитане и спиране ще бъдат премахнати. [Ройтерс]
						
						Гръцкото правителство съобщи в сряда (16 март), че ще премахне таксите за кацане, излитане и спиране за всички самолети, използващи гръцки летища с изключение на Атина, като мярка за стимулиране на туризма. Мярката ще важи за периода от април до декември. 
						*** 
						Нискотарифната авиокомпания „ЕърБалтик” ще възстанови от 11 април линията Белград-Рига, съобщи в сряда (16 март) Летище "Белград". Въздушният превозвач ще осъществява полети четири пъти седмично. Линията беше спряна миналата година. 
						*** 
						
						Сръбското правителство въведе временна забрана на износа на всички видове зърно, съобщи в сряда (16 март) министърът на земеделието Душан Петрович. Забраната е била одобрена след консултации с представители на ЕС и ЦЕФТА. Тя ще важи за следващите три месеца. Решението има за цел да стабилизира местния пазар и да овладее нарастващия инфлационен натиск, породен от по-високите цени на храните. 
						*** 
						
						Македонският парламент избра в сряда (16 март) Димитър Богов за нов управител на Националната банка. Неговата кандидатура беше подкрепена от 62-ма депутати. Богов, който в момента е заместник-управител, ще замени на поста Петър Гошев, чийто мандат изтича през май. 
						*** 
						
						Република Сръбска е инвестирала над 430 млн. евро в инфраструктура от 2006 г. насам, заяви на 14 март за всекидневника „Независне Новине” Неделко Чубрилович, министър на транспорта на автономната област. Той посочи, че автономната област е ремонтирала 709,5 км пътища. За следващите няколко години са планирани проекти за рехабилитация на 1 060 км пътища. 
						*** 
						МВФ изрази критики по отношение на плановете на Косово да увеличи заплатите на учителите и държавните служители съответно с 50 и 30 %, съобщиха медиите в Прищина в сряда (16 март). Правителството обаче стои твърдо зад обещаното. Увеличението ще струва на бюджета 383 млн. евро, в сравнение с 311 млн. евро през 2010 г. 
						*** 
						
						Албания обяви в сряда (16 март) енергийна амнистия за гражданите, живеещи в бедност. Семействата, които получават социални помощи, пенсионерите и хората с увреждания ще бъдат освободени от неплатените сметки за енергия, натрупани преди приватизацията на пазара през 2009 г. Албания страда от хронична задлъжнялост в сектора. Почти 20 % от всички свързвания към мрежата са незаконни. 
						*** 
						Европейската инвестиционна банка (ЕИБ) ще предостави на Турция през 2011 г. заем от 1,85 до 2 млрд. евро, заяви вицепрезидентът на банката Матиас Колац Анен на пресконференция в Анкара на 14 март. Водят се преговори с шест турски банки за отпускане на кредитите, които ще бъдат използвани за инфраструктурни проекти, финансиране на малки и средни предприятия, както и за проекти в областта на енергията и климата. 
						
						(Различни източници – 11/03/11-18/03/11)

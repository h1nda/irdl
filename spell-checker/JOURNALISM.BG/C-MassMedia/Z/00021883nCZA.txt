Американски дипломат каза, че не очаква Русия да наложи вето на резолюцията на ООН за Косово
					13/03/2007
					Високопоставен американски дипломат изрази в понеделник надежда, че Русия ще подкрепи резолюцията на ООН за Косово, която се очаква да открие пътя към държавността на провинцията. 
					(Файненшъл Таймс, Блиц - 13/03/07; AП, Ройтерс, АФП, ДПА, Гласът на Америка, Б92, Уошингтън файл, EUobserver, EurActiv - 12/03/07)
 
					 
						
Президентът на Косово Фатмир Сейдиу (вляво) се срещна с американския помощник държавен секретар Даниел Фрийд в Прищина на 7 март. [Лаура Хасани]
						Като се позова на досегашното ниво на сътрудничество с Русия в процеса на определяне на окончателния статут на Косово, високопоставен американски дипломат каза в понеделник (12 март), че не очаква Москва да наложи вето на резолюцията на Съвета за сигурност, която вероятно ще открие за провинцията пътя към независимостта. 
						Русия - участник в шестчленната Контактна група - бе предупредила, че може да блокира решение, което е неприемливо за Белград. 
						Американският помощник държавен секретар по европейските въпроси Даниел Фрийд, който миналата седмица посети Косово, Сърбия и Македония, в понеделник изрази надежда, че Русия ще продължи да оказва сътрудничество като член на Контактната група, както и досега. 
						"Очевидно Русия е изразила своите опасения и те сами по себе си са показателни," каза американският представител. "Аз не допускам, че ще има руско вето." 
						След 14-месечни преговори между представители на Сърбия и на косовските албанци, които завършиха без резултат в събота, въпросът за статута на Косово ще бъде решен от Съвета за сигурност въз основа на предложението за статута на специалния пратеник на ООН Марти Ахтисаари. Планът предвижда за провинцията държавност под международен надзор с широки права за сръбското малцинство. Тя също ще позволи на Косово да има своя собствена конституция, флаг, химн и армия, както и да кандидатства за членство в международни организации. 
						Ахтисаари трябва да представи предложението си пред Съвета до края на месеца. Вероятно дискусиите по приемането на резолюция ще започнат още през април. 
						Като заяви, че може да се съгласи единствено с предоставянето на значителна автономия на Косово, Сърбия категорично отхвърли плана на Ахтисаари. Лидерите на косовските албанци го приеха, макар и той да не осигурява пълната независимост, за която настояваше тяхната общност. 
						Пред репортери в понеделник Фрийд отхвърли опасенията, че откриването на пътя към независимостта на Косово ще създаде прецедент и ще насърчи сепаратистите и в други части на Европа. 
						"Тук няма никакъв прецедент," е подчертал високопоставеният американски дипломат, цитиран от "Гласът на Америка". "И преди сме казвали, и ще повтаряме колкото пъти е необходимо, че Косово не е прецедент за никакъв друг район, независимо дали това е Абхазия, Южна Осетия, Чечения, Приднестровието, Корсика или Тексас … Не е и няма да бъде." 
						Макар косовските сърби категорично да отхвърлят предложението на Ахтисаари, повечето от тях нямат намерение да напускат провинцията след определянето на окончателния й статут, отбеляза Фрийд. 
						"Впечатлението ми е, че косовските сърби … са решени, поне в по-голямата си част, да останат в Косово след завършването на процеса за определяне на статута," каза той. "Те искат да живеят в мир и сигурност, но искат да живеят в Косово. Не съм чул кметовете да говорят за масово изселване. Не съм чул заплахи с насилие." 
						Той обаче не отхвърли възможността за организиране на "провокации" от страна на въоръжени екстремисти и от двете страни в Косово. "Това са Балканите, хората имат оръжия," каза Фрийд.

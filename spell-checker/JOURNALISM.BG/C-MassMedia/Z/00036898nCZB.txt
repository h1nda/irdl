Косовските роми: живот на улицата
					27/12/2010
					Все повече роми в Косово се опитват да си изкарат прехраната чрез просия.
					От Мухамет Брайшори за Southeast European Times в Прищина - 27/12/10
 
					 
						
Просещите роми са неразделна част от Прищина.
						Те са на кръстовищата, на площад "Майка Тереза" и в кемпуса на университета в Прищина. Те са навсякъде, чистят стъклата на спиращите коли и просят. 
						Не е рядкост в Прищина да бъдат видени деца по улиците, които просят, за да си осигурят прехраната. Децата най-вече са местни ромчета и албанчета, които мизерстват, но въпреки това броят на ромите, идващи от Албания расте. 
						Повечето от тези деца са от 4 до 16-годишна възраст, момчета и момичета. Понякога ги придружават родителите им, които нетърпеливо ги чакат наблизо. Дори преди конфликта през 1990-те години, това не бе необичайна дейност в Прищина, въпреки че сега те изглеждат повече. 
						Децата не ходят на училище; те живеят на улицата. Могат да бъдат използвани от престъпни групи, а в миналото някои деца бяха използвани да разпространяват наркотици. Мнозина все още подозират, че парите, които успяват да изпросят, често се озовават в ръцете на организирани престъпни групи. 
						
Майка (вляво) стои наблизо, докато синът й се приближава към минувачите. 
						ЕБ, 35-годишна е от Лушне, Албания. "Майка съм на шест деца. Като другите и аз идвам тук с децата си [в кемпуса] и прося пари от хората. Понякога децата излизат по улиците [да просят] отделно от мен, но то не стига за храна. Живеем на палатки. Понякога идваме и спим тук в църквата", казва тя, имайки предвид сръбската православна църква в кемпуса на университета в Прищина. 
						Тя твърди, че не праща децата си на училице и няма да го направи, защото няма пари. Онова, което е важно сега, казва тя, е оцеляването, да се спасим от "гладна смърт". 
						За много хора, които са срещали тези бездомни деца, това положение е неприемливо. "Това е нарушение на закона и правителството трябва да ги защити", каза за SETimes Лиридона Ибрахими, студентка в университета в Прищина . 
						 "Сегашното законодателство в Косово защитава тези хора, дори онези, които идват от Албания", казва Асад Гаши, анализатор в Прищина. 
						"За ромите, идващи от Албания, правителството има международни и национални задължения да им предложи убежище, ако те не са защитени в Албания. А за времето, през което живеят в Косово, те трябва да се легализират и да получат помощ според закона за убежището в Косово", добавя той. 
						
Дори съвсем малки деца просят пари от непознати.
						 Положението, в което се намират ромите в Албания е по-мрачно от това на която и да е друга етническа група; те живеят в абсолютна мизерия. Селата им са разнебитени, а къщите често са смятани за необитаеми. В някои райони се строят апартаменти за ромите, но няма политика, която да подобри качеството им на живот. Гаши казва, че правителството се нуждае от "функционираща национална стратегия", за да реши проблемите на общността. 
						Според Гражданската регистрационна служба и Бюрото по социални въпроси на общината на Прищина няма официални данни за ромското население. Част от проблема е, че повече от 90% от уличните деца не са регистрирани. Родени вкъщи или на улицата, те нямат актове за раждане. И затова и нямат право на държавна социална помощ - финансова или здравна, защото нямат документи за самоличност. 
						Те не ходят и на училище, живеят по улиците и просят. Липсата на образование означава, че те растат без перспективи да си намерят работа, когато пораснат, и цикълът се повтаря за още едно поколение роми. 
						Артан е от Прищина и почти всички на площад "Майка Тереза" го познават. Той влиза в ресторантите наоколо всеки ден и проси пари. Казва, че има трима братя и четири сестри. 
						
Без образование цикълът на бездомния живот се повтаря.
						 "Някои от нас", обяснява той, "работят по улиците и правят всичко, което могат. Понякога мама идва с мен, но не винаги, тъй като всички ние трябва да излезем и да спечелим пари. Никога не съм ходил на училище и не мога да пиша и да чета, нямам къща и спим на автобусната спирка". Той е на девет години. 
						Активистите твърдят, че единственият начин да бъде решен проблемът, е да им се предложи социална защита, включително прилични жилища и образование. Министерството на образованието одобри Стратегия за интеграцията на роми, ашкали и египтяни (РАЕ), но засега тя остава само на хартия. 
						Министерството за общностите, заедно с мисията на ПРООН в Косово стартира програма за стипендии, за да помогне на децата на РАЕ да ходят на училище, но броят на стипендиите е ограничен на фона на потребностите на общността като цяло. 
						Косовската полиция многократно гони от страната албанските роми, но те винаги се връщат. Гаши казва, че според него това е проблем на трафик на хора, като се има предвид броя на връщащите се. 
						Трафикът, казва той, трябва да се разглежда като едно от пипалата на организираната престъпност, срещу която Косово се бори, както и другите страни в региона и отвъд него. 
						Съдът в Прищина одобри депортирането, защото според закона, уличните просяци извършват престъпно нарушение. Прехвърлят ги на албанските власти, които ги изпращат главно в Кукеш в Североизточна Албания. Там те живеят в мрачен бивш индустриален район в изоставени сгради или на палатки. Кукеш е трамплинът за ромите към Косово. 
						Гаши твърди, че правителствата на Косово и Албания трябва да решат този проблем, като предложат социални гаранции за завръщащите се в Албания. Той казва, че до този момент и двете правителства не са успели да го направят.

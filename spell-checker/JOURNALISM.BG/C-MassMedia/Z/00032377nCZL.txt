Заподозрян член на "Розовите пантери" не се призна за виновен в Подгорица
					15/11/2009
					 
						ПОДГОРИЦА, Черна гора -- Заподозрян член на престъпната банда "Розовите пантери" не се призна за виновен в началото на съдебния процес срещу него в Подгорица, съобщи всекидневникът "Виести" в събота (14 ноември). Владимир Лекич е обвинен във връзка с обира на бижутерен магазин през декември 2003 г. във Франкфурт, при който са били откраднати бижута на стойност 871 000 евро. Лекич бе задържан в Подгорица през юни със заповед за арест на Интерпол. Според "Виести" Лекич е казал на съдиите, че само е минавал през Германия по времето на обира, и не е откраднал нищо. Смята се, че "Розовите пантери", които имат предимно членове от Балканите, са откраднали бижута на стойност 100 милиона евро от различни магазини в Европа, Азия и Персийския залив. (AП, Виести, Дан - 14/11/09)

Турция, Румъния и България обмислят участието си в мисията на ООН в Ливан 
					29/08/2006
					 
						АНКАРА, Турция -- Правителството реши в понеделник (28 август) да изпрати мироопазващи части в Ливан, които ще се присъединят към силите на ООН. Говорителят на кабинета Джемил Чичек съобщи, че парламентът ще проведе спешно заседание през следващите две седмици, за да обсъди това решение. Президентът Ахмет Недждет Сезер бе против изпращането на войници, но Чичек каза, че според правителството Турция не може да остане само наблюдател на събитията в Близкия Изток. Все още не е решено колко войници ще бъдат изпратени. 
						Също в понеделник Висшият съвет за отбрана на Румъния реши да не изпраща войници в Ливан. Той обаче разреши евентуалното участие в хуманитарни или възстановителни мисии там. Междувременно България заяви, че смята да изпрати до 100 миротворци в Ливан. (НТВ, Turkishpress.com, Ромпрес, Медиафакс, News.bg - 28/08/06)

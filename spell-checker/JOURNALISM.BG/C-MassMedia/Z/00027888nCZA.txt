От 2009 г. найлоновите торбички в Македония ще бъдат забранени
					29/09/2008
					В Македония се създават 650 000 тона битови отпадъци годишно. Правителството ще забрани найлоновите торбички с надеждата да подобри околната среда.
					От Зоран Николовски за Southeast European Times от Скопие -- 29/09/08
 
					 
						
Властите се надяват, че найлоновите пликове ще бъдат заменени от платнени торби. [Гети Имиджис]
						От 1 януари 2009 г. найлоновите торбички в Македония ще бъдат история. Министерството на околната среда забрани всички видове пликове от пластмасови материали в търговията на дребно и в хранителния сектор, а също и на пазарите. Използването на такива торбички ще продължи да бъде законно за стоки, тежащи над 5 кг, но клиентът ще трябва да заплаща за тях. 
						Забраната е част от националните усилия за справяне с масовата картина на замърсяващите природата найлонови торби. 
						Министърът на околната среда Неджати Якупи съобщи, че правителството възнамерява да намали прекомерната употреба и неправилното депониране на найлоновите торбички, а също и да елиминира заплаха за общественото здраве от канцерогенни емисии, образувани при горенето им. 
						Министерството на Якупи се надява да повиши чувството за социална отговорност на производителите и вносителите и да стимулира разпространението на платнени торби за многократна употреба. 
						Якупи заяви, че макар и найлоновите торбички да са практични и евтини, техните недостатъци превъзхождат удобствата. 
						За производството на една найлонова торба са необходими само няколко секунди, а за разграждането на същата торба - 400 години. 
						За една година в Македония се създават 650 000 тона битови отпадъци или 300 до 350 кг на глава от населението годишно. Тази стойност включва отпадъците на домакинствата, от улиците, бизнеса и институциите. 
						Според министерството в селските райони на Македония има около 1 000 незаконни сметища. Градовете имат свой собствен проблем с депонирането на отпадъци: от около 50 градски сметища само едно изпълнява нормативните изисквания. Управите, които се опитват да открият нови сметища, срещат силната съпротива на местните граждани. 
						Един от най-успешните проекти за намаляване употребата на пластмаси е осъществен със съдействието на USAID. Започналият през 2005 г. проект предвижда удобни места за изхвърляне на употребявани бутилки, които след това могат да бъдат рециклирани (засега в четири града). 
						Напредъкът може да бъде видян в липсата на пластмасови бутилки по улиците и на сметищата.

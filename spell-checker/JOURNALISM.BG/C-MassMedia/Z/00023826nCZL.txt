Високопоставен служител на САЩ: Вашингтон ще признае Косово, ако то обяви независимост
					09/09/2007
					 
						ВАШИНГТОН, Съединени щати -- Високопоставен служител на Държавния департамент на САЩ заяви в петък (7 септември), че Вашингтон ще признае Косово, ако то едностранно обяви независимост. "Ще признаем независимостта на Косово, тъй като допускаме, че много други ще направят същото, защото това е единственият стабилен път напред на Балканите", АФП цитира главния заместник-помощник държавен секрертар Кърт Волкър. Той също подчерта, че "всички трябва да поемат отговорност за запазването на мира и стабилността на Балканите".
						Сръбският премиер Воислав Кощуница реагира остро и заяви, че неговата страна "е изправена пред директна заплаха от страна на САЩ". Той призова Съвета за сигурност на ООН да защити суверенитета и териториалната цялост на Сърбия. Лидерите на Косово в Прищина обаче приветстваха забележките на Волкър и заявиха, че те съответстват на предишни изявления от страна на американската администрация, включително и от президента Джордж Буш.
						Други новини - ЕС настоява Сърбия да даде обяснения по повод изявление на държавния секретар на Сърбия за Косово Душан Пророкович, който заяви, че неговото правителство може да изпрати войски в провинцията. "Неразбираемо е, че една страна, която пледира за решение чрез преговори от една страна, отправя подобни заплахи за насилие от друга страна, което поставя под въпрос нейната ангажираност със сериозни преговори", заяви еврокомисарят по разширяването Оли Рен. Той призова Кощуница да изясни изявлението си, преди да пристигне на посещение в Брюксел в сряда. (AФП, Б92, Интърнешънъл Хералд Трибюн, Ройтерс, AП, Би Би Си - 07/09/07)

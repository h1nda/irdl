Призив към Турция да реши проблема си с ПКК чрез диалог с иракските кюрди
					08/02/2007
					Борбата с кюрдската терористична организация с бази в Северен Ирак бе начело в дневния ред на разговорите на турския външен министър Абдула Гюл с американски представители във Вашингтон.
					(Заман, Ню Анатолиън - 08/02/07; AП, РСЕ/РС, Търкиш Дейли Нюз, Хюриет, Държавен департамент на САЩ - 07/02/07; AП, ДПА, АКИ, Гардиън, Търкиш Уикли, Държавен департамент на САЩ - 06/02/07; AП, Търкиш Дейли Нюз - 05/02/07)
 
					 
						
Турският външен министър Абдула Гюл (вляво) се срещна във вторник (6 февруари) с американския държавен секретар Кондолиза Райс в Държавния департамент във Вашингтон. [Гети Имиджис]
						Най-добрият начин за борба със сепаратиските кюрдски бунтовници, организиращи нападения срещу турска територия от базите в Северен Ирак, би бил да се влезе в диалог с кюрдското регионално правителство, а не чрез военна намеса, каза първият дипломат на САЩ в сряда (7 февруари). 
						"Мисля, че за Турция съществува сериозен риск от такава намеса и се надявам да съумеем да работим с Турция така, че тази възможност да бъде избягната," цитира АП думите на американския помощник държавен секретар Даниел Фрийд от интервю, разпространено от "Си Ен Ен - Търк". 
						Борбата с екстремистите от Кюрдската работническа партия (ПКК), която използва кюрдския регион в Северен Ирак като база за нападенията си срещу турска територия, бе начело в дневния ред на разговорите на турския външен министър Абдула Гюл с американски длъжностни лица във Вашингтон тази седмица. Обявената извън закона в Турция ПКК се смята за терористична организация както от Съединените щати, така и от ЕС. 
						Гюл, който започна своето шестдневно посещение в Съединените щати в понеделник, призова САЩ за по-голямо сътрудничество. 
						"Ние изложихме пред американските длъжностни лица становището си, че те закъсняват с предприемането на действия в Северен Ирак и че турският народ иска да види действия," каза Гюл в изявление късно във вторник. "Американските представители са наясно с това," добави той часове след срещата си с държавния секретар Кондолиза Райс. 
						Миналия август Вашингтон назначи генерала в оставка Джоузеф Ралстън, бивш върховен главнокомандващ на Обединените въоръжени сили на НАТО, за координатор на американските усилия за борба с ПКК. 
						"Що се отнася до ПКК, мисля, че всички сме единодушни в желанието си да решим този проблем," заяви пред репортери на брифинг във вторник говорителят на Държавния департамент Шон Маккормък. "Генерал Ралстън полага усилия за понижаване на напрежението от двете страни на границата." 
						Друг важен въпрос от дневния ред на Гюл бе необвързващата резолюция на американския Конгрес, която по всяка вероятност ще се обсъжда през март, която осъжда като геноцид избиването на 1,5 млн. арменци в последните години на Отоманската империя. Подобни резолюции нямат пряко отражение върху политиката, нито носят правни последици. Независимо от това, предупреди министърът, документът би могъл сериозно да навреди на отношенията ни. 
						"Смятам, че турско-американските отношения не трябва да стават заложник на този въпрос," каза Гюл. "Разглеждам [обаче] това като реална заплаха за нашите отношения." 
						Белият дом се противопоставяше в миналото на подобно законодателство. В сряда Маккормък заяви, че администрацията разбира чувствителността по въпроса в Турция, сред общностите в Съединените щати и в други части на света и че е разяснила опасенията на Анкара. 
						Сред другите въпроси, обсъдени между Гюл и Райс във вторник, бяха Ливан, Иран, Близкият изток, отношенията между Турция и ЕС и Косово. В понеделник турският външен министър се срещна с вицепрезидента Дик Чейни, министъра на отбраната Робърт Гейтс и съветника на президента по националната сигурност Стивън Хадли.

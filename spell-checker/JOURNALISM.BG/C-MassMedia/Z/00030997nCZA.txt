В Турция започна второ дело за преврат срещу „Ергенекон”
					21/07/2009
					Двама бивши високопоставени турски генерали и други 54 души, обвинени във връзка с предполагаем заговор за преврат, застанаха пред съда в понеделник, след като прокурорите, разследващи сенчестата групировка „Ергенекон”, внесоха нов обвинителен акт, в който посочват имената на нови 52-ма заподозрени.
					(Заман, Таймс, Индипендънт - 21/07/09; Ройтерс, АП, АФП, ДПА, Блумбърг, Би Би Си, Евронюз, Дойче Веле - 20/07/09; ФT - 19/07/09)
 
					 
						
Турски войници патрулират в понеделник (20 юли) пред сградата на съда в Силиври, близо до Истанбул, в началото на втория съдебен процес срещу „Ергенекон”. [Гети Имиджис]
						Делото срещу 56 турци, обвинени в участие в предполагаем заговор за сваляне на правителството на управляващата Партия на справедливостта и развитието (ПСР), бе открито в Истанбулския наказателен съд в понеделник (20 юли). 
						Прокурорите обвиняват генералите в оставка Мехмет Сенер Еруйгур и Хуршит Толон, най-високопоставените военни, обвинени по делото, че са лидери на групата, която според твърденията е планирала поредица от бомбени атентати и убийства на известни публични личности с цел всяване на смут в страната и предизвикване на военен преврат. 
						ПСР се позова на дългия повече от 1 900 страници обвинителен акт, в който се казва, че Еруйгур, бивш командващ на жандармерията, и Толон, бивш началник-щаб, „са започнали да изпълняват плановете си за преврат, изготвени през 2003-2004 г., докато са били на служба, и са продължили дейността си след излизането си в оставка ". 
						И двамата генерали, които наближават 70-те, бяха арестувани преди година. 
						Еруйгур бе описан като глава на секуларистката Асоциация на ататюркската мисъл и един от основните организатори на масовите митинги против ПСР, проведени преди изборите през юли 2007 г. Той бе освободен от ареста около десет седмици след задържането си заради влошено здраве. Той не присъства на съдебното заседание в понеделник, на което бяха обсъдени главно процедурни въпроси, преди делото да бъде отложено за 6 август. 
						 Преди да бъде арестуван, Толон е бил виждан често на форуми, организирани от ултранационалисти. През февруари той бе освободен от ареста, също по здравословни причини, но се яви в понеделник в новата, специално построена за целта съдебна зала в затворническия комплекс в Силвири, на около 90 км западно от Истанбул и отговори на въпросите, зададени му от четиричленния съдебен състав. 
						Освен че са обвинени в сформиране и ръководене на терористична организация, срещу двамата са повдигнати още много обвинения, между които опит за събаряне на правителството и парламента или блокиране на работата им, както и провокиране на въоръжен бунт срещу правителството 
						Групата бе свързвана с няколко печално известни нападения, като тези срещу главната редакция на всекидневника „Джумхуриет” и Държавния съвет, и е заподозряна в заговори за убийството на премиера Реджеп Тайип Ердоган и турския писател Орхан Памук, лауреат на Нобеловата награда за литература за 2006 г. 
						Други известни личности сред 56-те назовани във втория обвинителния акт срещу „Ергенекон” включват Адил Сердар Сачан, бивш началник на отдела за борба с контрабандата и организираната престъпност, бившия кмет на Есенюрт Гюрбюз Чапан, генералите в оставка Ариф Доган и Хасан Атила Угур, както и високопоставените журналисти Тунджай Йозкан и Мустафа Балбай. 
						Очаква се процесът да продължи месеци. Според АП съдиите може да решат да обединят втория обвинителен акт с първия, в който бяха посочени други 86 души като предполагаеми членове на „Ергенекон”. Процесът срещу групата започна през октомври. 
						Междувременно прокурорите, провеждащи разследването на тайната мрежа, внесоха в понеделник и трети обвинителен акт. Документът от 1 454 страници съдържа обвинения срещу 52-ма нови заподозрени, от които 37 вече са арестувани. Началната дата на техния процес се очаква да бъде обявена, след като обвинителният акт бъде приет от съда. 
						Разследването срещу сенчестата групировка започна през юни 2007 г., след като полицията откри таен склад на оръжие в дома на армейски офицер в оставка в Истанбул. 
						Турската влиятелна и силно светски настроена армия, която е подозрителна към свързаната с ислямизма ПСР още от идването й на власт през 2003 г., отрича всякаква връзка с „Ергенекон” и сътрудничи на разследването.

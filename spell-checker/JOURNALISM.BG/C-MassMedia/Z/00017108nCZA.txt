На България й предстоят дванадесет месеца упорит труд за интеграция в ЕС
					03/01/2006
					Тази година България трябва да насочи всички свои усилия към изпълнение на реформите, за да влезе в ЕС по график на 1 януари 2007 г.
					(Медиапул - 03/01/06; Дневник, Сега - 02/01/06; Блумбърг, АП, БНН, Медиапул - 29/12/05; Икономист интелиджънс юнит, Медиапул - 28/12/05)
 
					 
						
Българският премиер Сергей Станишев (вляво) увери миналата седмица австрийския канцлер Волфганг Шусел, че българите ще "бъдат добри европейци". Той призова също Австрия да ратифицира присъединителния договор на България преди доклада на ЕК през май. [АФП]
						Неделя (1 януари) бе първият от 365-те дни преди планираната дата за присъединяване на България към ЕС. За да може да влезе в 25-членния блок по график, страната трябва да се справи с нелеки задачи, между които борбата с организираната престъпност и корупцията. 
						България и Румъния завършиха присъединителните си преговори с ЕС през 2004 г. Договорът за присъединяване, който двете страни подписаха със съюза на 25 април 2005 г., предвижда те да станат пълноправни членки на ЕС на 1 януари 2007 г. Според включените в договора предпазните клаузи обаче присъединяването им може да се отложи най-малко с една година, ако те не изпълнят изискванията. 
						Европейската комисия (ЕК) трябва да публикува последните си доклади за напредъка на България и Румъния на 17 май, заедно с препоръки за приемането на страните. След това се очаква европейските лидери по време на двудневна среща в средата на юни да потвърдят дали двете страни ще се присъединят към съюза на 1 януари 2007 г. или членството им ще бъде отложено. 
						"Възможно е присъединяването на България и Румъния да бъде отложено," е казала на 22 декември Катинка Бариш, главен икономист в лондонския Център за европейски реформи, цитирана от информационната агенция "Блумбърг". "Причината би могла да бъде недостатъчният напредък в борбата с корупцията." 
						ЕС посочи и някои други задължения, които българските власти трябва да изпълнят, включително съдебната реформа, граничният контрол, хигиенните стандарти за храните и защитата на правата върху интелектуалната собственост и имуществените права. 
						"Тези страни трябва да изпълнят условията," е казал пред асамблеята в средата на декември Елмар Брок, германският председател на комисията по външни отношения на Европейския парламент, цитиран от "Блумбърг". "В очите на нашите граждани присъединяването на желаната дата не може да стане автоматично." 
						Според статия, публикувана в понеделник в софийския ежедневник "Дневник", основните задачи, които предстоят на България през януари, включват приемане на стратегия за борба с корупцията и план за управление на границите, както и разработване на критерии за контрол върху прилагането на наказателния кодекс. Очаква се новите закони за концесиите и обществените поръчки да бъдат приети през февруари, а законите за държавната администрация и здравното осигуряване - през март. 
						По време на еднодневното си посещение във Виена миналата седмица българският премиер Сергей Станишев увери австрийския канцлер Волфганг Шусел, чиято страна пое в неделя от Великобритания ротационното шестмесечно председателство на ЕС, че българите ще "бъдат добри европейци". Той призова също Австрия да ратифицира присъединителния договор на България преди доклада на ЕК през май, което според него би бил "изключително важен политически знак на солидарност". 
						Договорът трябва да бъде ратифициран от всичките 25 страни членки на ЕС, преди България да се присъедини към съюза. Засега само девет страни са сторили това.

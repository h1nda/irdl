Гърция дава зелена улица на "Креди Агрикол" 
					04/08/2006
					Предложението на френската "Креди Агрикол" да закупи 40 % от "Емпорики Банк" бе прието от правителството. Още в деловите новини: МВФ одобри споразуменията с България и Турция; Албания регистрира 5 % ръст на БВП; БиХ получава заем за изграждане на система за управление на въздушния трафик.
					
 
					 
						
Клиент излиза от клон на "Емпорики Банк" в центъра на Атина във вторник (1 август). [Гети Имиджис]
						
Гръцкото правителство прие предложението на "Креди Агрикол" да закупи държавния дял от 40 % в "Емпорики Банк". Икономическият министър Георгиос Алогоскуфис призова парламентарната опозиция и профсъюзите, които досега се противопоставяха на приватизацията, да вземат под внимание "изгодните последици за перспективите за развитие на банката и на гръцката икономика като цяло." "Креди Агрикол", единственият кандидат в търга, повиши офертата си на 3,3 млрд. евро от първоначалните 3,1 млрд. евро.
						*** 
						Бордът на директорите на МВФ завърши третия преглед на стендбай споразумението за 146 млн. щатски долара с България. В изявление на борда се казва, че София следва благоразумна фискална политика, мерките за ограничаване на кредитите са адекватни, а структурните реформи за повишаване на конкурентоспособността продължават.
						 *** 
						МВФ одобри писмото за намеренията на Турция по третия и четвъртия преглед на тригодишното стендбай споразумение на стойност близо 10 милирда щатски долара, което позволи незабавното отпускане на 1,9 млрд. щатски долара. Макар и да одобрява реформаторските мерки на правителството, Фондът предупреждава за повишилия се напоследък процент на инфлацията и призовава властите да продължат да затягат паричната и фискална дисциплина и да възвърнат доверието на инвеститорите. 
						*** 
						
Албанският БВП е нараснал с повече от 5 % в годишно изражение през първата половина на 2006 г., според данни, представени от финансовия министър Ридван Боде на 1 август. Процентът на инфлацията е бил 2,4 % през същия период. В сравнение с първата половина на 2005 г. общите бюджетни приходи са били с 13 % по-високи.
						*** 
						ЕБВР отпуска заем от 12 млн. евро на Босна и Херцеговина за развиване на системата за управление на въздушния трафик в страната. Кредитът е със срок на изплащане 15 години и 3-годишен гратисен период. Средствата ще бъдат насочени за закупуване на ново оборудване и обучение на диспечери на въздушния трафик. 
						*** 
						"Стандард &amp; Пуърс" потвърди рейтинга на Загреб по дългосрочни задължения, който е ВВВ със стабилна перспектива. В съобщение за пресата на агенцията се посочва, че бюджетното състояние на града е постоянно добро, с висок излишък за 2002-2005 г., а дълговете са ниски и намаляват. Факторите, които задържат рейтинга, са финансовата строгост и ограничените възможности за повишаване на дълговете поради държавния контрол. 
						*** 
						"Фич Рейтингс" потвърди рейтинга на Община Букурещ за дългосрочни кредити в местна и чужда валута, който е ВВВ- със стабилна перпектива. Рейтингът за краткосрочни кредити е F3. Агенцията посочва, че е взела под внимание финансовата подкрепа и контрол от страна на централните власти, динамичната икономика на града и показателите спрямо националните средностатистически данни. Финансовата гъвкавост на града остава ниска, посочва тя. 
						
(Различни източници – 28/07/06 – 04/08/06)

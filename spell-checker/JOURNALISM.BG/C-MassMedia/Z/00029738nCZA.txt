Проучване сочи, че българите са най-нещастни сред европейците
					27/03/2009
					Българите са най-нещастните хора в Европа, според ново европейско проучване, проведено в 31 държави.
					(Айриш Таймс - 26/03/09; PR Newswire, Айриш Таймс - 25/03/09; Юрофаунд - 23/03/09; Euobserver - 20/11/08; АФП, Юрофаунд - 19/11/08)
 
					 
						
Седем от всеки десет души в Европа казват, че добрият семеен живот е много важен за качеството на живота. [Гети Имиджис]
						Българите са най-нещастните хора в Европа според второто европейско изследване на качеството на живота, резултатите от което бяха огласени в сряда (25 март). 
						Изследването е проведено от дъблинската агенция за проучвания „Юрофаунд“ и обхваща периода от септември 2007 г. до февруари 2008 г. Анкетирани са 35 000 души в 27-те държави, членки на ЕС, държавите кандидат-членки - Хърватия, Македония и Турция - и Норвегия. 
						Българите са последни в списъка с резултат 5 за щастие и 5,8 за удовлетвореност от живота по скала от пет до десет. Следват ги македонците с 6,3 за щастие и 5,2 за удовлетвореност от живота. Тези резултати са доста под средните за ЕС - 7,5 за щастие и 7 за удовлетвореност от живота. 
						Средният резултат за 12-те държави, които се присъединиха към ЕС след 2004 г. - наричани "NMS12" - е 7,2 за щастие и 6,5 за удовлетвореност от живота. Според изследването датчаните са най-щастливите хора в Европа. 
						Изследователите обясняват, че щастието е емоционална категория, докато удовлетвореността от живота е свързана с условията, като например доходи и заетост. 
						Резултатите не са изненадващи. България има най-нисък БВП на глава от населението в Съюза, равняващ се на 37 % от средния за ЕС, се казва в проучването. Доходът на домакинствата в България е 34 % от средния за ЕС. 
						От всички страни Турция и Македония имат най-нисък БВП на глава от населението. Доходът на домакинствата в Турция е малко по-висок отколкото в България и Румъния и се равнява на 35 % от средния за ЕС. 
						Освен това „се наблюдават съществени различия в доходите в самите държави", заявява „Юрофаунд“. Фондацията посочва Турция и Македония като страните с най-голямо неравенство в доходите. "Общият доход, получаван от най-богатите 20 % от хората, е около десет пъти по-висок от дохода, получаван от най-бедните 20 % от населението," казва организацията. Неравенството в доходите е най-ниско в Дания, Словения, България и Швеция. 
						Нивото на доходите е свързано и с други фактори, като заетост, образователно равнище, здравословно състояние, възраст, пол, размер и състав на семейството. 
						„Безработните хора в ЕС имат среден доход на домакинство в размер на едва около половината от този на наетите и самостоятелно заетите лица,“ обясняват изследователите. „В NMS12 безработните хора получават средно 60 % от средния доход на заетите лица“. В страните, кандидат-членки на ЕС, това съотношение е около две трети. 
						Над 80 % от гражданите на държавите, членки ЕС, посочват здравето като основен критерий за качеството на живот. Повече от две трети оценяват здравето си като много добро или добро, 24 % смятат, че то е задоволително, а 9 %, че е лошо или много лошо. 
						Всички случаи, когато по-висок процент от хората оценяват здравето си като лошо или много лошо, засягат NMS12 и държавите, кандидат-членки на ЕС: Литва 20 %, Унгария 19 %, Хърватия 19 % и България 15 %. 
						Анкетираните от скандинавските страни и Холандия са изразили най-високото ниво на доверие към другите хора в своята страна. Най-ниско е регистрираното доверие на отговорилите в Кипър.

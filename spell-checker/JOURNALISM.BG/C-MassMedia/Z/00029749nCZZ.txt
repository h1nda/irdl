Бизнес: Община в БиХ ще получи нова топлоелектрическа централа
					27/03/2009
					Община в БиХ и казахска компания подписаха меморандум за разбирателство. Още в новините: Кипър започва няколко големи инфраструктурни проекта; рейтинговата агенция "Муудис" потвърди стабилната прогноза за България.
					 
						
Казахският тръбопроводен оператор “КазТрансГаз” ще изгради топлоелектроцентрала в Зеница, БИХ. [Правителство на БиХ]
						Община Зеница в Босна и Херцеговина (БиХ) и казахският тръбопроводен оператор “КазТрансГаз” подписаха на 19 март меморандум за разбирателство за изграждането на нова топлоелектроцентрала. Централата ще бъде с капацитет от 250 MW, от които 170 MW ще захранват централната топлофикационна система на Зеница. Общата инвестиция ще бъде в размер на 250 млн. евро. Зеница и “КазТрансГаз” планират да имат съответно 25 % и 75 % участие в съвместното дружество. 
						*** 
						
						Кипър стартира няколко големи инфраструктурни проекта през март, съобщи министърът на комуникациите и труда Никос Николаидес. Той обяви, че правителството е възложило договор за изграждането на втори околовръстен път в Пафос на стойност около 6,8 млн. евро. Планира се проектът да бъде завършен до 14 месеца. Правителството е отпуснало също 5 млн. евро за ремонт на магистралата в Пафос. 
						*** 
						
						Гръцкият министър на развитието Костис Хадзидакис обяви на 19 март проект за превръщането на малкия северноегейски остров Агиос Ефстратиос в “зелен остров” чрез изключителното използване на възобновяеми енергийни източници. Пилотният проект на стойност 10 млн. евро ще приключи до края на годината, заяви министърът. 
						*** 
						Рейтинговата агенция "Муудис" потвърди на 20 март рейтинга на България за дългосрочния дълг на страната в чужда валута Baa3 със стабилна прогноза. Финансовият сектор продължава да бъде стабилен и тази година България е в относително по-добра позиция да се изправи срещу негативните икономически тенденции. 
						*** 
						Европейската комисия одобри безвъзмездна помощ в размер на 2,5 млн. евро за пет основни общини в Косово. Безвъзмездната помощ ще бъде използвана за финансиране проекти, насочени към развитие на инфраструктурата и селското стопанство. 
						*** 
						Европейската комисия одобри пакет от 120 млн. евро финансова помощ за бюджета на Сърбия, съобщи във вторник (24 март) заместник-премиерът Божидар Джелич. Средствата ще бъдат изтеглени от IPA, предприсъединителния фонд за Сърбия, и ще бъдат част от програма на стойност 3 млрд. евро, за която Белград преговаря с МВФ. 
						*** 
						
						Хърватското правителство одобри в сряда (25 март) изменение в бюджета на страната за 2009 г. То намалява общите разходи в новия проектобюджет със 720 млн. евро до 16,4 млрд. евро, а очакваните приходи - с 1,08 млрд. евро до 15,5 млрд. евро. 
						
						(Различни източници - 20/03/09 - 27/03/09)

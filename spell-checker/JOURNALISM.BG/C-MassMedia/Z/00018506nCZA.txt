ЕС може да забави решението си за приемане на България и Румъния
					09/05/2006
					В докладите на Европейската комисия за България и Румъния, които трябва да бъдат публикувани следващата седмица, може да не се съдържа препоръка за датата на приемане на двете страни, заявиха източници от Брюксел в понеделник, подсказвайки, че решението за присъединяването им може да бъде отложено за есента.
					(ФТ, Гардиън, EUobserver, Бюкарест Дейли Нюз, Dnevnik.bg - 09/05/06; АФП, АП, EUexpands - 08/05/06)
 
					 
						
"Това би било грешка. Ние не сме европейци втора категория. Не се опитвайте да ни унижавате," цитира "Асошиейтид Прес" думите на премиера Сергей Станишев, казани в София. [Гети Имиджис]
						Възможно е да се наложи България и Румъния да почакат до есента за потвърждаване на датата за присъединяването им към ЕС, подсказаха в понеделник (8 май) официални представители от Брюксел. Според британският ежедневник "Файненшъл Таймс" председателят на Европейската комисия (ЕК) Жозе Мануел Барозу е решил да отложи решението с пет месеца, за да прецени дали двете страни имат сериозно намерение да изпълнят ангажиментите си. 
						Съгласно договора за присъединяване, подписан с ЕС през април 2005 г., двете балкански държави трябва по график да се присъединят към Съюза на 1 януари 2007 г. Според договора обаче 25-членният блок може да отложи приемането им с една година в случай че бъдат установени пропуски в основните области. 
						По-малко от осем месеца преди заплануваното им приемане ЕК се готви да публикува докладите си за готовността за членство на България и Румъния. Очакваше се в докладите от 16 май да има препоръки дали присъединяването да стане по график, или да бъде отложено. 
						Въз основа на тези препоръки на ЕК лидерите на ЕС трябваше на своя среща на високо равнище през юни да вземат окончателно решение за приемането на двете страни. 
						Говорителката на Комисията по разширяването на ЕС Кристина Наги обаче сега казва, че решение още не е взето. "Всички възможности са отворени. Журито все още заседава," добави тя. 
						Румъния, която по-рано се разглеждаше като изоставаща от България в подготовката си за членство, получава високи оценки през последните месеци за напредъка си в изпълнението на изискванията на ЕС. 
						От своя страна България е поставена под все по-голям натиск да положи още усилия в прилагането на съдебната реформа и в борбата с организираната престъпност и корупцията, особено сред държавните чиновници на високо ниво. Около 150 души, сред които виден банкер и висш митнически служител, станаха жертви на поръчкови убийства в страната след 2001 г., като до днес няма издадени присъди. 
						Увеличиха се и спекулациите, че кандидатурите за членство на двете страни може да бъдат разделени, ако ЕК препоръча членство за Румъния през 2007 г., а за България година по-късно. Друг вариант е България да бъде допусната в Съюза през 2007 г., но със задействана предпазна клауза за правосъдието и вътрешните работи. 
						Ако ЕС реши да отложи приемането на България или да наложи специални условия, "това ще бъде сигнал, че извършените до момента промени не се оценяват," каза в понеделник българският главен прокурор Борис Велчев. Като цяло българската съдебна система не е корумпирана, подчерта той, но призна, че все пак "има доста корумпирани магистрати". 
						Междувременно премиерът Сергей Станишев призова в понеделник ЕС да не отлага приемането на България. 
						"Отлагането ще се изтълкува като отблъскване," цитира думите му АП. "То би било грешка; ние не сме европейски граждани втора категория. Не се опитвайте да ни унижавате." 
						Отбелязвайки "болезнените" реформи, които страната му е предприела, Станишев предупреди още, че решението да се отложи приемането на България до 2008 г. би "довело до разочарование в обществото" и би насърчило политическите партии и компании, които се противопоставят на европейските стандарти и правила. "То ще помогне на онези в България, които са против присъединяването," каза премиерът.

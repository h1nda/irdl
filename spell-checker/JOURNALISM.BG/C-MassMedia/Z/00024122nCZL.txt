Пратеникът на САЩ Уизнър каза, че статутът на Косово може и да не бъде определен през тази година
					05/10/2007
					 
						ВАШИНГТОН, Съединени щати -- Франк Уизнър, специален пратеник на САЩ за Косово, каза в четвъртък (4 октомври), че в края на краищата окончателният статут на провинцията може и да не бъде определен до края на годината, защото времето изтича. Единствената твърда дата до момента е крайният срок 10 декември, до който "тройката" ще трябва да представи на генералния секретар на ООН Бан Ки Мун своя доклад относно преговорите между Белград и Прищина. "Аз не бих изключил възможността за още дискусии в ООН", каза Уизнър, намеквайки, че процесът може да продължи и през 2008 г.
						В четвъртък в Париж еврокомисарят по разширяването Оли Рен разкритикува Русия за заплахата й да наложи вето на решение на Съвета за сигурност на ООН за даване на независимост на Косово. "Ние призоваваме нашите партньори от международната общност да заемат отговорна позиция в полза на решение, което може да бъде постигнато по пътя на преговорите", каза Рен в реч пред френски студенти. (Танюг, Б92, РТС, Бета, Телеграфи, РТК, Balkanweb - 04/10/07)

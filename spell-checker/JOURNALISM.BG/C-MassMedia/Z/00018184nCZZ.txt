Делова хроника 
					07/04/2006
					Преглед на деловите и икономическите новини от Балканите след 31 март.
					(Различни източници - 31/03/06 - 07/04/06)
 
					 
						
Изпълнителният директор на "Милениъм Чалиндж Корпорейшън", американският посланик Джон Дж. Данилович (вляво), албанският финансов министър Ридван Боде (в средата) и ръководителят на Американската агенция за международно развитие (USAID) в Тирана, Хари Бърнхолдц, подписват в понеделник (3 април) спораузмение за предоставяне на 11,48 млн. евро на Албания за подпомагане на борбата с корупцията в данъчната администрация, обществените поръчки и фирмената регистрация. Албанският премиер Сали Бериша наблюдава подписването. [Гент Шкулаку]
						
Хърватският президент Стипе Месич и южнокорейският му колега Ро Мо Хюн обсъдиха икономическото сътрудничество по време на разговори в Сеул на 6 април. Предвижда се Месич да се срещне с представители на водещи южнокорейски фирми за обсъждане на инвестиционните възможности в Хърватия. 
						*** 
						Световната банка обяви, че ще предостави заем от 4 млн. щатски долара на Босна и Херцеговина за проект, целящ овладяване на птичия грип. Очаква се проектът да получи допълнителна подкрепа от други донорски организации и страни. Стремежът е да се подобрят мониторингът и контролът върху здравето на хората и животните, както и да се засилят превантивните мерки и информираността на общестото. 
						*** 
						
Сръбското правителство и консорциумът от австрийски инвеститори в проблемния GSM оператор "Мобтел" подписаха споразумение за основаване на ново дружество -- "Моби 63". Фирмата, която ще бъде 70 % собственост на сръбската държава, ще наследи оборудването на "Мобтел" и клиентската база данни на фирмата и заедно с лиценза й за GSM услуги ще бъде продадена на публичен търг. Приходите от продажбата ще се разпределят между съсобствениците. 
						*** 
						Хърватските авиолинии обявиха нетна загуба от близо 3 млн. евро за 2005 г., в сравнение с нетната печалба от 5,2 млн. евро за предходната година, съгласно комюнике на компанията от 4 април. Лошите резултати на хърватската фирма се обясняват с нарасналите материални разходи, които през 2005 г. са достигнали 121,2 млн. евро. 
						*** 
						
Албанският външнотърговски дефицит се е увеличил с 16 % в годишно изражение до близо 1,5 милиарда евро през 2005 г., съгласно доклад, публикуван от централната банка на 3 април. Общият търговски обем за миналата година е бил 2,5 милиарда евро. 
						*** 
						Италия предложи заем от 51,5 млн. евро на Aлбания за модернизиране на електрическата мрежа на страната, съгласно двустранно споразумение, подписано в Тирана на 5 април. Кредитът ще бъде предназначен за строеж на нов разпределителен и измервателен център в Тирана, както и на далекопровод с мощност 400 кВт между Тирана и Елбасан, който да свърже електрическата мрежа на Албания с Европа. 
						*** 
						
Инфлационният индекс на цените на дребно в Македония се е увеличил с 4 % в годишно изражение през януари-март 2006 г., съгласно данни на Държавното статистическо бюро. Само за март бе отчетена инфлация на цените на дребно от 3,6 % в годишно изражение и от 0,3 % за месеца. Потребителската кошница за храна и напитки (за четиричленно семейство) през март достигна 176 евро. 
						*** 
						Печалбата на Централната банка на БиХ (ЦББиХ) за миналата година е била 19,4 млн. евро, според финансовите доклади за 2005 г., приети от управителния съвет на ЦББиХ миналата седмица. Около 10 млн. евро ще бъдат разпределени за бюджетите на босненските институции, а останалите ще останат в банката като общи резерви. 
						*** 
						БВП на България е отбелязал ръст от 5,5 % през 2005 г., което е по-ниско от ръста от 5,7 % за предходната година, според последните официални данни. Процентът на ръста е в горната граница на прогнозите на правителството, което предвиждаше ръст на БВП между 5 и 5,5 %.

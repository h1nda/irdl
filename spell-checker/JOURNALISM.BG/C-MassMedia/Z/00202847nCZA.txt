Сърбия и БиХ постигнаха съгласие за договор за екстрадиране на престъпници
					28/05/2012
					Споразумението за екстрадирането на хора, обвинени в корупция и организирана престъпност е допълнение към споразуменията за съдебно преследване, подписани миналата година.
					От Анес Алич за Southeast European Times в Сараево - 28/05/12
 
					 
						
Сръбски полицай проверява паспорти на граничния контролно-пропускателен пункт с БиХ Зворник. Ново споразумение между двете страни ще предотврати преминаването през границата на хора с двойно гражданство, които искат да избегнат съдебно преследване у дома. [Ройтерс]
						След продължителни преговори делегации на министерствата на правосъдието на Сърбия и Босна и Херцеговина (БиХ) финализираха междудържавно споразумение за взаимно екстрадиране на хора, заподозрени в организирана престъпност, корупция и пране на пари. 
						Споразумението, което се очаква да бъде подписано през юни, ще даде възможност на Сърбия и БиХ да екстрадират собствените си граждани в случаи на дейност, свързана с организираната престъпност, корупция и пране на пари, и други големи престъпления, които обикновено се наказват с пет или повече години затвор. 
						Което е по-важно, споразумението ще попречи на хора с двойно гражданство да пресичат границата, за да избегнат съдебно преследване у дома. 
						Документът представлява допълнение към съществуващите споразумения за съдебно преследване, подписани миналата година. 
						Макар че почти всички страни от бивша Югославия са подписали междудържавни правни споразумения, конституционните несъответствия между страните пречат на прилагането на тези споразумения. За да стане възможно екстрадирането, Хърватия ще трябва да промени конституцията си, докато Сърбия и БиХ ще трябва да внесат поправки в своите наказателни кодекси. 
						Юсуф Халиладжич, секретар в Министерството на правосъдието на БиХ и ръководител на босненската делегация каза за SETimes, че споразумението ще създаде условия за значително по-ефективно съдебно сътрудничество между двете държави по отношение на екстрадирането на лица, обвинени в престъпления или признати за виновни.
						Престъпниците от бившите югославски република останаха свързани, сякаш държавата никога не се е разпадала. Босна и Херцеговина е най-критично настроена, тъй като нашето споразумение за даване на гражданство е най-либерално. Най-малко две трети от босненските граждани имат двойна националност - и следователно два паспорта - което дава възможност за злоупотреби," каза Халиладжич. 
						Стотици хора, заподозрени или обвинени в различни престъпления, извършени в бившите югославски републики, са потърсили убежище в съседни страни, където имат двойно гражданство, което ги държи далеч от съдебната система. Това е законна вратичка, която позволява на мнозина да избегнат излежаването на присъди в затвора. 
						Миливое Михайлович, говорител на сръбското правителство, каза за SETimes, че Белград е започнал борба срещу организираната престъпност в региона и че споразумението с БиХ е част от този процес. 
						"Ние трябва да бъдем абсолютно безкомпромисни и открити в борбата срещу всякакъв вид престъпления, тъй като престъпниците не смятат, че границите са препятствие. Само регионалните действия на съседните страни могат да предотвратят организираната престъпност", каза Михайлович. 
						От 350 души, осъдени от босненски съдилища според документацията на Министерството на правосъдието на БиХ 106 са намерили убежище в Хърватия, 100 в Сърбия и 24 в Черна гора. Местонахождението на останалите осъдени е неизвестно, докато броят на обвинените, но укриващи се от правосъдието, е 600. 
						На много нива това споразумение е много позитивно развитие, не на последно място защото то е решаващо за членството в ЕС. То също ще допринесе много за укрепването на регионалното и международното сътрудничество в борбата срещу организираната престъпност и ще гарантира, че нито една страна няма да бъде безопасно място за престъпници, включително и за корумпираните политици. 
						От години ЕС определя презграничното бягство на престъпници като огромна пречка в борбата срещу организираната престъпност в региона, както и за съдебното преследване на военните престъпления от националните съдилища. 
						Заподозрените във военни престъпления обаче няма да бъдат включени в споразумението. БиХ се противопостави на споразумението по този пункт поради неотдавнашното арестуване на босненски официални представители със сръбски заповеди за екстрадиране. 
						Миналата година след подготовка в продължение на месеци, контролирана от международната общност, правни експерти от Сърбия и БиХ се очакваше да подпишат специален протокол за регулиране на сътрудничеството в областта на съдебното преследване на военни престъпления. 
						В идеалния случай споразумението би решило проблема за паралелните разследвания и би улеснило взаимния обмен на доказателства по дела за военни престъпления. То също би регулирало съдебните процеси в техните родни страни срещу заподозрени за военни престъпления, извършени зад граница. 
						Босненската страна обаче се оттегли от споразумението с аргумента, че Тристранното председателство все още не е дало съгласието си. Неофициално БиХ се оттегли заради някои определени случаи, при които босненски граждани са били арестувани, докато са пътували в чужбина със заповеди за арест, издадени в Сърбия и в отсъствието на каквото и да е сътрудничество или съдействие с босненските власти. 
						Зарие Сеизович, професор във Факултета по политически науки в Сараево каза за SETimes, че проблемът за военните престъпления е болезнен и е бреме за страните от Западните Балкани вече 20 години. Тъй като няма обективно и вярно тълкуване на същността на конфликта, с проблема за военните престъпления се злоупотребява твърде много заради политически цели. 
						"Дори страните да включат екстрадирането на заподозрени за извършване на военни престъпления в споразумението, то няма да важи за военни престъпления, извършени преди влизането в сила на споразумението. Но едно споразумение, което ще има приложение с обратна сила, би предотвратило паралелни разследвания за едни и същи случаи, което се оказа пречка в сътрудничеството в областта на военните престъпления между Босна и Сърбия. 
						Клаузата за екстрадиране заради военни престъпления обаче не е спорен въпрос единствено между бошняци и сърби. 
						Макар че други страни в региона са подписали такива споразумения, на практика тяхното активно прилагане е подчинено изцяло на политическата добра воля. Тя на свой ред често се ръководи от общественото мнение, според което често заподозрян във военни престъпления е национален герой, което усложнява много екстрадирането му в политическо отношение. 
					
				
			
					 
					
 
 

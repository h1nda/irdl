България поднови строителството на атомната електроцентрала в Белене
					04/09/2008
					България се надява, че новото съоръжение за 4 милиарда евро ще помогне на страната да възстанови ролята си на балканска енергийна централа. 
					(Ройтерс, AФП, AП, ДПА, EurActiv, РИА Новости, СНА, Дневник, Meдиапул, Българско правителство - 03/09/08; София Ехо - 02/09/08; Ройтерс - 01/09/08; Дневник - 28/08/08)
 
					 
						
Проектът "Белене" се очаква да намали безработицата в региона, тъй като за строителните работи ще са необходими 10 000 души, а самата електроцентрала ще осигури 2000 работни места. [Гети Имиджис]
						България поднови строителството на втората си атомна електроцентрала (АЕЦ) в сряда (3 септември) в опит да възстанови водещата си позиция на регионалния енергиен пазар. 
						"Това е най-големият индустриален проект в България през последните 18 години", заяви премиерът Сергей Станишев след като направи първата копка на 2000-мегаватовата електроцентрала близо до град Белене в северната част на страната на река Дунав. "Атомната енергия и развитието на Белене ще гарантират автономията на страната по отношение на енергийните доставки." 
						Стойността на новата атомна електроцентрала се оценява на 4 милиарда евро, но мнозина смятат, че тази цифра ще нарасне на повече от 6 милиарда евро до средата на 2014 г., когато е предвидено електроцентралата да започне да функционира пълноценно. На около 250 км североизточно от София и на около 100 км източно от АЕЦ Козлодуй, електроцентралата в Белене ще има два руски реактора VVER-1000, всеки от които с инсталиран капацитет от 1000 мегавата и живот от 60 години. 
						Тези реактори са "най-добрият модел в ЕС" и предлагат високо равнище на безопасност, според изявлението на правителството. 
						АЕЦ Белене бе одобрена в началото на 1980-те години, а основите й бяха положени през 1987 г. Но четири години по-късно, липсата на финансиране и натискът от страна на групи за защита на околната среда принудиха властите да спрат проекта, след като вече бяха похарчени повече от 1 милиард долара. 
						Проектът бе официално размразен през април 2005 г., около три години след като властите взеха решението да се възобновят строителните работи. Те се надяваха, че Белене ще компенсира спада в износ на електричество, който последва спирането на четири реактори в АЕЦ Козлодуй по настояване на ЕС през януари 2007 г. 
						Според Националната електическа компания на България (НЕК) износът на електроенергия е спаднал от 7,7 милиона киловатчаса през 2006 г. до 4,5 милиона през 2007 г. 
						Основите на двата блока ще бъдат положени до март 2009 г., като действителното строителство е предвидено да започне около два месеца по-късно. Блок 1 се очаква да започне да действа през декември 2013 т., а блок 2 през юни 2014 г. 
						НЕК, която ще има 51% мажоритарен дял в електроцентралата, сключи договор с Русия за оборудване на атомната електроцентрала и с монополиста "Атомстройекспорт" през 2005 т. да построи АЕЦ Белене, заедно с френската компания "Арева" и с германската "Сименс" като подконтрактори. Сега се очаква да бъде избран стратегически партньор за оставащия 49% малцинствен дял от електроцентралата до края на този месец. 
						Германската компания RWE и белгийската "Електрабел", които бяха избрани през март, сега се очаква да представят окончателните си оферти до 15 септември. Министърът на икономиката и енергетиката Петър Димитров заяви в сряда, че стратегическият партньор ще бъде определен до края на този месец.

Турция изгони израелския посланик заради спора за флотилията
					02/09/2011
					Цената ще бъде краят на приятелството на Турция, каза външният министър Давутоглу. Междувременно комисия на ООН установи, че Израел е употребил "прекомерна сила" при акцията си срещу флотилията с помощи, макар че военноморската му блокада се смята за законна.
					(Ynet - 02/09/11; Ню Йорк Таймс, Уошингтън Пост, АП, Ройтерс, Франс24, Гласът на Америка, Би Би Си, Джерусалем Пост, Заман - 01/09/11) 
 
					 
						
Доклад на ООН установи, че израелската военноморска блокада на Газа е законна, но определи използваната сила като "прекомерна и несъразмерна". [Ройтерс]
						Обтегнатите отношения на Турция с Израел се влошиха допълнително в петък (2 септември), когато страната обяви, че ще експулсира израелския посланик и други висши дипломати. 
						Причината за това е проверката през 2010 г. на насочилата се към Газа флотилия. Настоявайки, че действията му са били оправдани съгласно международното право, Израел отхвърли исканията на Турция да се извини и да изплати компенсации на семействата на деветте жертви. 
						"Нашите отношения с Израел няма да се нормализират," каза външният министър Ахмет Давутоглу, добавяйки, че правителството в Йерусалим трябва да "заплати цена". Тази цена, посочи той, ще бъде понижаване на равнището на отношенията до ниво шарже д'афер, преустановяване на военното сътрудничество, подпомагане на разследване на Съвета за сигурност на ООН и правна помощ на засегнатите от инцидента. 
						"Преди всичко цената ще бъде край на приятелството на Турция," каза Давутоглу. 
						Дипломатическият разрив дойде непосредствено след доклад на комисия на ООН, който заключава, че военноморската блокада на Израел на ивицата Газа е законна, но че израелските командоси са използвали "прекомерна и несъразмерна" сила при качването си на борда на турския кораб "Мави Мармара". 
						Официалното публикуване на доклада бе насрочено за петък. Изтекла негова версия обаче се появи в "Ню Йорк Таймс" един ден по-рано. 
						Акцията срещу флотилията накара Турция да поиска извънредна среща на Съвета за сигурност на ООН, на която Израел бе подложен на силна критика. Освен призивите за пълно и независимо разследване на случая, редица страни надигнаха глас и срещу блокадата на Газа. 
						В началото на август 2010 г. генералният секретар на ООН Бан Ки Мун сформира комисия за проверка на инцидента начело с бившия премиер на Нова Зеландия Джефри Палмър. Израел и Турция бяха представлявани от Йосиф Сичановер и Сюлейман Йоздем Санберк. 
						"Израел е изложен на реална заплаха от терористични групи в Газа," се казва в доклада. "Военноморската блокада е наложена като законна мярка за сигурност с цел да не позволява влизането на оръжия в Газа по море, а прилагането й е съобразено с изискванията на международното право." 
						В приложение към доклада Санберк посочва, че "отхвърля и се дистанцира" от тази констатация. Друго заключение на комисията, с което турският член на комисията не се е съгласил, е определението, че опитът на флотилията да пробие блокадата е бил "безразсъден". 
						"Мнозинството от участниците във флотилията не са имали насилствени намерения, но съществуват сериозни въпроси относно поведението, истинското естество и целите на организаторите на флотилията, особено на ФХП," добавя докладът на Палмър, имайки предвид истанбулската Фондация за хуманитарна помощ. "Действията на флотилията са носели без нужда потенциал за ескалация на насилието." 
						Санберк не се е съгласил и с констатацията на комисията, че Турция - макар и предприела стъпки да убеди организаторите на флотилията да променят курса, ако това е необходимо за избягване на сблъсъци със силите на ИСО - е трябвало да ги предупреди за "потенциалните рискове, свързани с това, и да ги убеди да се откажат от планираните от тях действия". 
						Той отхвърли също така заключение, което потвърждава аргумента на Израел, че командосите са действали при самозащита, след като са били нападнати от някои от активистите на борда на "Мави Мармара". 
						"Персоналът на Израелските сили за отбрана е срещнал значителна, организирана и много силна съпротива от група пасажери, когато се е качил на борда на "Мави Мармара", което е наложило употребата на сила за самозащита," се казва в доклада. "Трима военнослужещи са били заловени, малтретирани и изложени на риск от тези пасажери. Други няколко са били ранени." 
						Израелският член на комисията също е изказал резерви по някои аспекти от доклада, особено в описанието на използваната от ИСО по време на акцията сила като "прекомерна и несъразмерна", и е отрекъл командосите да са извършили каквото и да било закононарушение. 
						"Израелските военнослужещи определено са действали при самозащита и са реагирали умерено, пропорционално и сдържано, включително употребявайки не толкова смъртоносни оръжия, когато е било възможно," каза Сичановер. "Описанието от комисията на обстоятелствата, довели до деветте смъртни случая на борда на "Мави Мармара", не отчита адекватно сложността на създалата се определено хаотична бойна ситуация." 
						Според методите на работа на комисията органът работи с консенсус, но където такъв е невъзможно да бъде постигнат, Палмър и Урибе могат да се договорят по всеки процедурен въпрос, констатация или препоръка.

Американска компания закупи дял в белградска радиостанция
11/07/2003
Американска компания закупи дял в белградското радио Б92, което изигра главна роля в свалянето на Слободан Милошевич от власт.
От Игор Йованович за Southeast European Times от Белград -- 11/07/03
 
 
Базираната в Ню Йорк компания Медиа Дивелъпмънт Лоун Фанд (МДЛФ) закупи 30.04% от собствеността на белградското радио Б92 на 26 юни. Радиостанцията е една от най-влиятелните в Сърбия и има най-висок рейтинг. Нейните обективни съобщения допринесоха съществено за свалянето на режима на Слободан Милошевич. Радио Б92 бе забранявано на няколко пъти по време на управлението на Милошевич, но отново започваше да функционира благодарение на натиска от страна на западните дипломати.
МДЛФ плати 63829 дол. за придобитите акции, като първоначалната тръжна цена бе 33000 дол. От другите 70% от акциите 13% принадлежат на работещите в радиостанцията, а останалите са собственост на белградската компания КВС.
Като международна корпорация с филиали в Прага, Варшава и Москва, МДЛФ се стреми да подкрепя развитието на професионални и отговорни медии в страните в преход, предоставяйки капитал при благоприятни условия. Сред вестниците и списанията, с които МДЛФ сътрудничи, са СМЕ в Словакия, Вести в Черна Гора, всекидневника Нови Лист в Хърватия и базирания в Сплит ежеседмичник Федерал Трибюн.
Радио Б92 е лидер в професионалната журналистика от началото на 90-те години и се ползва с голям авторитет в чужбина и в страната, заяви зам.-мениджърът на МДЛФ Харлан Мандел и добави, че МДЛФ и Б92 вече са имали сътрудничество по няколко проекта.
Със закупуването на 30% от капитала на радиото МДЛФ планира да получи достъп до целия потенциал на станцията и да съдейства за засилване на нейната конкурентоспособност и запазването на принципите на независимата редакционна политика, отбеляза Мандел.
"Ние определено няма да се месим в редакционната политика, а ще оказваме помощ на Б92 в различни дейности, особено в управлението и технологическото развитие", каза той.
Мениджърът на Б92 Саша Миркович изрази задоволство от резултатите от търга и от това, че те ще помогнат за осъществяването на плановете за развитие на радиостанцията. "Тези резултати ми дават основание да бъда оптимист и да вярвам твърдо, че ние ще можем да вършим това, което сме правили през последните 14 години в още по-добри условия и с принципите, към които сме се придържали през цялото това време".
Продажбата на акциите бе отлагана два пъти поради съдебни обвинения срещу станцията, които обаче бяха отхвърлени от съда като неоснователни. По думите на представители на Б92 обвиненията са били подадени от конкуренти на компанията. Разпределението на националните честоти в Сърбия е в ход и Б92 е един от главните кандидати. Мнозина считат, че партньорството със САЩ ще засили значително позициите на Б92.

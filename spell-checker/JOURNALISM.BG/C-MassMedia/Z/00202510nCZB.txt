Реджепи: положението на северните гранични контролно-пропускателни пунктове е "крехко"
					12/09/2011
					Министърът на вътрешните работи Байрам Реджепи оценява положението след насилието и барикадите на двата гранични контролно-пропускателни пунктове това лято. 
					От Мухамет Брайшори за Southeast European Times в Прищина - 12/09/11
 
					 
						
Като цяло положението в [Северно Косово] е под контрол," каза за SETimes министърът на вътрешните работи на Косово Байрам Реджепи. [Ройтерс]
						Белград и Прищина постигнаха споразумение по-рано този месец по чувствителния проблем за митническия печат на Косово, но прилагането му остава под въпрос. 
						След като разговорите за печата бяха отложени на 20 юли, властите в Косово се опитаха да овладеят пропускателните пунктове за Сърбия в Северно Косово, населено преимуществено със сърби. В сблъсъци между косовската полиция и местните сърби загина един косовски полицай. 
						В отговор Косово забрани вноса от Сърбия, което причини на страната щети за около 45 милиона евро от края на юли. Очаква се неотдавнашното споразумение за печата някак да подобри отношенията. Министърът на вътрешните работи Байрам Реджепи разговаря за положението с кореспондента на SETimes Мухамет Брайшори. 
						
						SETimes: Какво е в момента положението със сигурността на север след митническото споразумение с Белград? 
						
						Байрам Реджепи: Като цяло положението е под контрол, но понякога възниква напрежение като проблемът с барикадите, различните нелегални групировки, които са проблем за сигурността. Става въпрос и за лица от Вътрешното министерство на Сърбия, [и] разполагаме с информация, че има и членове на Сръбската агенция за разузнаване. Мога да кажа, че положението е под контрол, но все пак остава нестабилно. 
						
						SETimes: Кога Косовската полиция и митническите служители ще поемат контрол върху ГКПП 1 и ГКПП 31? Как ще бъде обяснена тази промяна в продължаващите дискусии с Белград и доколко това ще бъде проблем според вас? 
						
						Реджепи: Всъщност за момента тези (ГКПП1 и ГКПП31) са определени за военни зони и са под защитата на КФОР. Знаете, че веднага след акцията [дойде] и споразумението, граничната полиция в момента е в Бърняк, а в Ярине е КФОР според споразумението от 11 точки, което е [в сила] до 15 септември. Генерал [Ерхард] Бюлер каза, че това може да продължи, ако положението го налага. 
						
Косовски сърби минават покрай блокада на пътя в село Рударе близо до Митровица на 8 август. [Ройтерс]
						Статутът на тези два пункта е ограничена военна зона... и щом се създадат благоприятни условия, ще възстановим ГКПП 1 в Ярине, като започнем да поставяме контейнери, кабини, ИТ връзка и след това ще изпратим полиция и служители на косовската граница там. Макар че полицията на ЮЛЕКС и митническите служители могат да осигурят съвети и помощ в този процес, КФОР ще се погрижи за безопасността. 
						
						SETimes: Генерал Бюлер спомена, че организираната престъпност на север има мултиетнически характер. Какво е личното и професионалното ви мнение по този въпрос? 
						
						Реджепи: Всъщност не само на север, но и на цялата територия на Косово организираната престъпност има мултиетнически характер, идеалът на престъпниците е да имат пари и не ги интересува нищо друго. 
						За съжаление това е така и в северната част на страната, където престъпниците имат контакти с други части в Косово, при положение, че контрабандно доставяните петролни деривати са предназначени не само за северната част, но и за други части на Косово. И така потребителите са също други граждани на Косово и ние не правим разлика при разследванията дали някой е сърбин или албанец. Искаме само [да спрем] всички престъпници, независимо от тяхната етническа принадлежност и да се справим с организираната престъпност. 
						
						SETimes: Защо Косово няма закон срещу мафията и организираната престъпност? 
						
						Реджепи: Дали ще бъде наречен закон срещу мафията или по някакъв друг начин това е технически въпрос. В Албания той се нарича закон антимафия, защото не можете да се борите с престъпността cамо чрез арести и присъди, излежавани в затвора. В такива случаи трябва да има пълна конфискация на имуществото, [което] може да даде резултати и да обезкуражи престъпниците. 
						
Войници на КФОР гледат блокадата на пътя в село Рударе близо до Митровица на 8 август. [Ройтерс]
						Ако имуществото е придобито без доказани [средства], то тогава държавата може да го конфискува. Според наказателния кодекс има възможност за манипулации в това отношение и затова искахме законът да бъде прецизиран. Той премина [правителствената] процедура и сега [се очаква] да бъде гласуван в парламента. 
						
						SETimes: В какво състояние се намира процеса на либерализиране на визите? Какво направихте, за да изпълните критериите? 
						
						Реджепи: [Tази седмица], между 12 и 19 септември комисия от ЕС ще бъде в Косово, за да прецени какво сме постигнали по отношение на репатрирането и реинтегрирането на лица, допуснати да се върнат. 
						Неотдавнашното писмо [от] еврокомисаря за вътрешни работи Сесилия Малмстрьом е много позитивно и в резултат на това очаквам диалогът за либерализирането на визовия режим да започне тази година. Имаме официални насоки или допълнителна стратегия, така че необходимите условия за либерализиране да бъдат изпълнени колкото се може по-скоро и Косово да не остане страна в изолация. 
						
						SETimes: Опозиционното движение "Ветевендосе" (Самоопределение) обвини полицията, че е използвала насилие срещу тях, когато са били арестувани на летището. Обичайно ли е косовската полиция да използва насилие и какво прави вашето министерство, за да предотврати или оправдае такава дейност? 
						
						Реджепи: Всъщност "Ветевендосе" използва насилие, вие знаете различните му форми, а насилието не означава само използване на огнестрелно оръжие, а и камъни и най-различни други средства. Знам, че последната им акция [обстрелване с домати ръководителя на преговорния екип на Косово Едита Тахири] бе по-символичен. [Но] "Ветевендосе" обикновено са много агресивни и в резултат на това и полицията използва сила. 
						След всяка акция професионалните стандарти изискват полицията да прецени дали са използвали прекалена или съразмерна сила. Ако случайно някой има някакви възражения, може да запознае със случая полицейския инспекторат. 
						Но на основата снимки и информация, ние сме посочили, че полицията е действала според правилата и аз поддържам тази позиция. Едно малцинство [Ветевендосе] не може да се налага на мнозинството и това няма да се случи.

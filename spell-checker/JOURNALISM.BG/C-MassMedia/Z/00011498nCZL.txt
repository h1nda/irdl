Делова хроника
16/07/2004
Преглед на деловите и икономическите новини от Балканите след 9 юли.
(Различни източници - 09/07/04 - 16/07/04)
 
 
Хиляди етнически албанци, членове на Независимия профсъюз на Косово, се събраха пред Националния театър в центъра на Прищина в сряда (14 юли). Профсъюзът настоява за подобряване на социалното положение, колективен трудов договор и балансирани заплати в обществения сектор. [Лора Хасани]
Преглед на деловите и икономическите новини от Балканите след 9 юли:
Международната агенция за кредитен рейтинг "Фич" потвърди дългосрочния рейтинг на Хърватия в чужда валута на "BBB-", а дългосрочния й рейтинг в местна валута на "BBB+" с положителна перспектива. Агенцията каза, че потвърждаването отразява напредъка на страната към интеграция с ЕС, но предупреди, че предстоят трудни реформи.
***
Немската компания Е.ОН, чешката ЧЕЗ и австрийската ЕВН спечелиха приватизационните търгове за мажоритарен дял от 67 % в седем регионални електроразпределителни станции в България, които бяха предложени за продажба в три отделни пакета. Търговете достигнаха до цена от общо 693,2 млн. евро - сума, която значително надвишава очакванията на българското правителство.
***
Според централната банка на Македония външният дълг на страната е достигнал почти 1,8 милиарда долара към края на май - увеличение от 80 милиона долара спрямо миналата година. Управителят на Националната банка на Македония Петър Гошев каза, че основният фактор за това са колебанията във валутния курс.
***
Високопоставени ръководители на търговски банки в Румъния, цитирани от медиите, са казали, че очакват Румънската национална банка още да намали основния лихвен процент. Банкерите предвиждат намаление с около 2 % през следващите два месеца, като лихвеният процент ще достигне 18 % през септември.
***
Броят чуждестранни туристи, посетили Турция, се е увеличил през първите шест месеца на 2004 г. с 44,7 % спрямо миналата година, като е достигнал 6,7 милиона души. Туристите са предимно от Германия, Русия, Великобритания, Холандия и България.
***
Правителството на Федерация БиХ (ФБиХ) е задължило всички министерства да намалят разходите си с около 10 %. Тези ограничения ще бъдат в сила до есента, когато се очаква парламентът на ФБиХ да обсъди предложение за ревизиране на бюджета за 2004 г. Събраните приходи през първите пет месеца на 2004 г. са по-ниски от прогнозите, което налага ревизирането.
***
Представители на Македония и Световната банка подписаха три споразумения за заеми на обща стойност 49,8 млн. долара. Заемите са предоставени за управление на обществения сектор (30 млн. долара), социална защита (9,8 млн. долара) и управление на сектора на здравеопазването (10 млн. долара).
***
На 15 юли "Креди сюис фърст Бостън" бе избрана за консултант на правителството на България в приватизационната процедура за три топлоелектрически централи - Бобов дол, Варна и Русе. Договорът трябва да се подпише до две седмици.
***
Агенцията за регулиране на съобщенията на Босна и Херцеговина (БиХ) реши да издаде третия GSM лиценз за страната на държавната фирма "Хърватски телеком Мостар" след тригодишно закъснение на лицензионата процедура. Компанията ще заплати 71,5 млн. евро за лиценза.

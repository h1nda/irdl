Призивът на турския премиер за премахване на забраната за носене на забрадки разпали спорове
					21/09/2007
					Призив за вдигане на забраната за носене на забрадки в университетите като част от новата конституция накара опозицията да обвини управляващата ПСР, че се опитва да подкопае светските традиции.
					От Ахмет Гьормез за Southeast European Times - 21/09/07
 
					 
						
Премиерът на Турция иска да вдигне забраната за носене на забрадки в университетите. [Гети Имиджис] 
						Турският премиер Реджеп Тайип Ердоган предизвика полемика по-рано тази седмица с призивите си за премахване на забраната за носене на забрадки в университетите. Призивът бе отправен в рамките на опитите на премиера да промени конституцията на страната, влязла в сила след военния преврат през 80-те години. 
						Съгласно настоящата конституция е незаконно жените да носят забрадки в държавни институции, като болници и университети. Правилото първоначално целеше да попречи на ислямистките активисти "да пуснат корени" сред младежта, но бе широко критикувано като твърде крайно. 
						Ердоган, който даде пресконференция в Анкара в сряда (19 септември) в защита на своята проектоконституция, заяви, че усилията са насочени към изговяне на нови закони за Турция, а не за неговата управляваща партия ПСР. "Тръгнали сме по този път, за да изготвим конституция на Република Турция," каза той. "Смятаме да внесем проектоконституцията в парламента, след като тя бъде широко обсъдена." 
						Премиерът, чиято съпруга и дъщеря носят ислямски забрадки, твърди, че забрадката не е политически символ. "Тук става дума за свободи", каза Ердоган, добавяйки, че "забрадката не е символ на политическа партия." Той настоява, че настоящият закон е пречка за много момичета и жени да получат добро образование. Членове на опозицията обаче обвиниха правителството, че се опитва да постави ислямски печат върху конституцията и да подкопае светските традиции. 
						За някои въпросът е не в това как студентките ще носят косите си, а как живеещите съгласно светските традиции жени могат да процъфтяват в мюсюлманско общество. "Аз съм убеден на 100 %, че забраната за носенето на забрадки е антидемократична практика," каза Шериф Мардин, изтъкнат либерален социолог, пред турския всекидневник "Хюриет". "Но също така вярвам, че турските жени имат основания да се опасяват за своя статут." 
						След призива на премиера от вторник ректорите на университети -- едни от най-силните крепости на светската система в Турция -- призоваха за "неотложна" среща с председателя на турския Съвет за висше образование, професор Ердоган Тезич. 
						"Единствено членове [на конституцията], които не засягат основите на държавата, могат да бъдат изменяни," каза Тезич след срещата. "Изискването за кворум за промени в конституцията в етапа на предложенията или дискусиите, за разлика от обикновените закони, е свидетелство за необходимостта от приемане на измененията с консенсус между политическите партии." 
						"Всеки трябва да си знае мястото," каза Ердоган в отговор на изказването на ректора. "Отговорност на парламента, а не на ректорите, е да приема закони." 
						Управляващата Партия на справедливостта и развитието (ПСР) е критикувана от някои секуларисти в Турция, че има "тайна ислямистка програма". Тези критики достигнаха своя връх, когато Ердоган обяви тогавашния министър на външните работи Абдула Гюл за избраник на партията за президент. След протести и два провалени тура на изборите Гюл оттегли кандидатурата си и в страната се проведоха предсрочни избори, които се увенчаха с победа на партията на Ердоган ПСР и избирането на Гюл за президент. 
						"Винаги сме знаели, че ПСР иска да премахне забраната за носене на забрадки, но демокрацията се проявява в една и съща степен в стила на обличане и в институциите. Би било по-добре, ако [Ердоган] не се отнасяше с такова пренебрежение към тревогите на светски настроените хора в страната", каза Хакан Алтънай, ръководител на Институт "Отворено общество", продемократична организация в Истанбул.

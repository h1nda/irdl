Тихич настоява да се разследват разузнавателните служби на БиХ
05/09/2003
 
САРАЕВО, Босна и Херцеговина (БиХ) -- Сюлейман Тихич, член на председателство на БиХ, каза пред БХТВ 1 в четвъртък (4 септември), че ще продължи да настоява за разследване на разузнавателните служби и другите служби за сигурност. Неговото изявление е породено от обвиненията, които накараха Иван Вукшич, изпълняващ длъжността директор на Федералната служба за разузнаване на Босна и Херцеговина, да поиска да бъде отстранен от поста си до края на съдебния процес срещу него по обвинение в отвличане. Вукшич е обвинен, че е взимал заложници по време на бунтовете на хърватските националисти през 2001 г., когато е служил като полицай в Мостар. Тихич каза, че се страхува, че някои хора или институции се опитват да дестабилизират страната и да установят извънредно положение, като така предизвикат криза в националните служби за сигурност. (Дневни Аваз, Ослободение - 05/09/03; Дневни Аваз, БХТВ 1, Би Би Си, АФП - 04/09/03)

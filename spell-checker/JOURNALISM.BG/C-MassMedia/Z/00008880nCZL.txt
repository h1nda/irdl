ЕС и ОССЕ дават висока оценка на македонската програма за събиране на незаконното оръжие
30/10/2003
 
СКОПИЕ, Македония -- ЕС и ОССЕ излязоха с общо изявление в сряда (29 октомври) в подкрепа на шестседмичната програма за събиране на незаконното оръжие, която предстои да започне в събота. Властите в Скопие обявиха амнистия "без задаване на въпроси" за всички, които предадат оръжията си. Правителството и ПРООН, които са спонсори на кампанията, се надяват да бъдат събрани 25 000 единици оръжие. Според някои преценки у населението се намират около 150 000 единици огнестрелно оръжие. ЕС заяви, че общините, които не се присъединят към кампанията за доброволно разоръжаване, ще бъдат отстранявани от участие в по-нататъшни проекти за подпомагане.
Също в сряда парламентът прие за разглеждане закона за военната служба, който е част от Плана за действие за членство в НАТО. Съгласно законопроекта личният състав на армията ще бъде намален от 16 007 на 12 858 души до 2007 г. (Дневник, Утрински весник - 30/10/03; РФЕ/РЛ, МИА, A1 ТВ - 29/10/03)

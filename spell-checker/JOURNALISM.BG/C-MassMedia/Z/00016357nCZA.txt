Семинар на СЕОР обсъжда местното и регионално управление в страните от ЮИЕ
		24/10/2005
		Представители на местното и регионалното управление обсъдиха местното управление, обмена на опит и процеса на присъединяване към ЕС на конференция във Виена, организирана от Съвета на европейските общини и региони в началото на този месец.
		От антонела Архин за Southeast European Times – 24/10/05
 
		 
			
Председателят на СЕОР и кмет на Виена Михаел Хаупъл откри срещата, отбелязвайки значението на работата на СЕОР за развитието на местната демокрация и връзките между местните власти в цяла Европа. [ccre.org]
			Повече от 150 участници присъстваха на конференцията за местно и регионално управление в Югоизточна Европа, организирана от Съвета на европейските общини и региони (СЕОР). Проявата "Местно и регионално управление в Югоизточна ЕВропа: опит и перспективи", се проведе на 14 и 15 октомври във Виена. На нея бяха обсъдени въпроси като финансиране на местните структури и улесняване на обмена на опит. 
			Представители на местното и регионално управление от около 20 страни и територии участваха в проявата, включително Албания, Босна и Херцеговина, България, Хърватия, Македония, Сърбия и Черна гора. Участваха и представители на австрийското правителство, на Европейската комисия, на Европейския парламент и на Съвета на Европа. 
			Председателят на СЕОР и кмет на Виена Михаел Хаупъл откри срещата, отбелязвайки значението на работата на СЕОР за укрепване на местната демокрация и връзките между местните власти в цяла Европа. Присъединяването към ЕС, което е главна тема в целия регион на ЮИЕ, бе и тема номер едно в дискусиите. Членът на Европейския парламент Ханс Свобода предупреди представителите на ЮИЕ, че членството не е предопределено. По-скоро, подчерта той, трябва да се изпълнят условията и процесът може да се окаже продължителен. 
			Министърът на външните работи на Австрия Ханс Винклер, обеща, че Балканите ще бъдат един от главните приоритети на бъдещото австрийско председателство на ЕС. Той също подчерта, че ЕС не гледа на страните в региона в пакет, а разглежда индивидуално всяка една от тях. 
			В изявление пред конференцията, председателят на Конгреса на местните и регионални власти в Европа (КМРВЕ) Джовани Ди Стази заяви, че е убеден, че местните и регионални власти могат да играят важна роля за укрепването на стабилността и демокрацията в Югоизточна Европа. Той цитира инициативи на КМРВЕ като форумите на градовете и регионите на ЮИЕ, които се организират всяка година в различна страна. 
			Представители на местната администрация в Сърбия и Черна гора имаха възможност да обсъдят напредъка на своята страна по пътя към членството й в ЕС. Според Джордже Станичич, председател на Постоянната конференция на градовете и общините на Сърбия, някои общини вече водят преговори с централната администрация за въвеждането на правила и регулации в съответствие със стандартите на ЕС. 
			Тарзан Милошевич, кмет на Бйело Полйе, Черна гора и председател на Мрежата на националните асоциации на местните власти в ЮИЕ заяви,че ще бъде полезно за Европа да подпомогне развитието на страните в ЮИЕ, тъй като така ще се гарантира, че те няма да бъдат в тежест на останалите. Мрежата е асоциация на местни администрации от десет страни от ЮИЕ, която бе наскоро учредена в Скопие и се занимава главно с осигуряване на подкрепа чрез образование, обмен на опит и информация. 
			Следващото общо събрание на СЕОР ще се проведе през май 2006 г. в Инсбрук.

Турция и ЕС се опитват да излязат от патовото положение с Кипър
					24/10/2006
					Миналата седмица бе обсъдено компромисно предложение, направено от Финландия. Още в дипломатическите новини: мандатът на специалния пратеник на ООН Марти Ахтисаари бе продължен по технически причини; Съветът на ЕС одобри насроченото присъединяване на България и Румъния.
					 
						
Турският външен министър Абдула Гюл. [Гети Имиджис]
						
Турция и ЕС проведоха преговори по финландско предложение за излизане от безизходицата във връзка с разрешаването на достъп на кипърски кораби и самолети до турски пристанища и летища. Според съобщенията в предложението се призовава да се позволи частичен достъп до турските пристанища в замяна за отваряне на кипърското пристанище Фамагуста, неизползвано след инвазията на Турция в Северен Кипър през 1974 г. 
						*** 
						
Румънският президент Траян Бъсеску бе на официално посещение в Индия. Той заяви пред индийския си колега А. П. Дж Абдул Калам, че Букурещ разглежда Индия като приоритет на външната си политика. 
						*** 
						Мандатът на специалния пратеник на ООН Марти Ахтисаари бе продължен до юни 2007 г. Говорител на ООН обаче заяви, че продължаването му е от техническо естество и не означава, че преговорите за Косово ще бъдат удължени допълнително.
						*** 
						Британският посланик в Македония Робърт Чатъртън Диксън заяви пред репортери на пресконференция, че македонското правителство трябва да се концентрира върху прилагането на реформите, необходими за интеграция в ЕС, а не върху конкретен график за присъединяване. Той заяви, че Великобритания подкрепя разширяването на ЕС и че Македония ще стане член на ЕС, когато изпълни критериите за членство.
						 *** 
						
Македонският премиер Никола Груевски покани Ерхард Бусек, специален координатор на Пакта за стабилност за Югоизточна Европа, да консултира правителството по въпроси на присъединяването към ЕС. Бусек прие предложението и каза, че вярва, че Македония ще бъде следващият пример за успех след присъединяването на България и Румъния към ЕС и започването на преговори за членство на Хърватия с ЕС. 
						*** 
						Процесът на проверка на нивото на хармонизация на хърватските закони с тези на ЕС завърши. Европейската комисия сега ще направи своите препоръки за започване на преговори по всяка глава. Загреб откри и условно закри преговорите по една от главите.
						*** 
						Командващият на КФОР генерал-лейтенант Роланд Катер се срещна в Подгорица с началника на ГЩ на Черногорската армия, генерал-полковник Йован Лакичевич, и обсъди въпроси, свързани с двустранното сътрудничество. Това бе първата подобна среща, след като Подгорица обяви независимост през май. 
						*** 
						Съветът на ЕС одобри насроченото присъединяване на България и Румъния, както препоръча последният доклад на Европейската комисия (ЕК). Външните министри на блока изразиха също подкрепа за плановете за наблюдение на работата на страните в области, като съдебната реформа и борбата с престъпността и корупцията.
						
 (Различни източници – 18/10/06-24/10/06)

Според премиера на РС няма алтернатива на сътрудничеството с МНТБЮ
					25/10/2004
					 
						БАНЯ ЛУКА, Босна и Херцеговина (БиХ) -- Премиерът на Република Сръбска (РС) заяви в петък (22 октомври), че няма алтернатива за РС и Сърбия на сътрудничеството с Трибунала на ООН за военните престъпления. Според Микеревич правителството на автономната област ще направи всичко възможно, за да гарантира положителен доклад на главния прокурор на ООН за военните престъпления Карла дел Понте на 23 ноември, който би открил пътя за присъединяване на БиХ към Програмата на НАТО " Партньорство за мир". Микеревич направи тези изявления при завръщането си от САЩ, където бе на петдневно посещение миналата седмица. По време на визитата Микеревич се срещна с висши представители на Държавния департамент и на международните финансови институции, като получи уверения за продължаващата американска подкрепа за реформите в БиХ. 
						Други новини: Петдневна среща на комисията на БиХ за преструктуриране на полицията с висши представители на ЕС предстои да започне в Брюксел в понеделник, заяви заместник-министърът по сигурността на БиХ Драган Мектич, член на тази комисия. Той потвърди, че наред с другите теми участниците ще обсъдят и създаването на единна полицейска структура в БиХ. (Pincom.info - 24/10/04; РТРС - 22/10/04)

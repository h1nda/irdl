Албанското правителство одобри плосък данък от 10 %
					04/06/2007
					Застъпниците на решението твърдят, че това ще привлече инвеститори, ще намали укриването на данъци и ще насърчи легализирането на "сивата икономика".
					От Йонилда Кочи за Southeast European Times от Тирана – 04/06/07
 
					 
						
Албанският премиер Сали Бериша отдавна е ревностен поддръжник на въвеждането на плосък данък. [Гети Имиджис]
						С решение, насочено към създаване на по-привлекателен инвестиционен климат и повишаване на конкурентността на икономиката, албанското правителство одобри миналата седмица данъчен пакет, който включва въвеждането на плосък данък от 10 % -- най-ниската ставка в Югоизточна Европа. Корпоративните данъци също ще бъдат намалени на 10 %. 
						"Фискалната революция, включваща нормативна реформа, ще протече по-бързо от предвиденото -- увеличавайки БВП и износа," каза премиерът Сали Бериша, след като законите бяха одобрени в сряда (30 май). 
						Застъпниците на решението казват, че то ще донесе много ползи. Освен че ще привлече преки чужди инвестиции, казват те, то ще насърчи легализирането на "сивата икономика" и ще опрости събирането на данъците. Икономическата активност ще се увеличи, а редом с това и честното деклариране на доходи, докато укриването на данъци ще намалее. 
						В страни, където е въведен плосък данък, резултатите показват равномерни или повишени данъчни приходи през първата година, заяви председателят на Адриатическия институт за публична политика Наташа Сърдоч-Сами. 
						Критиците на решението обаче казват, че промените ще облагодетелстват основно търговските дружества и по-богатите, но ще имат малко значение за повечето албанци и ще накажат бедните. С премахването на системата на прогресивно данъчно облагане, казват те, хората с ниски доходи ще бъдат обложени с по-голям данък, а само малък брой хора с високи доходи ще извадят неочакван късмет. 
						Междувременно намаляването на корпоративния данък наполовина ще източи държавния бюджет, тъй като приходите от този данък в момента съставляват около 8 % от общите приходи, твърдят критиците. 
						Като част от данъчния пакет правителството одобри също закон, който забранява на фирмите да извършват плащания в брой на суми над 2 228 евро. Допустимите плащания в брой ще бъдат ограничени до 10 % от всяка сделка. 
						Законите са "основно условие в борбата срещу неспазването на законите и за бъдещата консолидация на банковата система", каза Бериша, добавяйки, че инициативата "ще допринесе за борбата срещу прането на пари". 
						Правителството се надява да въведе новото законодателство до януари 2008 г. Преди това обаче то трябва да бъде прието от парламента. 
						Оглавяваното от Демократическата партия правителство вече въведе разнообразни данъчни облекчения през изминалите две години. Най-важното от тях бе намаляването на социалните осигуровки за фирмите от 29 на 20 % и намаляването на данъците за малкия бизнес.

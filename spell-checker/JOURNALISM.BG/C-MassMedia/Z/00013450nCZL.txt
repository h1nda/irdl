Според представител на ЕП сръбските власти ще се занимаят с последствията от инцидентите във Войводина
					01/02/2005
					 
						БЕЛГРАД, Сърбия-Черна гора -- След разговори с представители на сръбското правителство в Белград в понеделник (31 януари) членът на Европейския парламент (ЕП) Дорис Пак заяви, че сръбските власти обръщат сериозно внимание на междуетническите инциденти във Войводина и са решени да предотвратят евентуални повторения на насилието от миналата година. Пак коментира този въпрос по време на пресконференция в края на тридневното посещение на ръководена от нея комисия на ЕП в Сърбия с цел проучване на инцидентите. Делегацията се е срещнала с представители на местното правителство и на унгарското малцинство във Войводина. 
						Други новини: Бившият ръководител на правителствената информационна служба Владимир " Беба" Попович заяви пред местното радио Б92, че определени кръгове в сръбската армия стоят зад убийството през март 2003 г. на тогавашния премиер Зоран Джинджич. В интервю, излъчено в понеделник, Попович каза, че политическият фон на убийството е останал неизяснен, тъй като за сръбските военни това би означавало пробив в сигурността. (Политика - 01/02/05; Бета, Танюг, Б92 - 31/01/05)

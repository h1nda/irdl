ЕС и САЩ изразиха подкрепа за румънския министър на правосъдието
					12/02/2007
					 
						БУКУРЕЩ, Румъния -- В отделни изявления високопоставени представители на ЕС и САЩ изразиха подкрепа за Моника Маковей, министър на правосъдието на Румъния, която очаква вот на недоверие в парламента във вторник (13 февруари). Опозиционните партии я обвиняват, че не е направила нищо за реформата в съдебната система, докато поддръжниците й твърдят, че тя има основен принос в изкореняването на корупцията и осигуряването на членството на Румъния в ЕС. В края на миналата седмица заместник-председателят на Европейската комисия (ЕК) и комисар по правосъдието Франко Фратини заяви пред "Дойче Веле", че оценява усилията на Моника Маковей. Отбелязвайки, че вотът е вътрешен въпрос, Фратини изрази надежда, че парламентът ще вземе правилното решение. 
						Междувременно съботното издание на "Ромъния Либера" цитира американския посланик в Букурещ Никълъс Таубман, който каза, че за страната е от решаващо значение да се заеме със съдебните реформи и борбата с корупцията. Той похвали приноса на Маковей и в двата процеса. (Зиуа, Найн о'клок - 12/02/07; Медиафакс, Ромъния Либера - 11/02/07)

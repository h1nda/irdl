ЕС представи препоръки за референдума за независимост на Черна гора 
					11/11/2005
					Европейската комисия предупреди Черна гора да не предприема никакви едностранни стъпки в подготовката си за референдума за независимост на пролет. 
					От Игор Йованович за Southeast European Times от Белград – 11/11/05
 
					 
						
Черногорският премиер Мило Джуканович каза, че декларацията на ЕС, връчена на Подгорица, всъщност представлява "отговор на поканата на Черна гора към всички заинтересовани страни да се включат в диалог за референдума" за държавния статут на Черна гора. [АФП]
						В препоръки, представени в сряда (9 ноември), ЕС предупреди Черна гора да не предприема никакви стъпки към референдум за независимост, докато не бъде постигнат широк консенсус как да се проведе той. Иначе, заяви ЕС, резултатът няма да се приеме от международната общност. 
						Въпросът "трябва да се реши по начин, който да запази вътрешната и регионална стабилност и да съответства на непрекъснатия напредък на Сърбия и Черна гора" към членство, заяви ЕС в декларация на представителите на "тройката" на блока -- страната, която в момента е председател на ЕС - Великобритания, страната, която ще поеме председателството след нея - Австрия, и Европейската комисия (ЕК). 
						Посланиците на Великобритания и Австрия - Дейвид Гоуън и Герхард Яндъл - и ръководителят на делегацията на ЕК в Сърбия и Черна гора, Жозеп Ловерас, представиха препоръките си на лидерите на черногорските парламентарни партии в Подгорица. 
						Брюксел приема, че Черна гора има право да организира референдум за отделяне от Сърбия и Черна гора, хлабавото държавно обединение, което бе създадено през 2003 г. на мястото на бивша Югославия или на това, което бе останало от нея. Но ЕС иска правителството на премиера Мило Джуканович, което е категорично за независимост, да сключи споразумение с черногорските партии, които са против тази стъпка, със Сърбия и с международната общност. 
						Той настоява също Подгорица да спази решенията на Венецианската комисия - финансиран от ЕС орган, който изготвя правила за процеса на референдума. 
						Всяка от управляващите и опозиционни партии в Черна гора тълкува по своему последното послание на ЕС. Според Джуканович то представлява "отговор на поканата на Черна гора към всички заинтересовани страни да се включат в диалог за референдума". 
						Той каза на представителите на ЕС, че Подгорица е готова да спази "не само стандартите, но и добре познатата европейска политика, и да приеме всички предложения на Венецианската комисия, които се основават на съпоставима практика в европейските страни." 
						Междувременно лидерът на опозиционната Социалистическа народна партия, Предраг Булатович, приветства препоръките, като добави, че партията му е готова за диалог с международната общност. Черногорските партии, които са против независимостта, вече изпратиха писмо до върховния представител на ЕС Хавиер Солана, в което посочват, че няма нужда от референдум, и твърдят, че подобен вот ще застраши европейските перспективи на държавния съюз. 
						В Белград сръбските ръководители възприеха декларацията на ЕС като подкрепа на призива им да се даде възможност на близо 260000 черногорски граждани, които живеят в Сърбия, да гласуват на референдума. По силата на сегашните черногорски закони могат да участват само постоянно живеещи в страната лица. Много анализатори смятат, че включването на живеещите извън страната граждани може да наклони резултата в ущърб на независимостта. 
						Венецианската комисия ще заседава в средата на декември, за да изготви анализ на хармонизирането на черногорското законодателство, имащо отношение към референдума, с международните стандарти. 
						Междувременно ръководителят на делегацията на ЕК Ловерас посети Белград в четвъртък, за да представи доклада на ЕК за напредъка на Сърбия и Черна гора. Той подчерта, че перспективите за подписване на Споразумение за стабилизация и асоцииране зависят от референдума за независмост, както и от сътрудничеството на Сърбия с трибунала на ООН и нейния подход към процеса по определяне на статута на Косово.

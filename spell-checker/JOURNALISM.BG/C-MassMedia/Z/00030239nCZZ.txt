Дипломатически дневник: Ръководителят на НАТО направи прощално посещение в Македония
					12/05/2009
					Ръководителят на НАТО Яп де Хоп Схефер посети Македония. Още в дипломатическите новини: Румънският външен министър Кристиан Дяконеску бе на посещение в Съединените щати; Сърбия и Македония се надяват да засилят сътрудничеството си.
					 
						
Македонският премиер Никола Груевски (вдясно) посрещна в петък (8 май) ръководителя на НАТО Яп де Хоп Схефер в Скопие. [Томислав Георгиев]
						Генералният секретар на НАТО Яп де Хоп Схефер бе в Скопие в петък (8 май) на прощално посещение, преди да се оттегли от поста си това лято. Де Хоп Схефер се срещна с македонския президент Бранко Цървенковски, премиера Никола Груевски и новоизбрания президент Георге Иванов. В центъра на дискусиите бе решаването на спора за името с Гърция и кандидатурата на Македония за членство в НАТО. Бившият датски премиер Андерс Фог Расмусен ще поеме поста от Де Хоп Схефер на 1 август. 
						*** 
						
						Гръцкият премиер Костас Караманлис заяви в понеделник (11 май), че неговата страна ще продължи да подкрепя перспективите на Турция за присъединяване към ЕС, стига Анкара да изпълни „напълно и ефективно” изискванията на Съюза. Караманлис направи изявлението след разговори с шведския си колега Фредрик Рейнфелд по време на официално посещение в Стокхолм. Рейнфелд, чиято страна ще поеме ротационното председателство на ЕС през юли, призова ЕС да изпълни ангажиментите си към Турция. Двамата премиери обсъдиха също и международните мерки за борба с глобалната икономическа криза и промяната в климата, както и събитията на Балканите, кипърския въпрос и проблема с незаконната имиграция. 
						*** 
						Сърбия и Македония се договориха в четвъртък (7 май) да се съсредоточат върху задълбочаване на сътрудничеството и да изгладят различията си по косовския въпрос. „Трябва да се съсредоточим върху това, което ни сближава, а не върху това, което ни разделя,” каза външният министър Вук Йеремич след среща с македонския си колега Антонио Милошоски в Скопие. Милошоски подчерта, че общите цели са много по-големи от различията. 
						*** 
						
						Румънският външен министър Кристиан Дяконеску бе миналата седмица в Съединените щати, където се срещна с вицепрезидента Джоузеф Байдън и държавния секретар Хилари Клинтън. Те обсъдиха перспективите за премахване на визите на САЩ за румънски граждани, както и двустранното сътрудничество по въпросите на сигурността, икономиката и регионалните проблеми. Налице са положителни симптоми, че визовият режим между Румъния и Съединените щати може да изчезне до края на годината, каза Дяконеску, преди да се отправи към Вашингтон. 
						*** 
						
						Косовският президент Фатмир Сейдиу каза в неделя (10 май), че не е получил покана от държавните власти в Македония да присъства на официалното встъпване в длъжност във вторник на новия президент Георге Иванов в Скопие. Медиите предадоха, че вероятно Скопие се опасява да не засегне представителите на Сърбия, които се очаква да присъстват на церемонията. 
						*** 
						
						Сръбският президент Борис Тадич и премиерът Мирко Цветкович се срещнаха с върховния представител в Босна и Херцеговина (БиХ) Валентин Инцко в Белград на 5 май. Те изразиха пълната си подкрепа за цялостта и териториалния суверенитет на БиХ. Инцко се срещна също със сръбския вицепремиер Божидар Джелич, за да обсъди европейската интеграция на Балканите и регионалното икономическо сътрудничество. 
						
						(Различни източници -- 05/05/09-12/05/09)

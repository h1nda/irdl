Сърбия разследва възможен заговор срещу опозиционен лидер 
					30/06/2010
					 
						БЕЛГРАД, Сърбия -- Агенцията за сигурност и информация (БИА) е получила информация, че лидерът на Сръбската прогресивна партия Томислав Николич е трябвало да стане жертва на заговор за убийство. Директорът на БИА Саша Вукадинович каза във вторник (29 юни), че се води разследване във връзка със случая. Според някои от съобщенията в медиите лидерът на Сръбската радикална партия Воислав Шешел, срещу когото се води процес в съда в Хага, е разпоредил убийството на Николич и е потърсил услугите на престъпника Лука Бойович. Според публикациите информацията е дошла от члена на "Земунския клан" Милош Симович, който беше арестуван на 11 юни, след като вероятно се е опитал да убие друг член на бандата, Сретко Калинич. (Блиц, Б92, Бета, РТС - 29/06/10)

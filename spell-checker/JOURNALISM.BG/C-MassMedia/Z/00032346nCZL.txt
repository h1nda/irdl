Кипърците подхождат с предпазливост към британското териториално предложение
					12/11/2009
					 
						НИКОЗИЯ, Кипър -- Кипърските турци и гърци реагираха предпазливо в сряда (11 ноември) на предложението на Великобритания да отстъпи половината от суверенната си територия в Кипър като стимул за обединението на отдавна разделения остров. Според Службата на ООН в Никозия Лондон е готов да се откаже от около 117 кв. км при две условия - лидерите на турската и гръцката общност да съставят план за обединението на острова чрез преговори, а след това да осигурят подкрепата на мнозинството от хората, живеещи в северната и южната част, чрез официална ратификация от двете страни. "Не сме обсъждали това помежду си. Затова не е възможно да се направи пълна оценка", заяви лидерът на кипърските турци Мехмет Али Талят. Кипърският министър на външните работи Маркос Киприану заяви, че "това, което Великобритания може да направи, ако иска действително да помогне за този процес, е да окаже влияние и да насърчи Турция да бъде по-сговорчива."
						Киприану заяви по друг повод в сряда, че блокирането на кандидатурата на Турция за членство в ЕС на срещата на високо равнище на лидерите на ЕС следващия месец не би било в интерес на Кипър. "Естествено, това не означава, че няма да бъдат поставени условия и че ще се даде картбланш. Това е малката цел, която се стремим да постигнем през декември", заяви Киприану по време на еднодневното си посещение в Атина. (Ройтерс, АП, АФП - 11/11/09)

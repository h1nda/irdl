Румъния номинира нов посланик в съседна Молдова
					09/04/2009
					 
						БУКУРЕЩ, Румъния -- В сряда (8 април) депутатите избраха Михня Константинеску за нов посланик в Молдова, който ще поеме поста след експулсирането на предишния посланик Филип Теодореску. Решението бе взето, след като Кишинев обвини Букурещ, че с подкрепата си за бунтовете, които избухнаха във вторник след изборите в неделя, се намесва във вътрешните работи на страната. "Влиянието на Румъния се усеща много силно тук, както и ръката на румънските специални служби," заяви молдовският президент Владимир Воронин. Румънският премиер Емил Бок отхвърли обвинението, като добави: "Неприемливо е, че комунистическата власт в Кишинев прехвърля на Румъния вината за вътрешните проблеми в Молдова."
						Комисиите по външна политика на двете камари на румънския парламент решиха единодушно да подкрепят номинацията на Константинеску. Все пак тя трябва да бъде одобрена и от Молдова. Властите дадоха на Теодореску, както и на служителя от посолството Йоан Габорян, 24 часа да напуснат Кишинев. (Финанчиарул - 09/04/09; АФП, Медиафакс, РИА Новости, Hotnews.ro - 08/04/09)

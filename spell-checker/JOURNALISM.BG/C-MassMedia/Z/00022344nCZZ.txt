Дипломатически дневник: Словенският премиер Янса бе на посещение в Гърция
					24/04/2007
					Гърция и Словения подписаха три споразумения за сътрудничество. Още от седмицата: гръцкият министър на развитието Димитрис Сиуфас посети Букурещ и София; словашкият президент Иван Гаспарович бе на тридневно посещение в Кипър.
					
 
					 
						
Гръцкият премиер Костас Караманлис (вляво) приветства в понеделник (23 април) словенския си колега Янез Янса. [Гети Имиджис]
						
Гръцкият премиер Костас Караманлис и гостуващият му словенски колега Янез Янса подписаха три споразумения за сътрудничество в понеделник (23 април). Договорите обхващат туризма, учредяването на многнационален координационен център за стратегически морски превози и сътрудничеството между океанографските агенции на двете страни. Двамата ръководители обсъдиха още търговските партньорства и инвестициите. 
						*** 
						
Кипърският външен министър Йоргос Лиликас замина в понеделник (23 април) на двудневно посещение в Хърватия. Той ще се срещне с президента Стипе Месич, премиера Иво Санадер и председателя на парламента Владимир Шекс.
						*** 
						Словашкият президент Иван Гаспарович замина в сряда (18 април) на тридневно посещение в Кипър по покана на колегата си Тасос Пападопулос. Гаспарович бе придружен от голяма бизнес- и медийна делегация. Той се срещна с председателя на Камарата на представителите Деметрис Христофиас и с кмета на Никозия Елени Мавру. 
						*** 
						
Македонският министър на труда и социалната политика Люпчо Мешков замина в неделя (22 април) на тридневно посещение в Австралия. Той ще посети Мелбърн, Сидни и Канбера. Посещението на Мешков е по покана на Македонско-австралийската хуманитарна организация. 
						*** 
						
Гръцкият министър на развитието Димитрис Сиуфас посети Букурещ и София в четвъртък (19 април) за разговори по търговски и енергийните проекти, както и за укрепване на двустранното икономическо сътрудничество. В България Сиуфас се срещна с икономическия министър Румен Овчаров и с министъра на регионалното развитие Асен Гагузов, с които обсъди последните събития, свързани с проекта за нефтопровод "Бургас-Александрополис". 
						*** 
						
Гръцкият министър на транспорта и съобщенията Михалис Лиапис се завърна в четвъртък (19 април) от посещение в Токио, където се срещна с министъра на вътрешните работи и съобщенията Йошихиде Суга. Основна тема на разговорите им бе сътрудничеството в областта на съобщенията и информационните технологии, както и възможността за осъществяване на чартърни полети между Атина и Токио през ваканционните сезони. 
						*** 
						Председателят на Европейския парламент (ЕП) Ханс-Герт Пьотеринг призова в четвъртък (19 април) българските избиратели да вземат участие в предстоящите избори за ЕП, които са насрочени за 20 май. В София Пьотеринг се срещна с премиера Сергей Станишев, председателя на парламента Георги Пирински и външния министър Ивайло Калфин. Той откри и офис на ЕП в София.
						*** 
						Генералният директор на Дирекция "Разширяване" в Европейската комисия (ЕК) Майкъл Лий бе в Тирана в сряда (18 април) за разговори с министъра на интергацията Майлинда Брегу и с кмета на Тирана Еди Рама. Той подчерта значението на политическия диалог и консенсуса за напредъка на Албания в Процеса на стабилизация и асоцииране в ЕС.
						*** 
						
България и Азербайджан подписаха споразумение за сътрудничество в гражданската защита и борбата с природни и други бедствия по време на посещението на министъра на извънредните ситуации на Азербайджан Камаладин Гейдаров в София на 17 април. По време на престоя си азербайджанският представител се срещна още с премиера Сергей Станишев и с транспортния министър Петър Мутафчиев. 
						
(Различни източници -- 17/04/07-24/04/07)

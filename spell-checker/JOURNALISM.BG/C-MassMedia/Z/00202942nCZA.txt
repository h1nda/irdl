Със спасителния заем Кипър навлиза в труден период
					29/06/2012
					Кипър става петият член на еврозоната, който получава спасителен заем, но в този случай само дни преди да поеме председателството на ЕС.
					От Константайн Калагън за Southeast European Times от Никозия -- 29/06/12
 
					 
						
Обвързаността на Кипър с гръцките банки го накара да потърси спасителен заем. [Ройтерс]
						В навечерието на срещата на върха на ЕС в петък (29 юни), на която Кипър ще поеме председателството на Съюза, той спечели подкрепа от своите партньори в еврозоната и МВФ да помогнат на банките в страната да се изправят на крака, след като бяха поставени на колене поради силната си обвързаност с гръцкия дълг. 
						След споразумението от 27 юни кипърският финансов министър Васос Шиарли каза, че обвързаността на страната с Гърция е била "нещастна глава в икономическата история на Кипър." 
						Приемането на спасителния пакет, чиито крайна сума и точни условия все още не са договорени, дойде след седмици на догадки и натиск и само дни преди Кипър да поеме ротационното председателство на ЕС. 
						На 25 юни статутът на кипърската икономика бе понижен до степен „боклук” (високорисков) от рейтинговата агенция "Фич", третата подобна агенция, която го стори. "Фич" изрази предположение, че на държавата може да са необходими до 6 милиарда евро, за да изправи на крака своите банки. От 2011 г. средиземноморският остров бе изолиран от международните кредитни пазари поради своя кредитен рейтинг "боклук". 
						Непосредствено след оценката на "Фич" правителството на президента Димитрис Христофиас поиска финансова подкрепа, обявявайки, че Кипър е бил подложен на "отрицателни странични ефекти посредством финансовия си сектор заради голямата си обвързаност с гръцката икономика." 
						До събота средиземноморският остров ще трябва не само да намери 1,8 милиарда евро, за да рекапитализира своята втора по големина банка, "Сайпръс Попюлар Банк", но и - неочаквано за всички - най-голямата банка на страната, Централната банка на Кипър, обяви в сряда, че и тя се нуждае от "временна капиталова подкрепа", оценявана на около 500 млн. евро, в резултат на което общите нужди на страната достигнаха 2,3 милиарда евро. 
						В интервю за SETimes Георгиос Георгиу, член на ръководството на Централната банка на Кипър, обясни, че най-голямата банка в страната подкрепя решението на правителството да поиска финансова подкрепа или от Европейския инструмент за финансова стабилност, или от Европейския механизъм за стабилност. В същото време обаче Георгиу каза, че един двустранен заем от Европа не би изключил финансова подкрепа от друго място. 
						Кипър обмисляше да си осигури заеми от Китай и Русия, надявайки се, че това ще помогне на острова да избегне евентуалните мерки за строги икономии и структурна реформа, с които се свързва европейският спасителен пакет. Островът би искал по-специално да запази 10-процентната ставка на корпоративния данък. 
						Очевидният кандидат за заем е Русия, която миналия декември предостави на Никозия заем от 2,5 милиарда евро. След предложената от ЕС и МВФ подкрепа за страната обаче намесата на Русия изглежда все по-слабо вероятна. 
						В сряда еврогрупата обяви, че в Кипър би била приложена програма, която да "отговори на финансовите, фискални и структурни предизвикателства на икономиката." С европейския спасителен пакет ще дойдат и стриктни мерки, включително фискални реформи за "преструктуриране и свиване", както и опити за повишаване на конкурентоспособността на икономиката на Никозия. 
						Георгиу каза за SETimes, че капиталова инжекция в банковия сектор от европейски спасителен пакет би възстановила способността за стимулиране на растежа. 
						Кипърското правителство съобщи, че все още не са обсъждани конкретни суми, но че двама представители на еврозоната са казали пред "Ройтерс", че общата сума на спасителния пакет би могла да достигне 10 милиарда евро, повече от половината от годишния БВП на Кипър. 
					
				
			
					 
					
 
 

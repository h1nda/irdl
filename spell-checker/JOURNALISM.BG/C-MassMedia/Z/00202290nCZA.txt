Делото "Доброволячка" раздели БиХ
					26/01/2012
					Преустановяването на разследването по случая "Улица "Доброволячка" отново раздели БиХ.
					От Дражен Ремикович за Southeast European Times от Сараево -- 26/01/12
 
					 
						
Членът на военновременното босненско председателство Еюп Ганич бе сред високопоставените заподозрени, оправдани от прокуратурата. [Ройтерс]
						Прокуратурата в БиХ попадна под огън след решението си този месец да прекрати разследването срещу Еюп Ганич, Заим Бачкович, Йован Дивяк и други девет заподозрени в участие в убийствата на улица "Доброволячка" в Сараево. Властите посочиха, че няма достатъчно доказателства, оправдаващи разследването по случая, който вече е с почти двадесетгодишна давност. 
						Решението от 17 януари продължава да разпалва негодувание сред някои среди, които обвиняват прокуратурата на БиХ в прекалена политизация. "Да се откажат от разследването..., означава отказ от правосъдие [и] отказ от процеса на помирение," каза за SETimes Драган Чавич, председател на опозиционната Демократическа партия и бивш президент на Република Сръбска. 
						Седем сръбски военнослужещи бяха убити, а 14 други бяха ранени на улица "Доброволячка" на 2 май 1992 г., когато бе нападната колона на Югославската народна армия (ЮНА). Колоната, водена от мироподдържащи части на ООН, е отстъпвала и е попаднала под обстрел в нарушение на споразумение, гарантиращо безопасно й преминаване. Босненските сръбски сили - подкрепяни от части на ЮНА - обстрелваха Сараево от април, началото на продължилата 43 месеца обсада на града. 
						Неделко Митрович, председател на Организацията на семействата на пленените и убити войници и изчезналите граждани в РС, определи решението на прокуратурата като "акт на малодушие, който доказва, че престъпленията срещу сърби никога няма да бъдат разследвани. Независимо какво се случи, никога няма да се откажем от търсенето на правосъдие за онези, които загинаха," каза Митрович за SETimes. 
						Министерството на вътрешните работи на РС обяви, че обжалва решението, като отново подчерта, че според неговите сведения 43-ма войници на ЮНА са били убити в онзи ден. Според него десетки други са били ранени. 
						За разлика от това хората във Федерация БиХ като цяло приветстваха решението на прокуратурата. 
						"Тези хора героично защитават нашата страна. Истинските престъпници трябва да се издирват сред онези, които нападаха Сараево: Югославската народна армия и сръбските военизирани отряди," каза жителят на Сараево Мирза Жепа, на 34 г., за SETimes. 
						Единият от заподозрените, Заим Бачкович, помощник-командир на Териториалната отбрана (ТО) в началото на войната, каза за SETimes, че решението на прокуратурата означава "край на мъченията срещу мен и семейството ми. Жена ми прекара четири инфаркта и бе в клинична смърт четири пъти за тези десет години. Аз знам, че не съм направил нищо лошо: особено пък не съм извършил нито едно военно престъпление." 
						Прокуратурата обаче обяви, че ще заведе друго дело, свързано с "Доброволячка", по повод на случилото се веднага след стрелбата. "По време на следствието бе установено, че [някои] от заловените войници на ЮНА са били отведени в помещения на ФИС (мегамаркет по онова време), в Централния затвор и в централата на ТО, където са били малтретирани и измъчвани. Следствието, свързано с този въпрос, ще продължи," обещаха от прокуратурата. 
						За президента на РС Милорад Додик решението по случая улица "Доброволячка" е повратно. Той казва, че РС трябва да прекъсне всякакви контакти с държавната прокуратура, институция, която той определя като "чудовище". Той обяви консултации между правителството и парламента на автономната област за "по-нататъшните стъпки". 
						Докато БиХ замразява част от разследването, сръбската прокуратура обяви, че ще продължи със собственото си разследване. Сърбия издаде заповеди за арест на Ганич и 18 други висши длъжностни лица през 2009 г.

Зачестяват случаите на бруцелоза в Босна и Херцеговина
					28/05/2008
					Макар че във Федерация Босна и Херцеговина върлува епидемия от бруцелоза, не се вземат мерки за предотвратяването й. 
					От Юсуф Рамаданович за Southeast European Times от Сараево -- 28/05/08 
 
					 
						
Хората могат да се заразят с бруцелоза чрез консумация на непастьоризирано сирене или мляко. [AФП]
						В Босна и Херцеговина (БиХ) е налице епидемия от бруцелоза и страната трябва да спре разпространението й сред хора и животни, предупредиха студенти от ветеринарния факултет на Университета в Сараево през април, по време на кръгла маса, озаглавена „Бруцелозата в БиХ”. 
						Бруцелозата, известна още като "болест на Банг" или "малтийска треска" при хората, е силно заразна болест, разпространявана чрез контакт с болни животни, консумация на сурово месо, непастьоризирано сирене или заразено мляко. При хората бруцелозата може да причини грипоподобни симптоми, като треска, потене, главоболие, болки в гърба и физическа отпадналост. Възможно е да възникнат тежки инфекции на централната нервна система или на сърдечната обвивка. Според Американския център за контрол и превенция на болестите смъртността е обикновено под 2 % и обикновено се свързва с ендокардит. 
						„При днешните методи на лечение хората се лекуват доста бързо; но лекарите винаги подчертават, че е възможен рецидив – завръщане на симптомите при отслабване на имунитета или при нов контакт с болестта,” обясни професор Тарик Байрович от ветеринарния факултет на Сараевския университет. 
						Миналата година 500 души в БиХ починаха от бруцелоза. Властите са регистрирали 104 нови случая през първите три месеца на тази година. Последната епидемия засегна най-вече ветеринарните работници и стопаните на едър рогат добитък. Специалистите смятат, че епидемията е извън контрол. Системата за защита срещу заразните болести по животните във Федерация БиХ (ФБиХ) функционира слабо и е причина за тревога. 
						Участниците в конференцията подчертаха, че властите са обявили всеобща епидемия от бруцелоза в някои кантони на ФБиХ. 
						На пресконференция след дискусията Муамер Дервишевич, студент по ветеринарна медицина, заяви, че бруцелозата присъства в БиХ от дълго време. Той добави, че тя се е разпространила след конфликта през 1990 г., основно поради липсата на контрол върху вноса на добитък и подвижния начин на отглеждане на едрия рогат добитък. 
						След този конфликт широкото разпространение на болестта, дотогава непозната в БиХ, се засили драстично. В началото на 2000 г. здравните органи установиха ранни случаи сред собствениците на „дарен” добитък. Оттогава болестта се е разпространила. 
						Главният ветеринарен инспектор на ФБиХ Сюлейман Хашимбегович е сред онези, които твърдят, че бруцелозата в БиХ е извън контрол. Той казва, че правителството не прилага необходимите мерки за унищожаване на болестта. Не са налице и нужните закони. Ситуацията по думите на Хашимбегович е тревожна. 
						За разлика от БиХ, в ЕС бруцелозата е почти напълно унищожена. Ветеринарната система на БиХ може би се сблъсква с една от най-трудните си задачи - по някакъв начин да защити хората от болестта, макар че адекватна защита липсва.

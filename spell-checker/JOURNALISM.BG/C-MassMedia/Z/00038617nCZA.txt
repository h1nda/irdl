РС арестува сътрудник на Сарич за пране на пари
					23/05/2011
					Властите твърдят, че бизнесменът е купувал компании с приходи от продажба на кокаин.
					От Лиляна Ковачевич за Southeast European Times в Баня Лука – 23/05/11 
 
					 
						
Полицията арестува Зоран Копич в Баня Лука на 26 април. [Блиц]
						Това може да бъде букварен пример за вида сътрудничество при прилагане на закона, който регионът отдавна обсъжда. В края на миналия месец полицията на Републикя Сръбска (РС) арестува Зоран Копич, един от най-близките сътрудници на укриващия се от правосъдието наркобос Дарко Сарич. 
						След това по заповед на окръжния съд в Баня Лука всички капитали на компаниите на Копич - "Агрокоп", "Авиорент" и заводът за производство на захар в Биелина - бяха замразени. Прокурорите подозират, че компаниите са изпирали наркопарите на Сарич, възлизащи на милиони евро. 
						Полицията на РС оценява капиталите на около 15 милиона евро и твърди, че половината от тях са изпрани наркопари. 
						Най-едрата риба по това дело Сарич остава на свобода. Сърбия е издала международна заповед за арестуването му и той е съден задочно в Белград за пране на пари и контрабанда на наркотици в големи размери, включващи повече от 2 тона кокаин от Южна Америка. Заедно с него са обвинени и други. 
						Колкото до ареста на Копич "това е само началото", каза за SETimes директорът на полицията Гойко Васич. "Сега се създава възможност за удостоверяване на всички спорни сделки [чрез] компанията, собственост на Зоран Копич, от Сърбия и Черна гора и Федерацията", отбелязва той. Приключването на следствието, добавя Васич, изисква сътрудничество с други полицейски агенции в региона. 
						Копич бе арестуван при полицейска операция с кодовото име "Машина", проведена със заповед на специалната прокуратура на РС. Той ще остане зад решетките най-малко до края на май след решение на съдия Даниел Милованович от окръжния съд на Баня Лука, който приведе като аргумент за решението си риск обвиняемият да избяга и "специални обстоятелства, които сочат, че [ако е на свобода] той може да се намеси в следствието и да окаже натиск върху свидетели и съучастници". 
						До неотдавна поне на пръв поглед Копич е живял като законен бизнесмен в Баня Лука. През октомври например неговата компания "Агрокоп" е купила 68% от акциите в завода за захар в района на Биелина. 
						Копич се озовава на кръстопът, след като сръбската полиция установи, че той е в бордовете на няколко компании, собственост единствено на Сарич. Сръбските власти издадоха заповед за арестуването му миналата година, но за това попречи двойното му гражданство, сръбско и босненско. Тъй като БиХ не екстрадира гражданите си в други страни, той ще остане в РС. Сърбия може обаче да го съди задочно. 
						Копич не слизаше от заглавията в пресата преди година, когато полицията в Баня Лука го задържа за разпит, този път по подозрения, че е планирал убийството на сръбския министър на вътрешните работи Ивица Дачич по време на посещението му в РС през юни. Дачич активно следи делото срещу Сарич за контрабанда на наркотици и пране на пари. Копич, заедно със заподозрения Дрзен Големович, остана в ареста по време на посещението, но бе освободен поради липса на доказателства. 
						Една година преди това, през май 2009 г., Големович бе арестуван от Антикорупционната служба на Хърватия УСКОК, която го обвини в сериозни финансови престъплелния. 
						След освобождаването му от Загреб, Големович отива в родния си град Дервента в северната част на РС и там му издават босненска лична карта, което го прави недосегаем за хърватските правораздавателни агенции въпреки заповедта за арестуването му. Миналата седмица обаче Големович се предаде на хърватските съдебни власти и призна, че е извършил престъпленията, за да избегне по-строга присъда, ако бъде съден задочно.

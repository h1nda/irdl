Съветът за прилагане на мира заседава в Сараево 
					30/06/2009
					 
						САРАЕВО, Босна и Херцеговина (БиХ) -- Във вторник (30 юни) Управителният съвет на Съвета за прилагане на мира (СПМ) приключи двудневното си заседание в Сараево. Висшите дипломати, представляващи държавите и организациите, осъществяващи надзор за прилагането на мира в БиХ, проведоха разговори с основните политически лидери. Обсъжданията се съсредоточиха върху закъснението в осъществяването на ключовите реформи, проблеми, свързани с държавното и военното имущество, и напредъка по пътя на евро-атлантическата интеграция. Управителният съвет извърши също така оценка на напредъка по изпълнението на условията за трансформирането на Службата на върховния представител (СВП) в Служба на специалния представител на ЕС.
						Министър-председателят на Република Сръбска (РС) Милорад Додик иска закриването на СВП и заяви, че РС смята всякакво бъдещо използване на Бонските правомощия на върховния представител за неприемливо. Сюлейман Тихич, лидер на Партията на демократичното действие, предупреди дипломатите, че в сегашната политическа ситуация закриването на СВП може да доведе до блокиране на държавните институции и напрежения, които могат да застрашат мира. (БХРТ, Фена, РТРС, СРНА - 29/06/09)

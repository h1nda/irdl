Учениците ще имат по-голям избор след реформата в учебната програма в Черна гора
		14/11/2005
		Като част от цялостната реформа на образователната система, всички 22 гимназии ще започнат да прилагат новата учебна програма от септември 2006 г. За разлика от фиксираните учебни предмети по старата система, при новата учебна програма ще има два компонента: общообразователен и избираем. Учениците ще имат възможност да избират какво да учат, което ще определи до известна степен и вида на тяхното образование. Поддържниците на реформата твърдят, че учениците значително ще обогатят знанията си в училище, тъй като винаги по-добре се усвоява материал, към който те проявяват интерес. 
		От Антонела Архин за Southeast European Times – 14/11/05
 
		 
			
При новата учебна програма учениците ще имат възможност да избират какво да учат и така отчасти сами ще определят вида на образованието си. [ЮНЕСКО]
			През последните няколко години, Черна гора се стреми да осъществява промени: обществени, икономически, политически и образователни. Като част от цялостната реформа на образователната система, всички 22 гимназии от общо 48 средни училища ще започнат да прилагат новата учебна програма от септември 2006 г. За разлика от старата система, при която се изучаваха най-вече определени учебни предмети, при новата програма ще има два компонента: общообразователна част и избираеми дисциплини. Учениците ще имат възможност да избират какво да учат и така частично сами да определят вида на образованието, което получават. 
			Наименованието "гимназия", което се използва в Черна гора е еквивалент на колеж след шести клас във Великобритания, на колеж и лицей във Франция и на лицей и гимназия в Италия. В Съединените щати вместо "средно училище" и "гимназия" се използва "high school" - буквално "високо училище". Накратко, гимназия е общообразователно училище, чиято цел е да подготви младите хора за университета и за придобиване на висше образование. Съществуването на институции от този вид датира в Черна гора от 1326 година. 
			Планираната реформа предвижда учениците да придобиват все по-голям контрол върху обучението си, колкото повече се приближават към завършване на средното си образование. През първата година в гимназията, общообразователната програма ще заема 90 на сто от натовареността на учениците, като останалите 10 процента ще бъдат избираеми дисциплини. До четвъртата година обаче, избираемите дисциплини ще заемат една трета от програмата. През последната година, специално внимание ще се отдели за подготовката за матура. Самата матура ще се промени, за да съответства на международните стандарти и за да придобие по-голямо значение; в бъдеще тя ще даде възможност на учениците да постъпват в университети, без допълнителен приемен изпит, както и ще улесни обучението в чужбина. Предвижда се създаването на специален изпитен център, който ще работи по този проблем и ще функционира като независима институция в образователната система на Черна гора. 
			 Изборът на избираеми дисциплини зависи от интересите на учениците и техните наклонности, както и от бъдещите им планове за по-нататъшното им обучение, от ресурсите на училището, в което учат и от интересите на тяхната общност, както и от задължението да положат матура, обяснява Радован Огнянович, директор на Отдела за програми и стандарти към бюрото за услуги в областта на образованието. Списъкът на избираеми дисциплини никога няма да бъде окончателен; всъщност той ще се обновява и актуализира всяка година. 
			
Изборът на избираеми дисциплини зависи от интересите и наклонностите на учениците, от бъдещите им планове за тяхното обучение, от ресурсите на училището, в което учат и от интересите на тяхната общност. [НАТО]
			Реформирането на гимназиите е само една част амбициозната стратегия за реформа в образованието на правителството. Тя се основава до голяма степен на документ, наречен "Книга на промените на образователната система в Република Черна гора", публикуван през 2001 г. от Министерството на образованието и науката в сътрудничество с Института "Отворено общество". 
			Според стратегията, реформата ще се състои от две основни фази: формулиране на новата образователна система и осъществяването й. Моделът на промяната, изложен в "Книгата на промените", включва общите принципи, използвани от други европейски образователни системи - тоест, принципите на демокрацията, автономията, равните възможности, децентрализацията, дерегулацията, деполитизацията и прозрачността. 
			Основните принципи на образователната реформа в Черна гора, както са изложени в Книгата, са децентрализация на системата, равни възможности, повишаване на качеството на образованието, развитие на човешките ресурси, възможност за образование за всяка възраст, гъвкавост, възможности за трансфер (вертикална и хоризонтална взаимообвързаност на системата) съвместимост на учебната програма с нивото на образованието и постепенно въвеждане на промените. 
			"Книгата на промените" също предлага създаване на двуезични гимназии в райони с преимуществено албанско население. Ако това се одобри, ще бъде възможно да се организира преподаване на чужд език с предварителното съгласие на Министерството на образованието и науката. 
			Реформите ще засегнат еднакво ученици, учители, директори и администратори, и както се получава при всички големи промени, ще има трудности, както и придобивки. Поддържниците на промените твърдят, че учениците ще придобият значително по-богато образование, тъй като усвояването на знания е по-ефективно, когато учениците учат материя, от която се интересуват. Много учители и директори са съгласни с това, макар че някои се плашат от необходимостта от радикална промяна на учебната програма и на методите, които те са използвали през цялата си кариера. В същото време те с нетърпение очакват да имат ученици, които ще бъдат по-силно ангажирани с учебния процес. Високопоставени лица признават, че за да бъдат успешни реформите, ще бъде необходимо да се предприемат действия за облекчаване на преходния период.

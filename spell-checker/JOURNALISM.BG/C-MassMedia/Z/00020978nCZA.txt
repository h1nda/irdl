CE: "Политическата конфронтация забавя важните реформи в Албания"
					15/12/2006
					Конфронтацията и обструкционизма, наложили се в политическия живот в Албания, пречат на осъществяването на важните реформи, се казва в проекторешение на Парламентарната асамблея на Съвета на Европа, публикувано в четвъртък.
					(АП, Съвет на Европа, ОССЕ - 14/12/06; АП - 12/12/06)
 
					 
						
Албанският президент Алфред Мойсиу призова политиците “да си сътрудничат с отговорност и да си имат доверие, за да постигат консенсус за изпълнението на конституционните си задължения” [Гети Имиджис]
						Приветствайки прогреса на Албания към функционираща плуралистична демокрация, Парламентарната асамблея на Съвета на Европа (ПАСЕ) изрази съжаление в четвъртък (14 декември), че конфронтацията и обструкционизмът продължават да влияят неблагоприятно върху политическия живот в страната. 
						"Неблагоприятният политически климат забавя реформите, особено в областта на изборното законодателство и медиите, които трябва спешно да се осъществят с оглед на предстоящите местни избори", се казва в проекторешение на организацията от 46 държави членки със седалище в Страсбург, Франция, което ще бъде одобрено следващия месец. 
						Местните избори в Албания ще се проведат на 20 януари. Посочвайки нежеланието на управляващата коалиция, оглавявана от Демократическата партия, да реформира избирателния кодекс, основната опозиционна Социалистическа партия заяви в четвъртък, че няма да участва в пленарните заседания на парламента до постигането на консенсус относно реформите. 
						Януарските избори ще бъдат “важна проверка на способността на албанските власти да организират свободни и честни избори”, се казва в документа на ПАСЕ, в който се настоява Тирана бързо да реши важните въпроси, свързани с избирателните списъци, изборната администрация, преброяването на гласовете, обработката на данните и процедурите за обжалване. 
						Съгласно споразумението от август между управляващите и опозиционните партии временните регистри на гласоподавателите трябваше да бъдат изчистени до 20 октомври и да се използват като източник за съставяне на избирателните списъци. Социалистическата партия призова за отлагане на изборите до пролетта, за да могат списъците да бъдат коригирани. 
						По-рано тази седмица Европейската комисия (ЕК) призова политическите партии в Албания да поемат отговорност за изборната реформа и “да не очакват международната общност да играе ролята на арбитър между тях". 
						Албанските партии би трябвало “да работят заедно и конструктивно, за да гарантират свободното и честно провеждане на местните избори”, цитира АП изявление на ЕК, публикувано след рутинна среща с албанските власти . 
						Президентът Алфред Мойсиу призова албанските политици “да си сътрудничат с отговорност и да се доверяват едни на други, за да постигат консенсус за изпълнението на конституционните си задължения към страната и нейните граждани". 
						Политическите критерии, които Албания трябва да изпълни, за да се присъедини към ЕС, съвпадат с ангажиментите и задълженията на страната към Съвета на Европа в областта на демокрацията, върховенството на закона и човешките права, отбеляза ПАСЕ. 
						Тя приветства “вече предприетите мерки за въвеждане на нулева толерантност в борбата с организираната престъпност, трафика на хора и корупцията", но призова за по-нататъшни усилия. ПАСЕ акцентира върху необходимостта от внимателна подготовка на законодателство, което напълно да спазва принципите на върховенството на закона, и от по-ефективното използване на съветите на местни и международни експерти в процеса. 
						ПАСЕ също така призова Албания да се съсредоточи върху подобряването на прилагането на законите, тъй като усилията в тази насока не се дали осезаеми резултати."Ефективното прилагане може да бъде подобрено чрез осигуряване на по-голяма прозрачност на процеса на създаване на закони," заяви организацията. 
						Тя отбеляза и необходимостта от по-нататъшни усилия в съдебната и медийната реформа, в борбата срещу домашното насилие и трафика на хора, прекратяването на мъченията и спазването на правата на малцинствата и децата.

Aлбания твърди, че признаването на Косово е приоритет
					04/09/2009
					 
						ТИРАНА, Aлбания -- Новоназначеният външен министър Илир Мета заяви в четвъртък (3 септември), че лобирането за международното признаване на Косово ще бъде приоритет за новото правителство. Той добави, че Албания и Косово също ще работят за засилване на политическите, икономическите, търговските и културните връзки по време на четиригодишния мандат. Лидерът на Социалистическото движение за интеграция (СДИ) също защити съюза, сформиран с дясната Демократическа партия (ДП), която спечели изборите през юни, заявявайки, че СДИ не е предало електората си и левите, тъй като партията не е могла да постигне споразумение с главната опозиционна Социалистическа партия (СП). 
						Междувременно лидерът на СП Еди Рама заяви в четвъртък по повод коалицията между ДП и СДИ, че "това е маскарад, който ще струва скъпо на Албания". Той обяви бойкот на работата на парламента, поради това, което той окачестви като манипулиране на изборите от страна на правителството. (Радио Дукаджини, Teлеграфи, Toп Ченъл, Шекули, Кохавижън - 03/09/09)

Отговорът на Папандреу излага позицията на Гърция
					29/01/2010
					Пет страници, няколко въпроса и някои „трънливи” теми: гръцкият премиер Георгиос Папандреу отбеляза различни политически предизвикателства и покани своя турски колега на посещение.
					От Х. К. Цанис за Southeast European Times от Атина -- 29/01/10
 
					 
						
Според гръцкия премиер Георгиос Папандреу сътрудничеството с Турция може да бъде пример за стабилност в региона. [Гети Имиджис]
						Отдавна очакваният отговор на гръцкия премиер Георгиос Папандреу на широко коментираното писмо, изпратено през ноември миналата година от неговия турски колега Реджеп Тайип Ердоган, пристигна в Анкара в понеделник (25 януари). 
						В писмото от пет страници се излагат отдавнашните позиции на Атина по отношение на различни "трънливи" въпроси, като отново се изтъква желанието на Папандреу за сближаване между Гърция и Турция. Папандреу заема и поста на външен министър на своята страна. 
						Във връзка с континенталния шелф в Егейско море, който разделя двете държави, Папандреу излага подробен списък от условия - включително зачитане на териториалната цялост, международното право и международните договори, както и двустранните и многостранните договори. 
						Атина смята, че най-важният договор е Международният закон за морските пространства, ратифициран от Гърция и останалите членове на ЕС. Той не е подписан от Турция, чиято кандидатура за членство в ЕС все още се разглежда. 
						Според съобщения Папандреу е предложил, ако двете страни не успеят да решат този въпрос сами, да се обърнат съвместно към Международния съд. 
						Папандреу е критикувал и полетите над гръцки острови на турски бойни самолети, отдавнашно оплакване, повдигано от сменящите се администрации в Атина, както и за проучванията за петрол в спорните части на Егейско море. 
						Що се отнася до продължаващия от десетилетия спор в Кипър, гръцкият премиер заяви, че решението е гръцката и турската общност на острова да изберат общо бъдеще "без никаква външна намеса или натиск". 
						В сряда кипърският президент Деметрис Христофиас и лидерът на кипърските турци Мехмет Али Талят съобщиха, че вторият кръг от продължаващите преговори за обединение ще бъде удължен. 
						Според Брейди Кислинг, бивш служител на американското външно министерство, който живее в Атина, диалогът е окуражаващ, но Папандреу е зает с настоящата финансова криза в Гърция. 
						"Ердоган предприе разумен дипломатически ход, като привлече по-голямо обществено внимание върху редица въпроси”, заяви Кислинг. „...За съжаление Георгиос Папандреу просто не може да си позволи да отдели достатъчно енергия точно по този кръг от въпроси.”

ЕС: взаимоотношенията с Русия са "на кръстопът"
					02/09/2008
					ЕС ще отложи по-нататъшните преговори за стратегическо политическо и икономическо споразумение с Русия, докато тя не оттегли всички свои войски от Грузия, заявиха лидерите на ЕС след срещата на върха в Брюксел в понеделник.
					(AФП, AП, Блумбърг, Гардиън, Интърнешънъл Хералд Трибюн, EurActiv - 02/09/08; Ройтерс, AП, AФП, ДПА, Би Би Си, ФТ, Еuobserver, ЕС - 01/09/08)
 
					 
						
"Смятам, че намерихме отличен компромис, като не започнахме както обикновено работа, а все пак си изяснихме, че искаме да поддържаме връзки с Русия", заяви германският канцлер Ангела Меркел. [Гети Имиджис]
						Лидерите на ЕС решиха в понеделник (1 септември) да прекратят преговорите за ново споразумение за сътрудничество с Русия, докато тя не оттегли, както преди бе обещала, всички свои войски от Грузия дотам, където те се намираха преди избухването на конфликта между двете страни миналия месец. 
						 "Докато войските не се оттеглят до позициите отпреди 7 август, срещите по преговорите за Споразумение за партньорство ще бъдат отложени", заявиха те в изявление след извънредната среща на върха в Брюксел. 
						Преговорите за ново политическо и икономическо споразумение между ЕС и Русия, което да замени подписаното през 1997 г. започнаха през юли. Следващият кръг бе насрочен за 15 септември. 
						Френският президент Никола Саркози, чиято страна понастоящем е ротационен председател на ЕС, свика извънредната среща, за да се обсъди кризата в Кавказ и отношенията на блока на 27-те с Русия. 
						Русия се съгласи на 12 август да изтегли всички свои войски от Грузия, но все още държи стотици "миротворци" в страната. 
						"С кризата в Грузия отношенията между ЕС и Русия стигнаха до "кръстопът", заявиха лидерите на блока в съвместно изявление в понеделник, в което призоваха Москва "да не се изолира от ЕВропа" и да спази всички свои ангажименти. Те също отбелязаха, че Съюзът ще следи събитията в Кавказ и Русия до планираната през ноември среща на върха между ЕС и Русия. 
						Саркози, председателят на Европейската комисия (ЕК) Жозе Мануел Барозу и шефът по външната политика на ЕС Хавиер Солана ще посетят Москва и Тбилиси следващата седмица за по-нататъшни преговори за кавказката криза. 
						"Тази криза означава, че трябва да преразгледаме отношенията си с Русия", заяви френският президент пред репортери след срещата на върха. "ЕС би приветствал истинско партньорство с Русия, но за танго са нужни двама." 
						Срещата му следващата седмица с неговия руски колега Дмитрий Медведев ще бъде "решаваща" за отношенията на ЕС с Русия, отбеляза също той. 
						В изявлението си в понеделник лидерите на ЕС порицаха Русия за "прекомерното" използване на сила в Грузия и за едностранното признаване на 26 август на независимостта на откъсналите се от южната й съседка провинции Абхазия и Южна Осетия. 
						"Това решение е неприемливо и Европейският съюз призовава другите държави да не признават тази независимост и иска от ЕК да разгледа практическите последици от това", заявиха те. 
						Лидерите на ЕС решиха да засилят наблюдателската мисия на ОССЕ в Южна Осетия с още около 200 наблюдатели и незабавно изпратят и мисия за установяване на фактите. Те ще окажат помощ за възстановяването на стойност 110 милиона евро и ще организират скоро международна донорска конференция. 
						Според изявлението в понеделник блокът също ще укрепи отношенията си с Грузия. 
						Лидерите възложиха на ЕК да обмисли начини за намаляване на зависимостта на блока от Русия за една трета от неговия нефт и 40% от вноса на природен газ.

Движението "Bells" се стреми към по-зелени Балкани
					28/12/2010
					От Клаудия Лутовска за Southeast European Times в Скопие - 28/12/10
					Нова трансрегионална инициатива събира заедно активисти, експерти по политиката и официални представители, за да намерят решение. 
 
					 
						
Членовете на Bells се срещат във Вльора, Албания. [Клаудия Лутовска/SETimes]
						Деградацията на околната среда и замърсяването на въздуха все повече се превръщат в общи проблеми за Балканите, но усилията да бъдат решени често се осуетяват поради национални бариери и бюрокрация. 
						Ново и разрастващото се зелено движение - Стандарт за екологичен живот на Балканите, известно също със съкращението "Bells" - прекоси национални и политически граници в търсенето на общи решения. 
						"За една година "Bells" успя да създаде парламентарно зелено лоби със 87 членове от всички страни на Балканите", каза Душко Христов, координатор на движението за Македония. 
						"Скоро ще представим платформата на новосформираната Дирекция за климатичните промени в Брюксел, която започна да функционира на 1 декември", каза той за SETimes. 
						На неотдавнашната годишна конференция на "Bells" миналия месец участниците обсъдиха един от най-острите проблеми на Балканите: замърсяването на въздуха. Остарели електроцентрали и топлоцентрали доставят необходимата енергия и осигуряват хиляди работни места, но на висока цена за околната среда. 
						Една такава централа се намира в град Битоля в Македония. Друга е в Обилич в Косово. Вльора, пристанищният град в Албания, където се проведе срещата на "Bells", е мястото, където се планира построяването на топлоцентрала, която според критиците е неикономична, вредна за околната среда и се намира твърде близо до населени места. 
						Частично като резултат от усилията на "Bells", електроцентралата REK в Битоля обеща да спазва екологичните стандарти на ЕС през следващите шест години, заяви държавният секретар на Министерството на околната среда на Македония Лидия Зафировска. 
						В Косово "Bells" работи за намиране на решение за Обилич. "Целта не е да бъде затворена централата, а да им се помогне да приемат нови технологични стандарти, които ще отстранят замърсяването на въздуха", каза за SETime координаторът на "Bells" в Косово Куштрим Калоши. Затова са необходими правителствени разпоредби, закони и адекватно финансиране, добави той. 
						"Bells" най-вече се финансира от правителството на Холандия. Холандският посланик в Сърбия Лорен Луис Стоквис казва, че страната му е инвестирала 22 милиона евро в опит да подобри околната среда в региона и очаква конкретни резултати. 
						"Това е необходимо, за да стане възможно изпълнението на стандартите на ЕС и също за да стане регионът по-стабилен и проспериращ", каза Стоквис. 
						Държавният секретар от Министерството на околната среда на Сърбия Ивица Радович и други официални представители на правителството споделят мнението, че регионът "не може да постигне икономическо и социално развитие, ако не реши проблемите на околната среда". 
						Официалните длъжностни лица в Македония твърдят, че е постигнат напредък, но финансирането продължава да бъде пречка. "Македония се нуждае от около 2 милиарда евро, за да изпълни стандартите на ЕС за защита на околната среда", казва официалният представител на Министерството на околната среда Ядранка Иванова. "Тя е приела 40 закона и 200 подзаконови акта, но трябва да приеме още 100 акта, за да премине изцяло към европейското право." 
						"Законодателството на Македония сега е водещо за балканските държави", каза за SETimes депутатът Йован Лазарев. "Също така Македония има национална екологична стратегия и общините приеха местни екологични планове."

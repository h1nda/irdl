Висш експерт на ЕС подкрепя гръцката страна в спора за сиренето
					11/05/2005
					 
						БРЮКСЕЛ, Белгия -- Генералният адвокат на Европейския съд обяви във вторник ( 10 май), че по негово мнение името на сиренето "фета" е типично гръцко име и заслужава правна защита. Германия и Дания съдят ЕС относно правото на използване на името на популярното бяло сирене, твърдейки, че името се асоциира с процеса, а не с Гърция като страна от която то произхожда. Спорът около бялото сирене "фета" се разиграва вече почти 16 години. Пълният състав на съда ще обяви решението си по това дело до няколко месеца. 
						Други новини: анархисти вилняха в Атина в сряда, преди да се укрият в студентски комплекс. Те държаха няколко десетки души за заложници в комплекса в течение на шест часа, преди полицията да им позволи да излязат, без да бъдат арестувани. Двама души получиха наранявания. Според гръцкия закон полицията може да влиза в учебни заведения само с разрешение. (AП, AНА, Си Ен Ен - 11/05/05; AП, Ройтерс - 10/05/05)

Съветът на ЕС призова за продължаване на подкрепата за полицията в БиХ
					19/07/2005
					 
						БРЮКСЕЛ, Белгия -- На заседание в понеделник (18 юли) Съветът на ЕС по общи въпроси и външни отношения заключи, че е необходимо да продължи подкрепата за полицията в БиХ след изтичането на настоящия мандат на Полицейската мисия на ЕС през декември. В изявление на външните министри на ЕС се казва, че трябва да има и следваща мисия.
						Други новини от понеделник -- Босненският сърбин Бобан Симшич се яви пред съда в БиХ и се призна за виновен по всичките пет обвинения, предявени срещу него за военни престъпления, извършени срещу цивилни босненци през 1992 г. Полицаят от Вишеград е бил член на прословута военизирана групировка, водена от един от най-издирваните от трибунала на ООН заподозрени, Милан Лукич. 
						Също в понеделник районният съд в Сараево потвърди обвинителния акт срещу Мехмед Жилич, бивш министър на вътрешните работи на Федерация БиХ и настоящ съветник на члена на председателството на БиХ Сюлейман Тихич. Жилич е обвинен в злоупотреба със служебно положение, докато е заемал поста на вътрешен министър на автономната област. (Уеб-сайт на ЕС, РТРС, ПБС БиХ, Фена, НТВ Хаят, РТРС - 18/07/05)

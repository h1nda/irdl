Страх от фалит на Гърция е обхванал пазарите, докато правителството се бори с кризата
					20/06/2011
					Еврозоната заяви, че Гърция трябва да приеме мерки за строги икономии, преди да получи финансовото спасително въже, за да избегне неплатежоспособност.
					От Х. К. Цанис за Southeast European Times от Атина -- 20/06/11
 
					 
						
Борещото се с кризата гръцко правителство е изправено пред яростно недоволство у дома заради мерките за строги икономии. [Ройтерс] 
						Финансовите министри от еврозоната не поеха ангажимент в понеделник (20 юни) за отпускане на критичен транш от 12 милиарда евро, част от спасителния пакет от 110 милиарда евро за Гърция, заявявайки вместо това, че ще почакат, докато страната приеме пакет от мерки за строги икономии и повишаване на данъците, преди да се подпишат под отпускането на заема. 
						"Не можем да се ангажираме, без да знаем дали гръцкият парламент... ще одобри ангажиментите, поети от Гърция," каза председателят на 17-членната министерска група и премиер на Люксембург, Жан-Клод Юнкер. 
						Би Би Си предаде, че фондовите пазари и еврото са отбелязали спад в понеделник поради липсата на решение. 
						Решението бе кулминация на трескава седмицата, в която борещият се с кризата гръцки премиер Георгиос Папандреу преструктурира правителството в петък (17 юни) след неуспешен опит да постигне споразумение за подялба на властта с дясноцентристката опозиция, което засили международната тревога от неизпълнение на задълженията по гръцкия държавен дълг. 
						Междувременно Папандреу обяви намерението си да проведе през есента референдум за реформи в конституцията и политическата система. 
						Забавянето на социалистическото правителство на Папандреу да убеди гръцкото общество, че последните мерки за строги икономии, увеличаване на данъците, ускорени реформи и приватизация са задължителни за предотвратяване на фалит, задълбочиха мрачните прогнози за икономиката в еврозоната и извън нея. 
						Еврокомисарят по валутните въпроси Оли Рен се опита да успокои обстановката, заявявайки, че ЕС и МВФ така или иначе ще отпуснат предстоящия транш от 12 милиарда евро в началото на юли. 
						По-важното обаче бе, че Ангела Меркел отстъпи в петък от настояването на Германия притежателите на облигации от частния сектор да споделят значителна част от бремето на втория спасителен пакет за Гърция. 
						В петък статия на първа страница на авторитетния атински финансов всекидневник "Нафтемборики" - на тема седящите протести на главния площад в Атина, вдъхновени от испанските демонстрации на недоволните, т.нар. "индинядос" - изрази общите настроения.
						"Третата гръцка демокрация е мъртва..., това, което съставляваше сърцевината й, лежи като непогребан труп на площад "Синтагма". Странният танц на недоволните "индинядос" упорито отказва да го погребе в името на защитата на придобитите права от "доброто старо време на базирания на кредитите просперитет"... Все пак смрадта от този труп трови настоящето на страната и заплашва да причини необратими вреди на националния организъм." 
						Авторът твърди, че това всекидневно проявление на "властта на народа" подкопава подкрепата за пакета за строги икономии на правителството. 
						Известният с прямия си език издател от неолибералния свободен печат Йоргос Кирцос е не по-малко язвителен. "Провалът на предоговарянето на Меморандума не изключва, а по-скоро задължава подобряване на съдържанието му чрез заместване на конкретни икономически мерки с други, равностойни фискални мерки. Въпреки очевидните затруднения ние сме длъжни да действаме съобразно европейската система, за да не изпаднем в балканизация на икономиката и политическия ни живот," каза Кирцос. 
						За да предотврати подобна перспектива, Папандреу обяви намерението си да сформира ново правителство миналата сряда, часове след като според съобщенията бил казал на партийния лидер на опозиционната "Нова демокрация", Антонис Самарас, че е готов да отстъпи за постигане на евентуален "консенсус" за правителство, подкрепено от всички партии. Потвърждаването на коментара от говорител на правителството предизвика медийна истерия, принудила Папанрдреу да отхвърли перспективата в изявление по националната телевизия. 
						Вот на доверие е насрочен за 21 юни, а правителството осъзнава, че е изправено пред крах, ако не получи подкрепа за мерките за строги икономии. 
						Решението на министрите от еврозоната поставя гръцкия парламент под допълнителен натиск да приеме мерките за свиване на разходите и увеличаване на данъците в размер на 28 милиарда евро, които бяха съгласувани с международните кредитори през май. 
						Единствено открояващата се промяна след преструктурирането на кабинета в петък бе смяната на финансовия министър Георгиос Папаконстантину с министъра на отбраната Евангелос Венизелос, по-рано вътрешнопартиен съперник на Папандреу. 
						Папаконстантину бе отявлен критик на непрекъснатото сваляне на рейтинга от "Мудис" и "Стандард енд Пуърс". 
						Дори Гърция да получи 12-те милиарда евро, за да избегне неизпълнение на задълженията си в средата на юли, финансовите министри от еврозоната признаха, че Атина ще се нуждае от нов спасителен пакет, за да се гарантира, че страната няма да изпадне в неплатежоспособност в началото на следващата година.

Полицейски началник и въоръжен мъж загинаха в престрелка в Македония
					11/09/2007
					 
						СКОПИЕ, Македония -- Местен полицейски началник и въоръжен етнически албанец бяха убити по време на престрелка близо до границата с Косово в понеделник (10 септември). Други двама полицаи и две въоръжени лица са ранени. Инцидентът е станал в село Ваксинце, където през 2001 г. започна метежът на етническите албанци. Престрелката е започнала, когато няколко въоръжени лица са открили стрелба по полицейски патрул, а полицаите са отговорили на стрелбата. Един ранен въоръжен мъж е пресякъл границата с Косово, където е бил арестуван и хоспитализиран в Прищина. Македонските власти са го идентифицирали като Заим Халили, племенник на бивш партизанин, който бе заловен неотдавна след бягство от затвор в Македония. 
						В понеделник парламентът се събра на извънредна сесия, за да разгледа ситуацията със сигурността. Вътрешният министър Гордана Янкуловска омаловажи значението на инцидента, определяйки го като сблъсък с престъпници. (Дневник, Вечер, Утринска Весник, Ройтерс, АФП, АКИ, ЮПИ, Би Би Си - 10/09/07; МИА, Макфакс, A1 ТВ - 09/09/07)

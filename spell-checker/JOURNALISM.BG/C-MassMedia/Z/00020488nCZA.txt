Смесени сигнали относно графика за Косово
					02/11/2006
					Представителите на международната общност изглежда се колебаят дали решението за статута на Косово трябва да се отложи поради предстоящите избори в Сърбия. Междувременно медиите информираха за някои от идеите, предложени от специалния пратеник на ООН Марти Ахтисаари.
					От Игор Йованович и Блерта Фоничи за Southeast European Times – 02/11/06
 
					 
						
Специалният пратеник на ЕС за Косово Щефан Лене (вляво) дава пресконференция с косовския премиер Агим Чеку в Прищина във вторник (31 октомври). [Лаура Хасани]
						Отлагането на решението за статута на Косово "няма да допринесе с нищо", каза специалният пратеник на САЩ Франк Уизнър в Белград във вторник (31 октомври). "Въпросът трябва да бъде решен възможно най-скоро, така че районът да не остава във вакуум," каза той. 
						Той обеща също, че на сърбите ще бъде гарантирано бъдеще в Косово. "Правата на сърбите ще бъдат защитени така, както на никой друг народ на Балканите, наред със защитата на техните църкви и манастири в Косово," каза Уизнър пред репортери след разговори със сръбския президент Борис Тадич, премиера Воислав Кощуница и външния министър Вук Драшкович. 
						Запитан относно възможността за отлагане на решението за Косово поради предстоящите избори в Сърбия, Уизнър заяви, че не може "да говори хипотетично, тъй като датата на изборите в Сърбия още не е определена". 
						Същия ден обаче върховният представител на ЕС по въпросите на сигурността Хавиер Солана намекна, че специалният пратеник на ООН Марти Ахтисаари трябва да отложи представянето на окончателното си предложение за статута до провеждането на сръбските избори, ако те бъдат тази година. 
						"Ако случаят е такъв, смятам, че [бившият финландски] президент Ахтисаари и хората, които му помагат, трябва да изчакат," заяви Солана пред репортери в Мадрид. 
						Междувременно говорител на Ахтисаари омаловажи репортажите в медиите тази седмица, в които се дават подробности за проектопредложението на специалния пратеник. Позовавайки се на западни дипломатически източници, репортажите посочват, че то не предвижда безусловна независимост, а по-скоро пакет от мерки, водещи към "условна независимост". 
						Косово първоначално ще бъде страна без място в ООН, без външно министерство и армия, се казва в репортажите. След период от 12 до 18 месеца обаче косовският парламент трябва да приеме нова конституция, да обяви независимост и да получи правото да поиска пълноправно членство в ООН. 
						Говорителят на Ахтисаари Хуа Джианг обаче подчерта, че специалният пратеник нито е завършил предложението си, нито е представил каквото и да било на служителите на ООН в Ню Йорк, освен първоначални идеи. "Продължаваме да работим върху него, да разговаряме с членовете на Контактната група и бъдещият статут на Косово не може да бъде определен на този етап," заяви Джианг пред белградската новинарска агенция "Бета". 
						Лидери в Белград и Прищина реагираха критично на съобщените подробности. Сръбският премиер Кощуница заяви, че предложението ще бъде "обречено на провал", ако нарушава целостта на сръбската територия, а косовския му колега Агим Чеку заяви пред гостуващия специален пратеник на ЕС Щефан Лене, че "ще има проблем", ако в документа на Ахтисаари не става дума за независимост на Косово. 
						"Мнозинството от косовския народ очаква независимост. Много важно е в доклада на Ахтисаари да се споменава за независимост на Косово," каза Чеку. 
						От своя страна Лене открои необходимостта да се напредва с прилагането на установените от ООН стандарти за Косово. Макар че косовските институции постигнаха голям напредък, "все още им остава много работа", каза Лене. 
						Отказвайки да коментира каквото и да било конкретно решение за бъдещето на Косово, той заяви, че графикът трябва да се изясни след заседанието на Контактната група, насрочено за 10 ноември. 
						"Мисля, че на 10 ноември ще сме по-наясно с дневния ред," каза Лене. "Досега не е взето ясно решение, макар че имаше отделни изявления."

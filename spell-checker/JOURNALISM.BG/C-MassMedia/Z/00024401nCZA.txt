Тормозът на работното място се превръща във все по-голям проблем в Сърбия
					31/10/2007
					Тормозът на работното място, наричан още "мобинг", е достигнал огромни размери в Сърбия и е настъпил моментът той да бъде овладян, смятат експерти.
					От Давор Коникушич за Southeast European Times от Белград - 31/10/07
 
					 
						
Сръбските служители рядко съобщават за тормоз от страх да не изгубят работата си. [AФП]
						"Мобинг" означава подлагане на даден служител на тормоз от страна на негови колеги, подчинени или началници - действие, което става все по-разпространено в Сърбия. На проведена наскоро кръгла маса в Нови Сад експерти се опитаха да разгледат проблема. 
						Според Александър Илич, председател на неправителствената организация "Стоп на тормоза", проблемът се дължи на широко разпространения сред сърбите страх да не изгубят работата си. Служителите се страхуват да съобщават за тормоз, каза той. 
						Представители на профсъюзите смятат, че два вида служители са особено уязвими - новоназначените и по-възрастните работници. И двете групи се чувстват по-несигурни за работното място и за тях е малко вероятно да се оплачат. 
						Една от жертвите, които решиха да говорят, е инженер Драгиша Живанович, който разказа пред сръбски медии за своите преживявания. "След като от инспекцията ме назначиха на работа, започна тормозът. Шефът ми ме караше да мия колите, а аз не съм сигурен, че един инженер трябва да чисти коли," каза Живанович. 
						"Мобингът" е важен въпрос поради вредите, които причинява: подложените на тормоз лица могат да имат психологически проблеми. Фирмите също страдат, когато служителите не са мотивирани да работят и производителността е ниска. Въпреки това някои служители изглежда не осъзнават проблема. 
						В проучване на Весна Балтазаревич, автор на "Мобинг: общуване на четири крака", повече от 60 % от отговорилите са казали, че тормозът ги кара да изпитват неудовлетвореност от работата и влияе върху мотивацията им. "Това е проблем на всички в Сърбия, а не само на отделни лица. Трябва да намерим решение на национално ниво," казва Балтазаревич. 
						Сърбия е една от малкото страни, в които няма закон срещу мобинга. Според Илич Сърбия трябва да изпълни директивите на ЕС чрез законодателство и санкции. 
						Йелица Раячич-Чапакович, заместник-председател на секретариата по труда, заетостта и равенството между половете на Войводина, каза, че Изпълнителният съвет на Войводина ще сформира работна група от експерти, която да напише предложение за промяна на съществуващите трудови закони, за да могат да бъдат съдебно преследвани лица, извършили тормоз. 
						Сред членовете на работната група ще бъдат представители на властите в провинция Войводина и на неправителствени организации, профсъюзи, асоциации на работници и инспекторати, каза тя.

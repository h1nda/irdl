Прокурори на ООН ще прехвърлят 18 дела на национални съдилища
					08/04/2005
					 
						САРАЕВО, Босна и Херцеговина (БиХ) -- Прокурори от трибунала на ООН за военни престъпления искат да прехвърлят 18 дела на съдилища в бивша Югославия. Дванадесет от тези дела са за престъпления, извършени по време на конфликта от 1992-1995 г. в БиХ. Останалите шестима заподозрени ще бъдат съдени за престъпления, извършени в Хърватия. Трима от босненските обвиняеми все още са на свобода. Говорител на трибунала заяви в Сараево в четвъртък (7 април), че националните съдилища постепенно ще поемат отговорността за разглеждане на дела срещу обвиняеми от средно и ниско ниво, докато съдът на ООН ще се съсредоточи върху ключови дела срещу високопоставените лидери. 
						Други новини: Бивш босненско-сръбски полицейски началник се яви пред трибунала на ООН в четвъртък. На Любомир Боровчанин, който пристигна в Хага миналата седмица, бе позволено да се произнесе по повдигнатите срещу него обвинения с месец закъснение, тъй като все още не бе наел собствен адвокат (AФП - 08/04/05; Ройтерс - 07/04/05)

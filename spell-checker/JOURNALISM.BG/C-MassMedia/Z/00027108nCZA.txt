Вашингтон смята, че процесът на присъединяване към ЕС е ключът към изхода от кризата в Турция
					18/07/2008
					Съветникът по националната сигурност на САЩ Стивън Хадли подчерта, че продължаващите реформи по пътя на присъединяване към ЕС ще увеличат стабилността на Турция и ще подобрят дипломатическите й отношения.
					От Айхан Шимшек за Southeast European Times -- 18/07/08
 
					 
						
"САЩ и Турция имат силно стратегическо партньорство. Искаме да продължим и да засилим това партньорство," заяви съветникът по националната сигурност на САЩ Стивън Хадли в петък (18 юли). [Гети Имиджис]
						Съветникът по националната сигурност на САЩ Стивън Хадли бе на посещение в Турция в петък (18 юли), докато кризата в страната се задълбочава на фона на интензивен дипломатически диалог за Иран и Ирак.
						Хадли подчерта значението на стабилността на Турция и даде висока оценка на постигнатото в областта на демокрацията през последните няколко години. Като призова Турция да продължи политическите и икономическите реформи, той подкрепи и кандидатурата на страната за членство в ЕС.
						 "Тези реформи ще направят Турция по-силна и по-богата. ... САЩ силно подкрепят членството на Турция в ЕС," каза Хадли след разговори с турския премиер Реджеп Тайип Ердоган.
						Турция е изправена пред една от най-тежките политически кризи от десетилетия и много анализатори винят политиката на ЕС по отношение на Турция за задълбочаването на кризата.
						 "Кризата е … обвинителен акт срещу [ЕС] за печалния провал на блока да разгледа позитивно кандидатурата за членството на Анкара," писа "Файненшъл Таймс" в уводната си статия тази седмица. "Ако Съюзът бе поставил пред Турция ясни условия и срокове, както генералите, така и ПСР биха концентрирали своите усилия върху присъединяването, а не върху забрадките," пише вестникът.
						Свързаната с политическия ислям Партия на справедливостта и развитието (ПСР) на Ердоган се бори в Конституционния съд срещу усилията на прокурорите да я забранят по обвинения, че партията подкопава светския и демократичен характер на страната. Междувременно срещу група бивши турски военни и твърдолинейни националисти бяха предявени обвинения за подготовка на преврат срещу правителството на ПСР.
						Кризата на доверие както при либералите секуларисти, така и при свързаните с политическия ислям консерватори се задълбочи, след като кипърският проблем и противопоставянето на френския президент Никола Саркози реално блокираха преговорите на Турция за членство в ЕС. Анализатори изразяват опасения, че борбата между силите може да застраши вътрешната стабилност и да обрече на неуспех опитите за установяване на мир в Ирак и решаване на ядрената криза в Иран.
						Коментирайки стратегически въпроси, Хадли изрази желание сътрудничеството между Вашингтон и Анкара да бъде засилено още повече. "САЩ и Турция имат силно стратегическо партньорство," подчерта той. "Бихме искали да продължим и да засилим още повече това партньорство."
						Хадли обсъди също последните събития в Ирак и неотдавнашните съвместни усилия за укрепване на стабилността и сигурността в съседната държава. Ердоган направи своето първо официално посещение в Багдад миналата седмица, като така даде началото на нова стратегическа ера в отношенията между Турция и Ирак.
						Хадли изрази ангажимент да подкрепя Турция за отстаняване на заплахата от терористичната Кюрдска работническа партия (ПКК) в Северен Ирак. "САЩ, Турция и Ирак ще продължат да си сътрудничат срещу нашия общ враг, ПКК," отбеляза той.
						По време на разговорите с президента Абдула Гюл, земестник-началника на турския генерален щаб генерал Ергюн Сайгун и външния министър Али Бабаджан Хадли повдигна въпроса за ядрената заплаха от страна на Иран. Той обсъди неотдавнашното решение на Вашингтон да участва в ядрените преговори между ЕС и Иран и да оцени вероятността за постигане на решение по дипломатически път.
						Бабаджан, който посрещна иранския външен министър Манушер Мотаки в петък в Анкара, каза, че Турция е готова да положи всички усилия, за да намери мирно решение на иранската ядрена криза.
						Турската политика се противопоставя на ядрените оръжия в региона, но според нея държавите имат право да развиват ядрени технологии за мирни цели.

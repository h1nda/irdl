Ръководителят на ЮНМИК: "Преговорите за статута на Косово може да започнат тази година"
					25/02/2005
					 
						НЮ ЙОРК, Съединени щати -- Преговорите за окончателния статут на Косово може да започнат през втората половина на тази година, каза пред Съвета за сигурност на ООН ръководителят на ЮНМИК Сьорен Йесен-Петерсен в четвъртък (24 февруари). Той предупреди, че забавянето на преговорите може да попречи на придвижването на региона към членство в ЕС. Провинцията е отбелязала напредък в изпълнението на международните стандарти, но "е необходимо да се свърши още много за убеждаването на малцинствата, че те имат бъдеще в Косово", каза Йесен-Петерсен. Той добави, че са нужни още действия "за гарантиране на свободата на придвижване на малцинствата и за ускоряване на процеса на завръщане на изселените." Той изрази разочарование от отказа на сърбите да се включат в политическия процес в Косово. 
						В доклад, представен в Съвета миналата седмица, генералният секретар на ООН Кофи Анан заявява, че нежеланието на косовските сърби да участват в процеса е една от основните причини за застоя на преговорите. Анан укорява още и белградското правителство за това, че не насърчава сърбите в провинцията да се включат по-активно в процеса на изграждане на институциите. (Ройтерс, AП, AФП, Б92, Блумбърг - 24/02/05)

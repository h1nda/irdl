Бизнес: Нивото на безработица в Хърватия се повишава
					14/01/2011
					Очаква се нивото на безработицата в Хърватия да продължи да се повишава през тази година. Още в деловите новини: Гърция е намалила своя дефицит; преките чуждестранни инвестиции в Сърбия се очаква да достигнат 4 млрд. евро през тази година.
					 
						
Търсещи работа хора разглеждат обяви за работа в Загреб. [Петър Кос/SETimes]
						По данни на държавната агенция по заетостта, ХЗЗ, публикувани във вторник (11 януари), броят на регистрираните безработни в Хърватия е нараснал на 319 845 души в края на декември, най-високото ниво от април 2005 г. насам. Анализаторите очакват нивото на безработицата да продължи да се покачва през първата половина на тази година. 
						*** 
						По предварителни данни, публикувани от финансовото министерство във вторник (11 януари), благодарение на мерките за съкращаване на разходите през 2010 г. Гърция е намалила бюджетния си дефицит с 36,5 %. Понижението е по-голямо от заложената от правителството цел от 33,2 %. Дефицитът също е намалял до 19,6 млрд. евро от 30,8 млрд. евро през 2009 г., съобщава министерството. 
						*** 
						Директорът на сръбската Агенция за насърчаване на инвестициите и износа (СИЕПА) Божидар Лаганин заяви на 9 януари, че през тази година се очаква преките чуждестранни инвестиции (ПЧИ) в Сърбия да достигнат 4 млрд. евро. Повечето чуждестранни капитали ще дойдат от Италия и Германия, а Южна Корея се очертава да бъде третият най-важен чуждестранен инвеститор. Освен инвестиции в автомобилната индустрия, значителен приток на инвестиции се очаква и в текстилната промишленост и туризма. 
						*** 
						
						Хърватската петролна и газова компания ИНА съобщи, че е открила сателитно петролно поле близо до петролното поле „Жутица”. Първоначалните проучвания показват дневен дебит от 30 куб. м петрол и над 30 000 куб. м природен газ. За по-точна оценка на търговския резерв обаче ще бъде необходим допълнителен анализ. Полето „Жутица” се намира на около 40 км южно от Загреб и се експлоатира от 1966 г. 
						*** 
						
						Македония ще получи 50 млн. евро от Световната банка през тази година, съобщи министърът на финансите Зоран Ставревски в сряда (12 януари) след среща с изпълнителния директор на банката Нгози Оконджо-Ивеала в Скопие. Ставревски заяви, че средствата ще бъдат използвани за подпомагане на бюджета, регионални проекти за застраховане срещу природни бедствия, оказване на подкрепа за изпълнението на енергиен проект, продължаване на кадастрален проект и други инвестиции. 
						*** 
						Изпълнителният директор на Световната банка Нгози Оконджо-Ивеала препоръча на Албания да бъде предпазлива в своите фискални политики. Държавният дълг на страната в момента възлиза на 60 % от нейния брутен вътрешен продукт и трябва да бъде намален, заяви Оконджо-Ивеала по време на посещение в Тирана миналата седмица. 
						*** 
						Министерството на регионалното развитие на Румъния е обявило търгове за инфраструктурни проекти на стойност 3,3 млрд. евро, според официална обява от 9 януари. Проектите включват изграждането на 10 000 км пътища, модернизиране на селските райони и изграждане на канализационни и водоснабдителни мрежи. 
						*** 
						
						България ще поиска да бъде компенсирана от Европейската комисия (ЕК) за претърпените загуби от местните производители на месо и млечни продукти след избухването на зараза от шап в югоизточната част на страната, съобщи във вторник (11 януари) министърът на земеделието Мирослав Найденов. Всички домашни животни в село Кости, където беше открита заразата, бяха умъртвени. Съгласно правилата на ЕО в случай на зараза с болестта шап ЕС осигурява 60 % от общата компенсация, която се дължи на земеделските стопани. 
						
						(Различни източници – 07/01/11 - 14/01/11)

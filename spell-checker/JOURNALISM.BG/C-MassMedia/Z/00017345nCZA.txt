Буш за Ругова: "САЩ загубиха един истински приятел"
					24/01/2006
					Американският президент Джордж У. Буш изпрати послание до народа на Косово, в което изказва съболезнованията си по повод смъртта на президента Ибрахим Ругова и дава висока оценка на позицията му срещу насилието.
					От Блерта Фоничи за Southeast European Times от Прищина – 24/01/06
 
					 
						
Ръководителят на ЮНМИК Сьорен Йесен-Петерсен (в средата) и командващият на КФОР Джузепе Валото отдават последна почит на президента Ибрахим Ругова в понделеник (23 януари). [Лаура Хасани]
						Ибрахим Ругова водеше кампания за мир и демокрация в Косово и спечели уважението на света за принципната си позиция срещу насилието, се казва в телеграмата на американския президент Джордж У. Буш, изпратена в понделеник (23 януари) до Неджат Дачи, временно изпълняващ длъжността президент на Косово. 
						"Загубата на този глас в такъв решителен за Косово момент е особено трагична. Искам да ви уверя, че Съединените щати ще продължат да работят с всички хора в Косово за изграждането на стабилно, демократично и успешно бъдеще," казва Буш в посланието си. "САЩ загубиха един истински приятел. През годините на конфликта Ибрахим Ругова бе гласът на разума и умереността, които помогнаха на народа на Косово да положи основите на едно мирно бъдеще," добави той. 
						Буш бе един от многото световни лидери и международни фигури, които изпратиха послания, за да отдадат почит на Ругова, който почина в събота след неколкомесечна борба с рак на белите дробове. Докато тече подготовката за погребението на Ругова в четвъртък, Албания, Македония и Черна гора вече определиха свои делегации, които да пътуват до Прищина по този повод. 
						Независимо от лютия студ и обилните снеговалежи в понеделник стотици хиляди опечалени започнаха да се стичат в Прищина, за да отдадат последна почит на Ругова, чието тяло е изложено за поклонение в Косовския парламент. 
						"Ще изчакам тук, за да отдам последна почит на президента. Той бе най-великият човек," каза Мухарем Гаши, жител на Прищина. 
						Книгата за съболезнования бе подписана от всички водещи политици в Косово. Президентът Ругова "стана и остава застъпник на независимостта на Косово", написа премиерът Байрам Косуми, добавяйки, че президентът е променил политическите и културните процеси в провинцията. 
						В продължение на 16 години Ругова бе лидер на най-голямата политическа партия в Косово, Демократичната лига за Косово. Той бе избран за президент на 4 март 2002 г. и преизбран през декември 2004 г. 
						В понеделник генералният секретар на НАТО Яп де Хоп Схефер изказа най-дълбоките си съболезнования, подчертавайки, че Ругова ще бъде запомнен със своето "смело и забележително" противопоставяне на насилието и със своята привързаност към идеята за напълно демократично, мирно и многоетническо Косово. Лидерът на НАТО също така изрази увереност, че примерът на Ругова ще продължи да бде водещ за народа на Косово в този критичен за бъдещето на провинцията момент.

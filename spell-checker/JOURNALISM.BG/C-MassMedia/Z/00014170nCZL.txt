Международната общност подчертава важността на реформата в полицията на БиХ 
					08/04/2005
					 
						БРЮКСЕЛ, Белгия -- Без реформа в полицията ЕС не може да започне преговори по Споразумение за стабилизация и асоцииране (ССА) с Босна и Херцеговина (БиХ), заключи Управителният съвет на Съвета за прилагане на мира (СПР) в четвъртък (7 април), по време на редовния си преглед на напредъка за тримесечието. Членовете на СПР се срещнаха в Брюксел с върховния представител Пади Ашдаун, премиера на БиХ Аднан Терзич, министъра на отбраната на БиХ Никола Радованович, президента на РС Драган Чавич и вътрешния министър на РС Дарко Матияшевич, които ги уведомиха за последните събития в страната. По-късно членовете на СПР публикуваха комюнике, в което призовават властите в БиХ по-бързо да изгладят различията си относно изграждането на ефективна полицейска структура на държавно ниво. Те подчертаха също подкрепата си за работата на Комисията за реформа в отбраната, в т. ч. усилията й за увеличаване на професионализма на въоръжените сили. Заседанието на СПР се считаше за особено важно. То бе последното преди провеждането на поредица от срещи през април и май, в които международната общност ще разисква състоянието на стремежите на БиХ за присъединяване към програмата на НАТО "Партньорство за мир" и за започване на преговорите по ССА. (Дневни аваз, Независне новине - 08/04/05; Фена, Уеб-сайт на СВП - 07/04/05)

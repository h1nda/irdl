Според македонския вътрешен министър Костов събирането на оръжията вероятно ще започне през октомври
13/07/2003
 
СКОПИЕ, Македония -- Министърът на вътрешните работи Хари Костов каза в петък (11 юли), че шестседмичната програма за доброволно предаване на нелегално притежаваното оръжие вероятно ще започне на 1 октомври. Първото заседание на координационния орган, отговарящ за прилагането на закона за доброволно разоръжаване, бе проведено в петък. В него влизат представители на парламента, министрите на отбраната, вътрешните работи и правосъдието, представители на неправителствените организации и общинските власти. Костов добави, че след крайния срок 15 ноември ще бъдат налагани сурови наказания и санкции за притежаването на незаконни оръжия. Специална работна група ще изготви подробен план за разоръжаване и ще го връчи на парламента до 24 юли. (Утрински Весник, Дневник, Вест - 12/07/03; MИA - 11/07/03)

Гърция се нарежда почти на последно място при оценка на конкурентоспособността
					06/06/2012
					И без друго помраченият имидж на Гърция понася още един удар. Други бизнес новини: напоследък курсът на динара падна рязко поради натиска, причинен от експанзивната фискална политика, а Истанбул беше домакин на 42-ия ежегоден Световен икономически форум.
					 
						
На 30 май пожарникари протестираха пред Върховния съд в Атина, тъй като договорите им не бяха подновени. Според Годишника на световната конкурентоспособност за 2012 г. Гърция се нарежда на 58-о място сред 59 страни по отношение на управлението на икономическите и човешките ресурси. [Reuters]
						
						Гърция е почти на дъното на най-актуалния Годишник на световната конкурентоспособност за 2012 г., публикуван от швейцарския институт за управление Ай Ем Ди в четвъртък (31 май). Държавата е на 58-о място в списъка от 59 страни. Другите държави от региона, включени в класацията, са Турция на 38-о място, Румъния на 53-о, България на 54-о и Хърватия на 57-о. Годишникът отчита доколко добре страните управляват своите икономически и човешки ресурси, за да увеличават просперитета си. 
						*** 
						
						Сръбската Централна банка обяви в понеделник (4 юни), че е продала 18,5 милиона евро в опит да "облекчи прекомерната ежедневна променливост" на обменния курс между еврото и местната валута. Напоследък курсът на динара падна рязко поради натиска, причинен от експанзивната фискална политика и разширяващите се бюджет и дефицити по текущата сметка.
						*** 
						
						В понеделник (4 юни) и вторник Истанбул беше домакин на 42-ото издание на ежегодния Световен икономически форум. Това беше първия път, когато на форума бяха обсъждани проблеми, пред които са изправени няколко региона в Европа, Близкия изток, Северна Африка и Евразия. Събитието, което се проведе под надслов "Свързване на регионите в трансформация", привлече повече от 1000 участници от 70 страни. 
						*** 
						В понеделник (4 юни) в Атина започна най-голямото корабно изложение в света. Петдневното събитие, което се провежда веднъж на две години и се нарича "Посидония", е привлякло рекордния брой от 1870 изложители от 87 страни, като се очаква да привлече и над 17 000 посетители.
						*** 
						Европейската комисия (ЕК) препоръча България да бъде извадена от списък на страни, които са изправени пред санкции поради прекомерния им бюджетен дефицит, е цитиран да казва на 30 май председателят на Европейската комисия Жозе Мануел Барозу. Така наречената процедура по прекомерен дефицит на ЕС засяга страни, чийто дефицит надхвърля 3% от БВП. Миналата година България успя да намали дефицита си до 2,1% от БВП спрямо 3,8% през 2010 г. 
						*** 
						Планираната магистрала, която ще свързва Турция и България, ще включва и Румъния, обяви в понеделник (4 юни) румънският премиер Виктор Понта, в отговор на покана от българския си колега Бойко Борисов за присъединяване към проекта. Миналия месец България, Турция и Катар се договориха да осъществят чрез обществено-частно партньорство проект на стойност 777 милиона евро. 
						*** 
						
						Турският Конституционен съд в петък (1 юни) отхвърли иск на основната опозиционна Републиканска народна партия за отмяната на закон, който позволява изграждането на атомна електроцентрала в южната провинция Мерсин. Централата, съвместен проект между Турция и Русия, ще има четири реактора и капацитет от 4,8 gW. Планира се строителните работи на турския бряг на Средиземно море да започат в средата на 2014 г. 
						*** 
						В събота (2 юни) македонското правителство представи пакет от 12 икономически и социални мерки, включително четири, които целят да създадат между 6000 и 8000 нови работни места. Останалите целят да подкрепят бизнеса, семействата в риск, селскостопанските производители и хората, работещи в транспортния сектор. Правителството планира да задели 13 милиона евро, за да приложи тези мерки.
						
						(Различни източници -- 30/05/12-06/06/12) 
					
					
				
			
					 
					
 
 

Радикалите предлагат коалиция на ДПС в Белград
					21/09/2004
					 
						БЕЛГРАД, Сърбия-Черна Гора -- Ултранационалистическата Сръбска радикална партия (СРП) е предложила сформирането на коалиция с Демократическата партия на Сърбия (ДПС) на премиера Воислав Кощуница в градския съвет на Белград. Заместник-председателят на СРП Томислав Николич заяви в понеделник (20 септември), че той и Кощуница ще се срещнат и ще обсъдят предложението в сряда, въпреки че ДПС изразява неохота за сътрудничество с радикалите. На местните избори в неделя СРП спечели 27 места в градския съвет на Белград, ДПС - 13, а техният основен опонент, Демократическата партия на президента Борис Тадич, извоюва 34 места.
						Също в понеделник Конгресът на местните и регионални власти в Съвета на Европа оцени високо провеждането на изборите. Ален Шенар, ръководител на мисията наблюдатели, заяви, че гласуването е било добре организирано и в общи линии е съответствало на сръбските ангажиментите за придържане към стандартите на СЕ. (Б92, уеб-сайт на СЕ, Танюг - 20/09/04)

Американски представители заявиха, че планът на Ахтисаари е единственият път за решаване на косовския въпрос 
					13/06/2007
					 
						ПАРИЖ, Франция -- Заместник държавният секретар на САЩ Никълъс Бърнс каза по време на посещение в Париж във вторник (12 юни), че западните демокрации ще продължат опитите си за прилагане на плана за статута на Косово, предложен от бившия финландски президент Марти Ахтисаари. „Той (планът Ахтисаари) е единственият път напред и ние смятаме, че не може да има отстъпление от него", каза той. Планът ще предостави контролирана независимост на провинцията.
						В Белград обаче президентът Борис Тадич настоя, че страната му ще се стреми към запазване на своя суверенитет, като в същото време ще поддържа и своята кандидатура за ЕС. Сърбия „няма да се откаже нито от Косово, нито от своето европейско бъдеще”, каза той. Министър-председателят Воислав Кощуница направи подобно изказване. 
						Международната контактна група за Косово проведе редовното си заседание в Париж и потвърди своята подкрепа за плана Ахтисаари. Представителите на Русия обаче -- които подкрепят Белград – не присъстваха на заседанието. (Блиц - 13/06/07; Ройтерс, АФП, РТС, Танюг, Бета, Б92, РТК, РСЕ, Телеграфи, Balkanweb - 12/06/07)

Руският "Газпром" ще строи газопровод през Сърбия
					27/12/2006
					Сръбското правителство и "Сърбиягаз" подписаха меморандум за разбирателство с руския енергиен гигант "Газпром" за газопровод на стойност 1 милиард долара. 
					От Игор Йованович за Southeast European Times в Белград – 27/12/06 
 
					 
						
Генералният директор на "Газпром" Александър Медведев. [Гети Имиджис]
						"Газпром" планира да построи 400-км газопровод през Сърбия, простиращ се от границата с България до границата с Хърватия. Меморандумът за разбирателство бе подписан от генералния директор на руската компания Александър Медведев, както и от министъра на енергетиката и рудодобива на Сърбия Радомир Наумов и от генералния директор на "Сърбиягаз" Милош Миланкович. 
						Газопроводът ще пренася руски природен газ от Турция до Северна Италия през България, Сърбия и Хърватия. Неговият капацитет ще възлиза на 20 милиарда кубически метра газ годишно. Според прогнози на правителството, газопроводът ще носи приходи от 200 милиона долара, които ще се делят между Сърбия и "Газпром". За строежа са необходими инвестиции от 1 милиард долара. 
						Сръбският премиер Воислав Кощуница заяви, че проектът е важен не само защото представлява голяма инвестиция, но и също поради възможността за осигурени доставки на газ за Сърбия. Министърът на икономиката Предраг Бубало добави, че строежът на газопровода ще допринесе за енергийната и обща сигурност на страната, докато президентът Борис Тадич подчерта значението на по-евтиния природен газ за сръбската промишленост. Това, каза той, ще направи сръбските стоки по-конкурентоспособни на европейския пазар. 
						Руският посланик в Белград Александър Алексиев заяви, че подписването на меморандума за газопровода приближава Сърбия и Русия до решаване на икономическите въпроси, които досега спират ускореното развитие на двустранните отношения. "Русия е главният търговски партньор за Сърбия, като търговският обмен тази година ще надмине 2 милиарда долара", зяави Алексиев. 
						В Сърбия има около 190 000 потребители на природен газ. Но само 1000 от тях са промишлени обекти, които използват природен газ най-вече за отопление. Според проучванията в страната има около 250 000 потенциални нови потребители. В момента Сърбия посреща 14 % от своите енергийни потребности с природен газ, а до 2020 г. този дял ще нарасне до 20 %. .

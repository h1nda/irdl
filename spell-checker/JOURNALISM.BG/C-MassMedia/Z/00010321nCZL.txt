Висш американски дипломат е на посещение в Косово и Сърбия
30/03/2004
Помощник-държавният секретар на САЩ по политическите въпроси Марк Гросман е на посещение в Белград във вторник (30 март) след консултации с международни и местни представители в Косово.
(АП, AФП, Радио Б92, International Crisis Group - 29/03/04)
 
 
"Предстои да видим какви стъпки трябва да се предприемат," заяви в понеделник (29 март) помощник-държавният секретар на САЩ по политическите въпроси в Прищина. [Лаура Хасани]
Помощник-държавният секретар на САЩ по политическите въпроси Марк Гросман е на посещение в Белград във вторник (30 март) след ден на консултации с международни и местни представители в Косово. Предвижда се той да се срещне със сръбския премиер Воислав Кощуница и с други висши представители.
Визитата на Гросман, се казва в съобщение на американското посолство в Белград, "подчертава продължаващия партньорския ангажимент на САЩ към Сърбия-Черна Гора с оглед регионалната стабилност и интеграцията в евроатлантическата общност."
Ситуацията в Косово и други въпроси от регионално и двустранно значение се очаква да бъдат включени в дневния ред на разговорите.
Осъждайки неотдавнашното насилие в Косово, Гросман каза, че такива явления са неприемливи и не бива да се повтарят. "Предстои да видим какви стъпки ще се предприемат," цитира белградското радио Б92 неговите думи от понеделник след разговорите с ръководителя на ЮНМИК Хари Холкери в Прищина.
Сблъсъците между албанските и сръбски общности в провинцията, които избухнаха на 17 март, причиниха смъртта на 28 души и наранявания на стотици други.
Гросман се срещна с премиера на Косово Байрам Реджепи, с председателя на парламента Неджат Дачи и други ключови албански политици. Той освен това е изслушал оплакванията на сръбското малцинство в провинцията. Представителите на сръбската коалиция "Завръщане" са поискали виновниците за изстъпленията да бъдат изправени пред съда.
"Обещанието на Гросман, че виновниците и организаторите ще бъдат наказани, заедно с онези, които са се опитали да извлекат политически дивиденти от това, ни дава известна надежда," каза сръбският лидер Оливер Иванович.
Потвърждавайки, че международната общност ще продължи ангажимента си към политиката "стандарти преди статут" относно Косово, американският дипломат каза, че стандартите в скоро време ще се предефинират, за да бъдат включени аспекти като децентрализацията и разпоредби за гарантиране на физическата и правна сигурност на всички жители на Косово.
"В скоро време децентрализацията ще си проправи път и тогава ще постигнем поне някакъв тип самоуправление, при което сърбите ще могат да намерят място за себе си и някакъв вид подкрепа," заяви Гросман.
Според него Холкери планира да представи следващата седмица нова стратегия за покриване на стандартите, установени от международната общност. Това означава въвеждането на ясни и прозрачни стандарти, които могат да се оценят през 2005 г., посочи Гросман. Той подчерта, че нерешеният статут на провинцията не може да оправдае актове на насилие, които единствено "усложняват" задачата.
Посещението му в Белград съвпадна с визитата на висши представители от МВнР от три от шестте държави от Контактната група за бивша Югославия. Всяко решение за ситуацията в Косово ще се нуждае от зелената светлина на Контактната група, включваща и САЩ. Френски, германски и италиански представители пристигнаха на двудневна мисия в Белград в понеделник, за да обсъдят ситуацията в Косово със сръбски политически лидери.
Визитата на Гросман се осъществи и ден преди крайния срок в сряда, когато американският държавен секретар Колин Пауъл трябва да удостовери пред Конгреса, че Сърбия сътрудничи с Трибунала на ООН за военни престъпления в Хага. Отказът от сътрудничество може да лиши Сърбия от така необходимата американска финансова помощ на стойност около 83 млн. евро.
"Разговаряме с тях за сътрудничеството с Трибунала и просто ще трябва да видим докъде сме стигнали, когато дойде моментът," заяви говорителят на Държавния департамент Ричард Баучър.

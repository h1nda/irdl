Процесът на европейска интеграция е "жизненоважна национална задача" за Албания
					14/07/2008
					Албания се намира на вълнуващия път към евроатлантическа интеграция, след като получи покана за членство в НАТО по-рано тази година и мотивация за реформите за ЕС. Докато страната се придвижва напред, ясната визия на правителството ще отвори вратите към пълна интеграция и съобразяване с организационните стандарти, заяви външният министър на Албания Лулзим Баша пред сътрудника на Southeast European Times Сами Неза 
					От Сами Неза за Southeast European Times в Тирана -- 14/07/08
 
					 
						
Министърът на външните работи на Албания Лулзим Баша. [Гети Имиджис]
						
						Southeast European Times: Какви са главните предизвикателства пред Албания в усилиятта й към европейска интеграция? 
						
						Лулзим Баша: Албания пое по пътя към европейска и евроатлантическа интеграция преди години. Ние направихме своя избор. Днес сме свидетели на резултатите. Те изискваха политическа смелост, ясна визия и твърда решимост. Ние ги имахме по онова време, имаме ги и днес. 
						През последните две десетилетия Албания активно пое по пътя на преобразования към свобода, демокрация, върховенство на закона и пазарна икономика. Бяхме изправени пред различни предизвикателства, но две задачи останаха в сърцевината на целия процес: пълно членство в НАТО и интеграция в ЕС. 
						Албанското правителство смята, че процеса на европейска интеграция е жизненоважна национална задача. Ние работим много усилено, за да изпълним Критериите от Копенхаген и други инструменти, гарантиращи постигането на необходимите европейски стандарти. 
						Понастоящем Албания се намира в решаваща фаза на процеса на интеграция в ЕС. Ние подписахме Споразумението за стабилизация и асоцииране (ССА) преди две години и скоро то ще бъде ратифицирано от всички страни-членки на ЕС. ССА осигурява основните насоки за процеса на реформи в Албания. Всички усилия, които полагаме, за да ускорим интеграцията в ЕС, се съдържат в реформите, които албанското правителство осъществява. 
						Реформите целят провеждането на борба срещу организираната престъпност и незаконния трафик, намаляване на корупцията и укрепване на административния капацитет, привличане на повече чуждестранни инвестиции и създаване на здравословна бизнес среда, укрепване на върховенството на закона и подобряване на съдебната и избирателната системи. 
						
						SETimes: Ще поиска ли Албания да получи статут на страна-кандидат за членство в ЕС и кога? 
						
						Баша: Статутът на страна-кандидат за членство в ЕС ще дойде като естествен етап по нашия път към интеграция в ЕС. Това е резултат от съществения напредък, който Албания постигна в осъществяването на реформите по интеграцията. Нашият подход към ЕС не е свързан единствено с дати и срокове, макар че те представляват важен елемент от него, но той най-вече е основан върху качеството, мащаба и ефективността на реформите. 
						Моментът на кандидатстване за членство е решаващ етап от целия процес на интеграция... ние смятаме, че кандидатурата ще бъде представена в тясно сътрудничество и консултации с ЕС. Ние ще приложим същата философия на сътрудничество, консултации и партньорство, която използвахме и в миналото. 
						
Избирателният процес в страната ще изисква реформи като част от нейния път към интеграция. [Гети Имиджис]
						
						SETimes: Може ли Албания да си позволи бърза интеграция и ще позволи ли това административният капацитет на страната? 
						
						Баша: Албания от самото начало е за интеграция в ЕС. По наше мнение тя е уникален пример за широка обществена подкрепа и пълна поддръжка от страна на всички политическа партии. Ние съзнаваме трудностите и се съобразяваме с реалността, че интеграцията в ЕС е процес. 
						Правителството е решено да постигне необходимия административен капацитет за интеграция в ЕС и се стреми да реши проблема. Административната реформа е една от реформите, с които правителството се е ангажирало сериозно. Тази реформа е от решаващо значение за процеса на реформи и резултатите вече са налице. 
						Интеграцията в ЕС и пълното съобразяване със стандартите на ЕС изискват ясна визия на правителството за главните административни структури, [които] носят отговорност за изпълнението на задълженията, изложени в главите на законодателството на ЕС /Acquis/. Административните реформи се обсъждат с оглед осъществяването на националните задължения и в контекста на рамката на интеграционния процес. 
						
						SETimes: Каква е позицията на Албания по отношение на името на Македония и ще повлияе ли Албания върху решаването на този проблем между двете съседни страни? 
						
						Баша: Aлбания се придържа към политиката на приятелство и добросъседство. 
						По отношение на името, ние бихме искали да подчертаем, че това не е част от нашите двустранни отношения с Македония. Ние сме за това да бъде намерено решение колкото се може по-скоро, което да бъде приемливо и за двете страни [Maкедония и Гърция], чрез двустранни преговори с помощта на ООН. 
						Ние се надяваме, че решаването на проблема ще укрепи мира, стабилността и просперитета в региона. Съществен принцип на нашата външна политика е да подкрепяме всички инициативи, които носят мир и стабилност в нашия регион и помагат за евроатлантическата интеграция на всички страни от региона. 
						
						SETimes: Aлбания скоро получи покана за членство в НАТО. Какви са придобивките за Албания от това членство? Почувства ли се в страната факта, че Албания получи тази покана? 
						
Албания получи покана да се присъедини към НАТО през април. [Гети Имиджис]
						
						Баша: Това, което се случи на срещата на върха в Букурещ през април 2008, когато Албания бе поканена заедно с Хърватия да започне присъединителни преговори, е награда за усилията на Албания и мотивира страната да продължи да осъществява реформите. 
						Решението на срещата на върха в Букурещ е исторически момент, който увенчава 15-годишните усилия на Албания към процеса на евроатлантическа интеграция и отбелязва началото на нова епоха в отношенията й с нейните съюзницит в настоящия момент и в бъдеще. 
						Това събитие е изключително постижение за Албания и в същото време признание за новата действителност в Албания, постигната благодарение на положителните промени и трансформации, колкото и болезнени да се те, във всички области на икономическия, политическия, обществения и военен живот, човешките права и правата на малцинствата. 
						Това пряко ще допринесе за увеличаване на стабилността в страната и в региона; разширяването също ще окаже влияние върху свободното движение на хора и култури, върху икономическото развитие чрез нарастване на инвестициите и прехвърлянето на капитали и върху развитието на транспортната инфраструктура; последното ще окаже съществено влияние върху развитието на туризма, тъй като Албания притежава огромен и все още неизползван потенциал. 
						
						SETimes: Какви са отношенията на Албания с Косово и с другите балкански страни? 
						
						Баша: Сътрудничеството с [Koсово] е важна част от нашата регионална политика. Състоянието на взаимоотношенията между Албания и Косово в момента е отлично. Те се основават върху принципите на добросъседство, сътрудничество и уважение на границите, признати на международно равнище. Повече от 33 споразумения и меморандуми за разбирателство лежат в основата на тези двустранни отношения. Ние очакваме да задълбочим още повече и да институционализираме тази рамка и в бъдеще. 
						Отношенията между Албания и държавите от региона също са добри. Tе се основават на принципите на сътрудничество, добросъседство и взаимно уважение на териториалната цялост. Албания няма нерешени проблеми със своите съседи. 
						Регионалната политика на Албания е движена от препоръките на ЕС и условията на ССА. Изпълнението им е условието за европейска интеграция на Албания и региона като цяло.

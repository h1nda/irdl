Дипломатически дневник: Месич бе в Брюксел за разговори
					05/12/2006
					Хърватският президент се срещна в Брюксел с официални представители на ЕС, НАТО и Белгия. Още от седмицата: Меркел подкрепи евроатлантическите надежди на Сърбия; косовските лидери търсят международна подкрепа за независимостта. 
					
 
					 
						
Хърватският президент Стипе Месич бе на двудневно посещение в Брюксел. [Гети Имиджис]
						
Хърватският президент Стипе Месич започна двудневно официално посещение в Брюксел в понеделник (4 декември). Той се срещна с председателя на Европейската комисия Жозе Мануел Барозу, председателя на Европейския парламент Жозеп Борел, генералния секретар на НАТО Яп де Хоп Схефер, белгийския крал Албер II и членове на белгийското правителство. 
						*** 
						Германският канцлер Ангела Меркел заяви в петък (1 декември), след среща в Берлин със сръбския президент Борис Тадич, че страната й подкрепя усилията на Сърбия за присъединяване към евроатлантическите структури. Тя обаче подчерта, че пълното сътрудничество с Трибунала на ООН за военни престъпления остава най-важното условие.
						*** 
						
Хърватският президент Стипе Месич, премиерът Иво Санадер и гостуващият косовски премиер Агим Чеку бяха единодушни в петък (1 декември) в Загреб, че решаването на въпроса със статута на Косово трябва да допринесе за по-нататъшното стабилизиране и нормализиране на региона. Чеку бе в хърватската столица в рамките на продължаваща дипломатическа обиколка, предназначена да засили подкрепата на международната общност за стремежите на Прищина към независимост. По-рано той бе на двудневно посещение в Москва, където се срещна с руския зам. външен министър Владимир Титов и с парламентарни представители. 
						*** 
						
Косовският президент Фатмир Сейдиу бе в Ню Йорк до четвъртък (30 ноември), където проведе срещи с генералния секретар на ООН Кофи Анан, специалния пратеник Марти Ахтисаари и посланиците на страните, постоянни членки на Съвета за сигурност на ООН. 
						*** 
						
Хърватският президент Стипе Месич се срещна с тримата членове на Председателството на БиХ по време на посещение в Сараево в четвъртък (30 ноември). Месич призова страната да засили сътрудничеството си с Трибунала на ООН за военни престъпления и да изпълни задълженията си към международната общност. 
						*** 
						Еврокомисарят по разширяването Оли Рен бе в Хърватия от четвъртък (30 ноември) до събота. Той се срещна с високопоставени членове на държавното ръководство и участва в конференция за съдебните реформи и усилията в борбата с корупцията.
						*** 
						Председателят на Европейския парламент Жозеп Борел отново потвърди подкрепата си за кандидатурата на Албания за членство в ЕС, заявявайки, че Съюзът би бил "непълен без Западните Балкани". Той се срещна с председателя на албанския парламент Жозефина Топали в Брюксел в сряда (29 ноември). 
						(Различни източници -- 28/11/06-05/12/06)

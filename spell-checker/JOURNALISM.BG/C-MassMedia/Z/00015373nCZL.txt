ЮНМИК: "Проектите за децентрализация в Косово ще бъдат тест за правителството"
					25/07/2005
					 
						ПРИЩИНА, Косово, Сърбия и Черна гора -- В петък (22 юли) ръководителят на ЮНМИК Сьорен Йесен-Петерсен е издал решение за започване на пилотни проекти за децентрализация в Косово, съобщиха от неговата служба. Проектите ще започнат в пет новосъздадени структурни единици на местното самоуправление: Грачаница (близо до Прищина), Генерал Янкович (близо до Качаник), Юник (близо до Дечани), Мамуша (близо до Призрен) и Партеш (близо до Гниляне). Според ЮНМИК инициативата ще бъде важна проверка за правителството на Косово и за временните институции на самоуправлението. По-късно в петък мисията на ОССЕ в Косово приветства действията на Йесен-Петерсен, като каза, че това е стъпка към приближаване на управлението до народа. Мисията на ОССЕ призова също бързо да бъдат назначени общинските съвети и да бъдат определени компетенциите на новите общински единици. (Бета - 24/07/05; Уеб-сайт на ОССЕ, Танюг - 22/07/05)

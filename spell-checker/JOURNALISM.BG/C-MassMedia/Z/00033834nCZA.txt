МВФ даде зелена светлина на заем от 350 млн. евро за Сърбия
					18/03/2010
					МВФ даде висока оценка на икономическото представяне на Сърбия напоследък, което е достатъчно добро за нов стендбай заем. Сърбия обаче трябва да преодолее кризата си и да изпълни изискванията, поставени от Фонда, заявиха представители на МВФ.
					От Георги Митев-Шантек за Southeast European Times от Белград – 18/03/10
 
					 
						
Замразените пенсии и безработицата остават най-големите предизвикателства пред сръбското правителство, според мисията на МВФ. [Гети Имиджис]
						Сърбия е постигнала всички "основни количествени цели" и успешно изпълни своето стендбай споразумение с МВФ за 2,9 млрд. евро, каза Алберт Йегер, ръководител на сръбската мисия на Фонда, след двуседмичен преглед на споразумението. Същевременно Фондът подчерта нуждата от значителен напредък в структурните области, като реформата на пенсионната система например. 
						 "Програмата върви добре... със значителен запас," каза Йегер. "Повод за оптимизъм е, че със стабилизирането на глобалната икономика и запазването на ангажимента на чуждестранните банки към Сърбия икономиката започва да се възстановява." 
						Сърбия не е получавала подобна оценка от МВФ за последните десет години, каза министърът на икономиката и регионалното развитие Младжан Динкич. 
						От друга страна, замразените заплати в публичния сектор и пенсиите, високата безработица и растящият брой на фалитите остават "силни насрещни ветрове" пред страната, съгласно доклада на МВФ. 
						МВФ смята да направи проверка на правителствения план за нова индексация на пенсиите, който според вицепремиера Йован Къркобабич ще влезе в сила до април 2011 г. Планът предвижда коригиране на растежа на пенсиите в съответствие с покачването на заплатите в публичния сектор. 
						Промяната в начина на изчисляване на пенсиите засега е само предложение, каза Йегер, отбелязвайки, че МВФ е скептично настроен относно предложението. 
						 "Това може да се направи само ако и заплатите, и пенсиите през следващите две-три години се повишат така, че техният дял от БВП да намалее сериозно," каза той. "В този момент няма гаранция, че през следващата година, която е началото на предизборен период, държавните заплати ще могат да бъдат контролирани." 
						МВФ напомни също така на правителството за дадените обещания в предишни прегледи на споразумението, като съкращаването на персонала в публичния сектор. Според официалната статистика една трета от двата милиона заети лица в Сърбия работят в някакво ниво на управлението или в дружества, държавна собственост. Правителството смята да намали този брой с около 8 000 служители през април. 
						"Ние сме договорили постепенно свиване на публичните разходи, което би трябвало да възлиза на 2 % от БВП между края на 2008 и края на 2010 г.," каза финансовият министър Диана Драгутинович. 
						Съкращенията в държавната администрация ще бъдат една от няколкото теми, които делегацията на МВФ ще разгледа на следващата среща, насрочена през май. 
						Друго предизвикателство, което Сърбия трябва да преодолее, според изискванията на МВФ, е стабилизирането на националната валута. Динарът се е обезценил спрямо еврото и курсът му напоследък е около 99,33 динара за едно евро, каза Драгутинович. 
						 Сърбия трябва да намали зависимостта си от външни заеми, да насърчи вътрешните спестявания и да привлече чуждестранни инвестиции, смята МВФ. Сърбия не може да си позволи завръщане към модела на растеж отпреди кризата, базиран на високо потребление, ниски вътрешни спестявания и нисък износ, каза Йегер. 
						"Сърбия трябва да "мине на по-висока предавка" и да последва примера на успяващите източноевропейски страни, които съумяха да изградят конкурентоспособни икономики с продаваеми стоки и високи нива на вътрешните спестявания," каза Йегер. "Това е болезнено в краткосрочен план, но печелившо в дългосрочен план."

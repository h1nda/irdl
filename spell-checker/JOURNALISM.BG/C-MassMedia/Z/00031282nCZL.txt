Косовските сърби отбелязаха годишнина от нападението в Гораждевац
					14/08/2009
					 
						ПРИЩИНА, Косово -- Косовските сърби в Гораждевац, край Печ, отбелязаха в четвъртък (13 август) шестата годишнина от нападението срещу сръбски младежи, които се къпели в р. Бистрица. Въоръжени лица убили двама младежи и ранили други четирима. Семействата, приятели и сръбският държавен секретар за Косово, Оливер Иванович, присъстваха на панихида за жертвите. Иванович каза, че разкриването на престъплението ще бъде "сериозен тест за ЮЛЕКС". Един от оцелелите, Богдан Букумирич, заяви за информационната агенция "Танюг", че възнамерява да заведе съдебен иск в Европейския съд за човешките права в Страсбург. Той иска да съди членовете на международната съдебна мисия в Косово за липсата на напредък в разследването на престъплението. (Бета, Танюг, РТС, Б92, EMportal - 13/08/09)

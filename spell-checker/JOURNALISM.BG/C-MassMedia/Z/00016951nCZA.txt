Бивш немски министър ще замести Ашдаун като върховен международен представител в БиХ
					15/12/2005
					Кристиян Шварц-Шилинг бе назначен в сряда за следващ върховен представител на международната общност в Босна и Херцеговина. Той ще поеме поста от британеца Пади Ашдаун на 31 януари.
					(Скотсмън - 15/12/05; AП, АФП, ДПА, Дойче веле, Интърнешънъл херълд трибюн, АНД Кронос интърнешънъл, СЕЕ сикюрити монитор, Служба на върховния представител -14/12/05)
 
					 
						
Немския дипломат Кристиян Шварц-Шилинг бе назначен за нов върховен представител на международната общност в Босна и Херцеговина. [AФП]
						Кристиян Шварц-Шилинг, бивш министър на пощите в Германия и експерт по Балканите, бе назначен в сряда (14 декември) за следващ върховен представител (ВП) на международната общност в Босна и Херцеговина (БиХ). Той ще поеме поста от британеца Пади Ашдаун на 31 януари. 
						Назначението на Шварц-Шилинг бе оповестено след извънредно заседание на Управителния съвет на Съвета за прилагане на мира (СПМ) по повод 10-годишнината от Дейтънското мирно споразумение (ДМС). Срещата в сряда в Париж събра представители на международни организации и около15 страни, в т. ч. страните гаранти по ДМС: Великобритания, Франция, Германия, Русия и Съединените щати. Председателят на председателството Иво Миро Йович, премиерът Аднан Терзич и външният министър Младен Иванич представляваха властите на БиХ. 
						"Управителният съвет очаква с нетърпение да започне работа с Шварц-Шилинг," посочи в свое изявление Съветът. Той даде висока оценка на Ашдаун за неговия принос в прилагането на радикални реформи по време на мандата му като ВП в продължение на повече от три години. 
						Шварц-Шилинг, на 75 г., бе министър на далекосъобщенията и пощите между 1982 и 1992 г., когато подаде оставка от правителството на тогавашния канцлер Хелмут Кол в знак на протест срещу нежеланието му да се намеси в разгръщащия се конфликт в БиХ. През 1995 г. той стана международен посредник за БиХ и оттогава насам е посещавал многократно страната. Определян като безпристрастен арбитър, за него се казва още, че е спечелил широко уважение сред трите основни етнически общности в БиХ: босненските мюсюлмани, хървати и сърби. През октомври т. г. тогавашният германски канцлер Герхард Шрьодер го номинира за наследник на Ашдаун. 
						Много босненски политици приветстваха назначението му в сряда.
						"Шварц-Шилинг притежава чувствителност към съдбата на всеки гражданин на БиХ, към прогонените лица и следвоенните трудности," заяви лидерът на Партията за БиХ Сафет Халилович. "Смятам, че такъв човек ще може успешно да преведе БиХ от фаза "Дейтън" до фаза "Брюксел". 
						В комюнике след срещата в сряда Управителният съвет на СПМ заяви, че в БиХ е постигнато много през последните десет години, но и "много остава да бъде свършено". В комюникето има и списък от 11 приоритета, върху които страната трябва да се съсредоточи, за да преодолее тлеещите междуетнически проблеми. 
						Осъвременяването на дейтънската конституция, предаването на всички обвиняеми във военни престъпления, в т. ч. бившият босненски сръбски лидер Радован Караджич и военния му командир Ратко Младич, на трибунала на ООН в Хага, както и продължаването на процеса на завръщане на бежанците, заемат челно място в списъка на целите. Останалите осем приоритета, изброени в комюникето, включват пълното прилагане на реформите в полицията и отбраната, завършване на обединяването на Мостар, ускоряване на икономическите реформи и укрепване на гражданското общество. 
						"Народът на Босна и Херцеговина е направил много за превързване на раните от войната, в която бе въвлечен," каза Управителният съвет. "Той показа твърдост и търпеливост, находчивост и способност да прощава. Той спечели битката за последните десет години. Сега неговите лидери трябва да поведат страната си към нова фаза."

Съдът се произнесе, че привилегиите на косовските депутати са противоконституционни
					14/12/2011
					Изненадващо високите пенсии, които парламентът си гласува преди 18 месеца, бяха отменени от най-висшия съд на Косово.
					От Сафет Кабашай за Southeast European Times от Прищина – 14/12/11
 
					 
						
Народните представители вече не могат да разчитат на големите допълнителни пенсии. [Ройтерс]
						Конституционният съд отмени пакет от привилегии за депутатите, които бяха включени в Закона за правата и задълженията. На 8 декември съдът обяви пет члена от закона за противоконституционни. И петте члена бяха свързани с предоставените щедри допълнителни привилегии на пенсионираните депутати и техните семейства. 
						Законът даваше на депутатите право на допълнителна пенсия в размер на 50, 60 и 70 % от тяхната реална заплата в зависимост от изпълнените мандати и след навършване на 55-годишна възраст. По тази скала, посочва съдът, пенсиите на народните представители стават осем до десет пъти по-големи от основните пенсии, които се финансират от държавния бюджет. 
						„Тази непропорционалност в пенсионната възраст, както и размерът на пенсиите в сравнение с основната пенсия, поставя сериозно въпроса дали при приемането на закона парламентът е взел предвид членове 7, 3 и 24 от Конституцията на Косово“, посочва съдът. Тези текстове гласят, че упражняването на държавната власт трябва да се основава на принципите на равенството. 
						„Оказва се, че пенсиите, които трябва да се изплащат на пенсионираните депутати, са подчертано непропорционални спрямо средните пенсии в страната“, отбелязва съдът, като изтъква, че конституционният ред се основава на принципите на демокрация, равенство, не дискриминация и социална справедливост. 
						„В решението си Конституционният съд заключава, че спорните членове не са съвместими с разпоредбите на конституцията на Косово и ги обявява за нищожни“, заяви за SETimes омбудсманът на Косово Сами Куртеши. Той приветства решението и похвали професионализма на неговите юридически съветници, които те са показали при оспорването на закона. 
						Сузан Новобердали, депутат от по-малкия партньор в управляващата коалиция Алианс за ново Косово (АНК), също даде висока оценка на решението. Тя заяви за SETimes, че пенсиите, които се предоставят за трудов стаж, и допълнителните привилегии трябва да бъдат включени в друг закон. 
						Специалните привилегии на депутатите, като имунитета и другите привилегии, които защитават и повишават статута на избраните представители, трябва да бъдат уредени със закон, посочи тя. 
						Неправителствената организация Косовски демократичен институт, която първа изрази загриженост по отношение на привилегиите на депутатите, също приветства решението. Ръководителят на програма Дритон Селмани заяви за SETimes, че според неговата НПО „възрастта и размерът“ на предоставените на депутатите допълнителни пенсии са „противоконституционни и изцяло противоречащи на социалното и икономическото положение в Косово, като също така са дискриминационни по отношение на другите работници и служители в страната“. 
						През юни 2010 г. законопроектът за привилегиите успя да съживи духа на екипната работа в управляващата коалиция и опозиционния блок и той беше приет със 74 гласа „за“, 2 „против“ и двама „въздържали се“. Това стана въпреки предупрежденията на ОССЕ, че разпоредбите за допълнителните пенсии са прекомерни и ще бъдат голяма тежест за бюджета. 
						Освен това тогавашният президент Фатмир Сейдиу пренебрегна искането на неправителствена организация, внесено по инициатива на Косовския демократичен институт, законът да не бъде обнародван. 
						Насърчен от няколко неправителствени организации, омбудсманът Куртеши заведе дело в Конституционния съд. Според него законът позволява на „депутатите от косовския парламент да получават пенсии, които са по-благоприятни от всички други пенсионни плащания за други граждани и противоречат на конституционните принципи за равенство, върховенство на закона, недискриминация и социална справедливост“. 
						Според Селмани решението е още един повод за гордост за най-висшия съд на Косово. То „доказва нашата позиция по този въпрос и заздравява доверието ни в институцията, натоварена да защитава конституционността, законността и реда в страната“, заяви той.

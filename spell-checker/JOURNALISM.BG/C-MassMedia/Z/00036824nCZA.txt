СВП предоставя повече отговорности на босненските лидери
					24/11/2010
					Кандидатите за членове на Съвета на министрите вече няма да имат нужда от одобрението на Валентин Инцко.
					От Лиляна Смилянич за Southeast European Times от Баня Лука – 24/11/10
 
					 
						
Президентът на Република Сръбска Милорад Додик приветства последното решение на СВП. [Ройтерс]
						По-рано този месец Службата на върховния представител (СВП) заяви, че вече няма да проверява кандидатите за политически постове в Босна и Херцеговина (БиХ), включително за членове на Съвета на министрите. 
						 Върховният представител Валентин Инцко заяви, че е време политическите партии да поемат по-голяма отговорност за бъдещето на своята страна. Той ги призова да препоръчват кандидати с чисто минало. 
						„Сега всички партии, които участват в органи на управление на областно или кантонално равнище, ще отговарят за избора на кандидати, които не са свързани с действия, препятстващи прилагането на Дейтънското мирно споразумение, и не са обвинени във военни и други тежки престъпления”, заяви говорителят на СВП Лиляна Радетич. 
						„Върховният представител очаква властите на областно и на кантонално равнище да въведат свои методи за проверка на тези кандидати, така както има начини това да се прави на държавно ниво”, посочи тя. 
						Критиците обаче твърдят, че решението е прибързано. Босненската Партия на демократичното действие (ПДД) твърди, че политическите партии трябва първо да докажат, че разполагат с всички необходими механизми за проверка. Повечето членове на Хърватския демократичен съюз (ХДС) също се противопоставят на решението. 
						Положителна бе реакцията на управляващата партия в Република Сръбска (РС), Съюза на независимите социалдемократи (СНСД). 
						„Това е акт на освобождение от окупацията и протектората”, заяви лидерът на партията Милорад Додик. Додик реагира незабавно, като подписа споразумение за сътрудничество на държавно равнище с опозиционната Сръбска демократическа партия (СДП). Ако СНСД спечели четири места в Съвета на министрите, тя е готова да ги раздели със СДП. 
						„Предлагаме най-бързия начин за сформиране на държавни институции в интерес на всички граждани и смятаме, че е необходимо и други политически фактори в БиХ да имат глас, по-специално СНСД и СДП”, заяви Младен Бошич, лидер на СДП. 
						СНСД и СДП посочват, че техните приоритети са конституционната реформа и НАТО. Те ще работят и за разделяне на приходите от ДДС, промени в избирателния закон, в областта на външната политика и за намаляване на личния състав на въоръжените сили на БиХ. В тяхната програма са включени също закриването на СВП и референдумът за членство в НАТО.

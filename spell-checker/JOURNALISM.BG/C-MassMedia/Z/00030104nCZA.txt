Безработицата в Турция достигна рекордно високи стойности
					30/04/2009
					Анализатори размишляват дали Турция не трябва да се върне към проевропейската си икономическа политика от първите години на 21-ви век.
					От Айхан Шимшек за Southeast European Times от Анкара -- 30/04/09
 
					 
						
Броят на младите турци, които навлизат на трудовия пазар, далеч надхвърля броя на новите работни места. [Гети Имиджис]
						Разтревожените турци са изправени пред рязко намаляване на търсенето на продуктите на страната вследствие на световната криза, а някога оживената им икономика започва да се свива. През януари безработицата достигна рекордните 15,5 %, нараствайки с цели 3,9 % само за една година. Младежката безработица вече е 27,9 %. Въпреки че няма фалирали банки, експертите обсъждат кои са най-добрите мерки, които правителството може да предприеме. 
						Критиците обвиняват правителството, че реагира бавно на влошаващата се икономическа ситуация. Преди местните избори на 29 март министър-председателят Реджеп Тайип Ердоган изрази увереност, че световната криза ще "засегне слабо" Турция. Правителството все още не е сключило споразумение с Международния валутен фонд, въпреки че преговорите продължават. 
						При застрашителната ситуация в момента Анкара прие няколко стимулиращи мерки: откриване на временни работни места в публичния сектор, професионално обучение за 300 000 безработни и различни данъчни намаления, за да се стимулира потреблението. 
						Критиците определят новите мерки като "твърде малко, твърде късно". Икономистите Сейфетин Гюрсел и Мехмет Алпер Динчер от Университета “Бахчешехир” в Истанбул прогнозират, че до края на 2011 г. безработните в страната, които са почти 72 млн., ще се увеличат с 4,6 млн. 
						Причината за проблема е, че всяка година на трудовия пазар навлизат повече млади хора, отколкото икономиката може да поеме. От декември 2007 г. до декември 2008 г. към работната сила са се присъединили 528 000 мъже и 500 000 жени, а за тях са били открити само 410 000 нови работни места. 
						Междувременно търсенето на турския износ (например текстил, химически продукти и автомобилни части) спадна рязко – с 35 % спрямо март предходната година. Този спад може да означава само още освободени работници. 
						Анализаторите обсъждат разгорещено кой е правилният път за икономиката, която все още е сред първите 20 в света. Някои, като журналиста Мустафа Сьонмез от всекидневника “Джумхуриет”, смятат, че проевропейските неолиберални политики са се оказали неуспешни и призовават за налагането на икономически модел с по-силна намеса на правителството. 
						Други, като Гюрсел, твърдят, че Турция се нуждае по-скоро от "южноевропейски демократичен модел" без държавна намеса, а не от статичен "азиатски авторитарен" модел. Те отбелязват бързия растеж на турската икономика между 2002 и 2007 г. и неговото забавяне след застоя в изискваните от ЕС реформи и увеличаването на вътрешнополитическата нестабилност. 
						Техните опоненти обаче твърдят, че този растеж се е дължал на "световния балон", а не на по-либералната политика.

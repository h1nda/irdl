Албанският министър Баша обеща подкрепа на имигрантите в Гърция
					08/05/2009
					 
						ТИРАНА, Албания – Външният министър Лулзим Баша обеща в четвъртък (7 май) подкрепа на правителството за албанските имигранти, пребиваващи в Гърция. На среща с техни представители в Тирана Баша подчерта, че правителството очаква скоро да постигне споразумение с властите в Атина относно социалното и пенсионно осигуряване на албанските имигранти в Гърция. Други приоритети са преподаването на албански език в гръцки училища и либерализирането на визовия режим.
						Също в Тирана опозиционните партии се срещнаха с представители на албанската диаспора, като им обещаха, че ако партиите спечелят изборите през юни, ще дадат възможност на близо 1 милион албанци, живеещи по света, да гласуват на бъдещи избори. Социалистическата партия и по-малкият й партньор Г99 подчертаха, че парите, които емигрантите изпращат на роднините си в Албания, превишават сумата на преките чуждестранни инвестиции в Албания. (Ора Нюз, Топ Чанъл, Гласът на Америка, Би Би Си, Алсат - 07/05/09)

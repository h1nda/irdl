Румънската прокуратура разследва бивш министър на околната среда
					12/12/2007
					 
						БУКУРЕЩ, Румъния -- Във вторник (11 декември) Националният отдел за борба с корупцията (НОБК) започна разследване срещу бившия министър на околната среда Аурел Константин Илие във връзка със сделка за отдаване на земя на концесия. Илие, който бе член на кабинета на социалдемократите от 2002 до 2004 г., е заподозрян в незаконно предоставяне на парцел земя с площ от 183 акра на австрийска компания за недвижими имоти въпреки факта, че 100 законни собственици на парцела са предявили претенции към земята. 
						Междувременно НОБК издаде заповеди за арест срещу двама висши магистрати - Димитру Георге и Георге Букур. Двамата са част от група от шест висши магистрати, заподорени в манипулирането на конкурс за назначаване на ръководители на прокуратурите в Букурещ и Питещ. 
						Други новини от вторник -- Прокуратурата повдигна обвинения срещу 21 митничари от букурещкото международно летище "Хенри Коанда". Те са заподозрени в извършването на 8 121 акта на корупция за една година. Според прокуратурата в периода между декември 2005 г. и септември 2006 г. служителите са приели подкупи на обща стойност 23 000 евро. (Найн o'клок - 12/12/07; Ромпрес, Медиафакс - 11/12/07)

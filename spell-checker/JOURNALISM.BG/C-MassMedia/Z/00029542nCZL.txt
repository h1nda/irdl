Турция предупреди Съединените щати да не признават арменския геноцид
					09/03/2009
					 
						АНКАРА, Турция -- Външният министър Али Бабаджан предупреди в неделя (8 март) Съединените щати да не признават геноцида над арменците, извършен от Турция по време на Първата световна война. Това само би попречило на усилията за помиряване между Турция и Армения, каза Бабаджан в интервю за НТВ. „Не е разумно трета страна да заема позиция по този въпрос,” каза той. Той обаче добави, че новата администрация на САЩ „разбира по-добре чувствителността на Турция” по този въпрос. На няколко пъти по време на успешната си предизборна президентска кампания Барак Обама каза, че смята да признае избиването на 1,5 млн. арменски цивилни граждани от османските турци през 1915-1917 г. за геноцид. Турция настоява, че арменците са станали жертва на гражданска война.
						Други новини -- В събота в джамия в град Диарбекир, Югоизточна Турция, бе изнесена първата официална проповед на кюрдски език в страната, предадоха медиите в неделя. Проповедта по случай рождения ден на пророка Мохамед бе част от усилията на правителството да увеличи правата на кюрдското малцинство в района с оглед на изпълнението на политическите стандарти на ЕС. (НТВ, Анадолска информационна агенция, Хюриет, АФП, Ройтерс - 08/03/09)

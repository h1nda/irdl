Международната общност предлага митническа агенция на държавно ниво в БиХ
22/11/2002
Представителите на международната общност в Босна и Херцеговина настояват политиците в страната да обсъдят създаването на митническа агенция на държавно ниво, за да се прекрати загубата на милиони евро в митническите постъпления.
Бет Кампшрор за Балкан таймс от Сараево - 21/11/02
 
 
Създаването на митническа агенция на държавно ниво в Босна и Херцеговина (БиХ) е единствения начин страната да събере милионите евро от митнически постъпления, които понастоящем попадат в ръцете на престъпниците, заявиха международните представители, след срещата си с политици от всички партии в парламента.
"Такава администрация може да подобри неимоверно начина на събиране на постъпленията и да даде голям тласък в създаването на единно икономическо пространство в Босна и Херцеговина, а и определено може да подобри механизма за борба с измамата и корупцията", каза ръководителят на икономическия отдел към Европейската комисия Ренцо Давиди.
На семинар на 13 ноември всички партийни представители се съгласиха, че сегашната система се нуждае от реформи. Понастоящем мита се събират и от двете общности - Мюсюлманско-хърватската Федерация и Република Сръбска (РС) - и от областта Бръчко, общо на територията на страна, два пъти по-малка от тази на Португалия.
По усреднени оценки, БиХ губи всяка година между 153 млн евро и 205 млн евро само от по-ниски мита, и поне още толкова от неплащане на мита и контрабанда. Заместникът на Върховния представител Доналд Хейс охарактеризира настоящата система като "изключително благоприятна възможност за престъпността и будеща недоумение загадка за международната общност".
Неотдавнашните коментари на политиците от РС в медиите, които възразяват срещу създаването на митническа агенция на държавно ниво, не се оказаха толкова страшни на семинара, каза Хейс. Според него те са се съгласили, че системата се нуждае от реформи и че искат отчетност за загубите на постъпления.
"За разлика от изложеното в пресата, зад затворените врати тези хора се проявиха като много разумни, здравомислещи и заинтересовани за намирането на решения", каза Хейс. "Те ще бъдат поканени на предстоящите срещи за намиране на решения, както на техническо, така и на политически ниво".
Политиците на РС са известни с тяхната стриктна интерпретация на конституцията от 1995 г., предвидена в Дейтънските мирни споразумения, която дава власт на общностите за сметка на централното правителство. Представителят на Европейската комисия Давиди заяви обаче, че учредяването на митническа агенция на държавно ниво няма да наруши конституцията.
"В конституцията няма нищо, което да доказва, че сегашната система е правилна, това изглежда се основава на ограничената интерпретация", каза той.
Алън Йенсен, началник на отдела по митническа и фискална администрация към ЕС (CAFAO), каза, че продължаването на сегашната система не е решение. Той посочи, че въпреки че CAFAO е предоставила на БиХ нова компютърна система за събиране на митата и осигурява обучение на митническите служители, загубите на постъпления продължават.
"Основното средство е налице, но то не действа", каза той. "Проблемът е, че тук има три митнически служби, и независимо от нашите усилия за взаимодействие между тях, те няма да си сътрудничат".

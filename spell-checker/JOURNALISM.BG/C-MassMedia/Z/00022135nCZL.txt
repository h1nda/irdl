Американският посланик призова за мерки за подобряване на живота в Сребреница 
					04/04/2007
					 
						СРЕБРЕНИЦА, Босна и Херцеговина (БиХ) -- Американският посланик в БиХ Дъглас Макелхъни призова за мерки за подобряване на условията на живот в Сребреница. По време на среща с общински съветници от Сребреница във вторник (3 април) Макелхъни настоя, че с помощта на правителството на Република Сръбска (РС) и на международната общност всички проблеми могат да бъдат решени. Общинският съвет на града неотдавна започна кампания за искане на самостоятелен статут на Сребреница извън юрисдикцията на РС. 
						Междувременно във вторник в Сараево се откри двудневна конференция на млади политици от Хърватия, Сърбия и БиХ. Проявата има за цел подобряване на регионалното сътрудничество и подготовка на младите политици в дух на многоетническа толерантност и работа в екип. (Дневни Аваз, Независне Новине - 04/04/07; РТРС, ПБС - 03/04/07)

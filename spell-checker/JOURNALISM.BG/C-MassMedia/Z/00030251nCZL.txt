Турция обмисля нов подход към кюрдския проблем
					13/05/2009
					 
						АНКАРА, Турция -- Правителството подготвя серия от мерки като част от нов подход към кюрдския проблем, съобщиха местните медии във вторник (12 май). Тази основна промяна в политиката бе предизвикана от трагедията миналата седмица в предимно кюрдската провинция Мардин, където въоръжени мъже убиха 44 души на сватбено тържество. Някои от нападателите изглежда са били членове на селските охранителни отряди, подкрепяни и въоръжени от държавата да се борят срещу терористичната Кюрдска работническа партия (ПКК) в региона.
						Съобщенията в медиите навеждат на мисълта, че кабинетът възнамерява да приеме ново законодателство за облекчаване на социалните проблеми и разширяване на правата на многочисленото кюрдско малцинство. Мерките включват създаване на повече работни места, премахване на някои от ограниченията върху телевизионните излъчвания на кюрдски език, предоставяне на помощ за смяна на местожителството на вътрешно разселените лица и популяризиране на кюрдския език и култура. Проектът предвижда също стъпки за окуражаване на бунтовниците от ПКК да се предават на властите.
						Също във вторник вътрешният министър Бешир Аталай каза, че правителството е готово да възстанови кюрдските имена на селата, които са били сменени с турски. (Радикал, Джумхуриет - 13/05/09; Хюриет, Сабах, Радикал, Заман, Анадолска информационна агенция, ЮПИ, Прес ТВ - 12/05/09)

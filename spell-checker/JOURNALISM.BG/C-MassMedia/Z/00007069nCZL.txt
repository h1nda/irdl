Атина призовава за твърд ангажимент на ЕС за присъединяването на Западните Балкани
26/05/2003
В своя реч по време на двудневна среща, посветена на ЮИЕ, гръцкият външен министър Георгиос Папандреу оцени високо напредъка на региона, но каза, че продължава да съществува необходимост от реформи в Западните Балкани.
(ФТ - 25/05/03; Гръцко Председателство на ЕС, ХИНА, Македонска информационна агенция - 24/05/03; Световен икономически форум - 23/05/03)
 
 
Гръцкият външен министър Георгиос Папандреу каза в събота (24 май) ,че когато държавите-членки се срещнат в Солун през следващия месец, ЕС трябва да даде сигнал за твърд ангажимент за присъединяването на страните от Западните Балкани към ЕС. Като отправи предупреждение срещу появата на "умора от разширяването", Папандреу призова към преодоляване на стереотипите и предразсъдъците за региона и лансиране на нова позитивна визия.
"Би било невъзможно да се представим как ЕС, най-големият мирен проект за последните 50 години, може да претендира, че задачата му е изпълнена, преди да е приобщил и този регион, където за нещастие толкова много кръв бе пролята напоследък," посочи Папандреу по време на своя централна реч в рамките на двудневна среща, посветена ЮИЕ и организирана от Световния икономически форум и гръцкото председателство на ЕС.
Конференцията в Атина се откри в петък, привличайки 300 участници от 31 държави, включително чужди инвеститори, регионални бизнес лидери и влиятелни общественици. Президентите на Хърватия и Македония присъстваха на форума, както и премиерите на Албания, Косово, Република Сръбска и двете съставни републики на Сърбия-Черна Гора. България, Румъния и Турция бяха представени от членове на кабинета.
В своята реч Папандреу говори за нуждата " да се направи преход от стратегия за стабилизиране и асоцииране.. към много по-мощна стратегия, която се фокусира върху политики и инструменти, стимулиращи истинско сцепление и истинска интеграция в ЕС". Той каза, че Съюзът трябва да намери средствата, които са нужни за осъществяване на тези политики.
Гърция призова към отпускане на 300 млн. евро годишна финансова помощ за проекти в петте държави от Западните Балкани -- Албания, Босна и Херцеговина, Хърватия, Македония и Сърбия-Черна Гора -- за периода 2004-2006 година. Това би било в допълнение към 4.6 млрд. евро, заделени вече за региона.
Макар че оцени високо напредъка, постигнат от държавите в региона, Папандреу говори и за нуждата от ускоряване на реформите. " Правовата държава не е достатъчно силна и организираната престъпност е важен проблем, който трябва да бъде решен", посочи той.
Участниците в атинската среща отбелязаха икономическите и политически постижения в ЮИЕ през последните четири години, но се съгласиха, че остава да се извърши много работа в областта на стабилността, инфраструктурата, изграждането на институциите и доброто управление, които са нужни за поддържане и засилване на растежа.
ЕС ще се превърне в 25-членна организация след присъединяването на 10 нови държави през 2004 година. България и Румъния се очаква да станат членове на ЕС през 2007 година, а Турция има признат статут на кандидат от 1999 година.

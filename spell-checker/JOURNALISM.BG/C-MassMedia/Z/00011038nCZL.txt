Българските социалисти искат референдум по въпроса за закриването на блокове на АЕЦ
04/06/2004
 
СОФИЯ, България -- Българската социалистическа партия (БСП) възнамерява следващата седмица да внесе в парламента предложение за провеждане на национален референдум по въпроса за закриването на два реактора в АЕЦ Козлодуй. Лидерът на БСП Сергей Станишев заяви в четвъртък (3 юни), че предлаганият въпрос ще гласи "Съгласни ли сте със закриването на 3-и и 4-и блок на електроцентралата преди влизането на България в ЕС и преди да е изтекъл жизненият цикъл на реакторите?" Идеята за референдум трябва да бъде одобрена с обикновено парламентарно мнозинство. След това президентът ще разполага с два месеца да го организира. Правителството обеща да затвори реакторите през 2006 г., за да подсили шансовете на България за членство в ЕС. (Дневник, Труд - 04/06/04)

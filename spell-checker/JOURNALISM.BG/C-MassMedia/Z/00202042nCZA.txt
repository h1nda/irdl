Ислямската общност в БиХ: „Няма оправдание за тероризма" 
					10/11/2011
					Ислямската общност в Босна и Херцеговина полага големи усилия да покаже, че действия като неотдавнашното нападение срещу посолството на САЩ не са мотивирани от истинския ислям.
					От Бедрана Калетович за Southeast European Times от Сараево - 10/11/11
 
					 
						
Вахид ефенди Фазлович говори пред вярващите в джамията "Принц Абдула" в Тузла. [Бедрана Калетович /SETimes]
						Две седмици след терористичното нападение срещу американското посолство в Сараево висши представители на Ислямската общност (ИО) в БиХ продължават остро да критикуват този акт и да изразяват надежда, че правоприлагащите органи скоро ще открият мотивите и обстоятелствата зад нападението. 
						"Не трябва терорът, страхът и омразата да имат религиозна мотивация или отъждествяване, а ако такива неща се случват, те представляват брутална и неприемлива злоупотреба с религията. Едно престъпление в името на религията е престъпление срещу религията," се казва в изявление на ИО. 
						При положение че ИО непрекъснато се занимава с въпроси, свързани с неправилното тълкуване на вярата, насилието и омразата, мнозина питат как може такъв акт да се случи в страна, където религиозните общности проповядват съвместно съществуване. 
						Въпреки че ИО осъди грешните тълкувания на исляма още през декември 1993 г., екстремистките тълкувания на исляма продължават да бъдат регионален проблем. 
						"Страна, която не наказва подобаващо нарушителите на даден закон и не подкрепя устното осъждане с налагането на подобаващи санкции, отправя послание за скрита подкрепа. „Докато това продължава да е така, не е невъзможно да се очакват още терористични актове и това е пагубно за БиХ, която дори и без уахабитите си има достатъчно други проблеми,” каза жителят на Зеница Рамиз Салчин за SETimes. 
						"Аз съм вярващ и се гордея с това, но избиването на невинни хора не може да има никаква връзка с вярата, защото е престъпление против вярата,” каза жителят на Сараево Осман Захирович за SETimes. 
						Според властите всеки радикален опит за изкореняване на уахабитското виждане за исляма би навредил повече, отколкото да помогне; решението се състои в бдителност и превенция. 
						Решението на главата на ИО реис Мустафа Черич да изпрати послание до всички имами и религиозни представители в БиХ и чужбина, осъждащо насилието и омразата в името на вярата, е точно такава превантивна мярка. 
						Посланието на Черич бе прочетено по време на петъчната молитва, ден преди четиридневния мюсюлмански празник Курбан байрам. 
						"Фактът, че терористи и престъпници се крият зад религията и религиозните лозунги, прави грехът още по-голям и по-опасен, защото те се опитват да оправдаят налудничавите си злодеяния. Ние знаем, че сред бошнаците у дома и в диаспората съществуват радикално и екстремистки настроени лица и групи, които се наричат по един или друг начин,” се казва в посланието. 
						"Те разпространяват омраза и недоверие към онези, които мислят различно, всичко това уж в името на исляма, дискредитирайки вярата и нейното учение в очите на огромен брой хора,” се казва още в посланието. 
						Представителят на мюфтийството в Тузла, Вахид ефенди Фазлович, отправи подобно послание. „Хората, които извършват подобни отвратителни действия и се подиграват с благородното учение на исляма, извращават вярата,” каза Фазлович. 
						Сенад Агич, главен имам на Ислямската асоциация на бошнаците в Северна Америка, също изпрати послание срещу тероризма и призова вярващите да се придържат към правата вяра. 
						"Нашата общност знае, че в исляма няма място за толкова сериозно отклонение, но ще продължим да говорим за него, докато има такива, които използват исляма като оправдание, когато се обръщат към тероризма. Правим това заради нашите приятели и съседи, американците, които още не са имали възможността да се запознаят по-добре с мюсюлманите,” каза Агич.

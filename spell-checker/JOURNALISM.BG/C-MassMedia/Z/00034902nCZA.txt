Може ли футболът да преодолее междуетническите спорове?
		11/06/2010
		Сърбия е на финалите за Световната купа по футбол за 2010 г. и някои босненски и хърватски запалянковци казват, че са готови да подкрепят отбора.
		От Лиляна Ковачевич за Southeast European Times от Баня Лука -- 11/06/10 
 
		 
			
Сърбия има големи надежди за Южна Африка 2010. [Гети Имиджис]
			По време на посещението си в Сараево миналата седмица сръбският президент Борис Тадич призова страните от Югоизточна Европа да подкрепят сръбския национален отбор по време на Световното първенство по футбол. 
			 Ясно е, че призивът му ще бъде подкрепен в Република Сръбска (РС), къедто мнозина смятат сръбския отбор за свой собствен. Но какво може да се каже за останалата част от Босна и Херцеговина (БиХ)? 
			 "Като се има предвид, че БиХ не успя да се класира, в Южна Африка ще подкрепяме Сърбия. Ние сме близки съседи, близки сме по манталитет, и по обичаи," каза запалянкото Авдо, който е бошнак. 
			 Звонко от Мостар също ще подкрепя Сърбия -- не защото жена му е сръбкиня, казва той, а защото нападателят Марко Пантелич му е любимец. 
			Футболът често е бил под влиянието на националните и междуетнически спорове, довели до толкова много кръвопролития в бивша Югославия. Често срещани са сблъсъците по стадионите. Например в края на април 40 души бяха ранени по време на сблъсъци между запалянковци на "Сараево" и "Широки Бриег". 
			Техните фенове се сбиха и през октомври 2009 г., когато един човек загина. Мюсюлманите са мнозинство сред поддръжниците на "Сараево", а феновете на "Широки Бриег" са предимно хървати. 
			 "Запалянковците са тези, които дадоха израз на официалната политика и на национализма в началото на 90-те години в бивша Югославия," каза психологът Сърджан Пухало за SETimes. 
			В международен план обаче запалянковците може би са готови да загърбят различията си в името на регионалната солидарност. 
			 "Не ми се вярва да са настъпили значителни [промени] в отношенията между трите националности в БиХ, но просто липсва друга алтернатива," смята Пухало. "Кого да подкрепите -- Франция, Италия, Англия или Сърбия?" 
			 "Може би се намираме в началото на един нов процес... както в политиката, така и в спорта, а и най-общо в живота. Съседът ви е по-близо до вас от някой непознат, а се чувствате и свързан с него," каза той. Вицепрезидентът на РС Адил Османович, който е бошнак, вече е приел призива на Тадич и заяви, че ще подкрепя Сърбия на Световното първенство. 
			 "Обичам футбола, а най-много обичам бразилския футбол. Сега определено ще подкрепям националния отбор на Сърбия, защото това е единствената страна от бивша Югославия, която ще участва на Световното първенство," каза Османович за SETimes.

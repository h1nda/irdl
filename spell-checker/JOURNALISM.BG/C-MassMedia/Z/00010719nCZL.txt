Делова хроника
07/05/2004
Преглед на деловите и икономическите новини от Балканите след 30 април.
(Различни източници - 30/04/04 - 07/05/04)
 
 
Холандско-американският кораб "Уестърдам" на док в главното пристанище на Пирея, близо до Атина, в понеделник (3 май). "Уестърдам" ще посрещне членове на Международния олимпийски комитет по време на летните игри през август. [АФП]
Преглед на деловите и икономическите новини от Балканите след 30 април:
Агенцията за търговия и развитие на САЩ да изготви проучване за оценка на развитието на сектора на гражданската авиация в Босна и Херцеговина - това бе решено на среща между представители на САЩ и Република Сръбска (РС) на 4 май. Агенцията за търговия и развитие ще финансира проучването със 100 000 долара. Според правителството на РС модернизацията на летището в Баня Лука е приоритетен проект в този сектор.
***
Британската компания ЕФТ, "Хидроградня" от БиХ, "Монтмонтажа" от Хърватия и "Виадукт" от Словения участваха в търг за построяването и експлоатацията на хидроенергийния комплекс "Бук-Биела" на река Дрина, съвместен проект на Република Сръбска и Черна гора. Резултатите от търга се очакват в рамките на един месец.
***
Партийни лидери от гръцкия парламент ще обсъждат състоянието на икономиката на 12 май. Очаква се срещата, организирана по молба на премиера Костас Караманлис, да се съсредоточи върху трудностите при изпълнение на изискванията на ЕС по отношение на бюджетния дефицит.
***
Турската централна банка предупреди на 5 май, че последните колебания в обменния курс са оказали влияние върху цените, като са ги тласнали нагоре и са създали инфлационен натиск. Неблагоприятните ефекти могат да се ограничат, според изявлението на банката, но повишаващите се световни цени на петрола представляват реална опасност от инфлация поради повишаването на цените на бензина и електричеството.
***
Албанското министерство на транспорта и далекосъобщенията съобщи, че работата по изграждането на международното летище "Майка Тереза" в Ринас ще започне през юни. Кабинетът провежда разговори с компанията "Еърпорт партнърс", която спечели търга за модернизиране и развитие на летището.
***
Министърът на икономиката на Хърватия Бранко Вукелич и неговият колега от Оман, Ахмад Макки, подписаха споразумение на 4 май за взаимно насърчаване и защита на инвестициите. Двете страни ще си сътрудничат в областта на химическата промишленост, туризма и производството на електроуреди, както и в корабостроенето и риболовните стопанства.
***
МФК обяви, че ще удължи срока на десетгодишния заем за 34 млн. долара, предоставен на румънската "Банка Трансилвания". Целта на този заем е да помогне на програмата на банката за ипотечни заеми. Според МФК "Банка Трансилвания" има дял от 12 % от вътрешния пазар на ипотечните кредити. Около половината от портфейла й е съсредоточен в Трансилвания.
***
Тръжната процедура за избор на изпълнители за построяването на втория мост на река Дунав, свързващ България и Румъния, бе открита на 7 май, съобщи българският финансов министър Милен Велчев. Мостът е част от Паневропейски коридор IV и ще представлява важен алтернативен маршрут към Централна и Западна Европа. Проектът е на стойност 223 млн. евро.

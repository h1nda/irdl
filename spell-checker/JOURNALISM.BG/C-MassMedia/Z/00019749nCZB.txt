Балканските страни се надяват да съживят туризма по река Дунав
					28/08/2006
					Хората, които живеят покрай югоизточното течение на река Дунав знаят, че регионът има какво да предложи - природни красоти, разкопки от неолита, антични градове, средновековни манастири и екзотична кухня. За останалата част от света обаче, всичко това остава забулено в тайна.
					От Георги Митев-Шантек за Southeast European Times -- 28/08/06
 
					 
						
Туристите на круиз по река Дунав могат да видят белградската крепост, гроба на Тито, седалището на династията Караджорджевич в Опленац и манастирите на Фруска Гора. [Георги Митев-Шантек)
						Най-мистериозната река в Европа - Дунав - свързва повече от 80 милиона души в осем страни. Тя е била свидетел на възхода и падението на много империи, а съкровища от някои от най-старите цивилизации в света, могат да се открият в околността. Докато нейната западна част е известна и позната, балканската част на реката също има потенциал за туризъм, който засега не е оползотворен. Правителствата и туристическата индустрия в региона се надяват да променят това състояние на нещата. 
						"Необходимо е да се работи много упорито, но с помощта и визията на правителството това може да се осъществи", заяви за Southeast European Times Михайло Тодич, директор на туристическа агенция в Белград . 
						Агенцията на Тодич, "Оскар Турс", организира круиз маршрути за туристи със спирка в Белград. Това обикновено са по-възрастни хора, тъй като "младежите нямат пари и време", обясни Тодич. 
						Обикновено тези туристи прекарват ден и половина най-много, за да разгледат белградската крепост, гроба на Тито, седалището на династията Караджорджевич в Опленац и манастирите на Фруска Гора. Те могат да се запознаят и с неотдавнашната история на града: развалините на генералния щаб на югославската армия и министерството на отбраната не могат да се подминат. 
						
Природният парк "Копачки Рит" в Славония, Хърватия. [Kopackirit.hr]
						"Туристите харесват града, както и белградчани и особено красивите жени на града", казва Томич. "Те очакват да видят един занемарен и разрушен град, но с изненада откриват един модерен, жизнен метрополис, пълен с приятелски настроени хора, които говорят чужди езици." 
						Западноевропейската част на река Дунав е известна дестинация за круизи в продължение на години. Владееща една трета от пазара на круизи, тя съперничи на великата река Нил по популярност. Броят на хората, които се качват на корабите в Пасау, Германия, който е най-популярното начално пристанище, отдавна надвиши 130 000 на година. Цените варират от 1340 до 3760 евро за десетдневен круиз, до 4200 евро за триседмичен круиз от Пасау или Амстердам до Констанца. 
						Но досега, югоизточната част на река Дунав се радва на малка популярност. Този регион също има какво да предложи - природни красоти, археологически разкопки, средновековни манастири и барокова архитектура в градовете. В същото време той е бил пренебрегван в продължение на десетилетия. Как може да се очаква круиз маршрутите да се насочат към част от света, където няма дори достатъчно места за акостиране? 
						Хърватия има само два пристана - във Вуковар и Осиек (на река Драва). Недостатъчни са къмпингите и хотелите. Сърбия има повече от 30 малки пристанища, но само шест имат къмпинг и ресторант. Тези страни просто не са построили необходимата инфраструктура, която да привлече дори малокалибрени кораби, а не петзвездни лайнери. 
						
Крепостта Петроварадин е известна като Гибралтар на река Дунав. [AФП]
						Това е загуба не само за икономиките на балканските страни, но и за туристите. Така например туристите, които се тълпят, за да видят 900-годишното Бенедиктинско абатство в Мелк, Австрия, със сигурност ще оценят Свещената планина на Сърбия с нейните 16 манастири. Туристите също биха оценили девствената красота на природния парк "Копачки Рит" в Славония, Хърватия, където могат да опитат местни специалитети като кулен, наденица с червен пипер и рибена яхния. 
						От Сомбор, човек може да пресече Дунава близо до Петроварадинската крепост, известна също и като Гибралтар на река Дунав и да види внушаващото страхопочитание ждрело "Желязната порта", най-голямото речно ждрело в Европа. Любителите на историята не трябва да пропуснат град Русе в България, където старинните каменни къщи са кацнали една до друга покрай стръмния речен бряг. Друг задължителен туристически обект е Букурещ, известен като "малкият Париж", където също се намира и гигантският "Дом на народа", плод на мегаломанията на Николае Чаушеску. 
						Любителите на природата ще оценят и делтата на река Дунав с нейните живописни пейзажи и уникална екосистема, където могат да се видят повече от 300 вида птици и 100 вида риби. Там също е и последният европейски дом на пеликана. Туристи, които търсят нови дестинации и балкански иконимики, нуждаещи се от приходи от туризма - какво повече може да се желае. С ускорено развитие, по-добри услуги и ефективни рекламни кампании, визиите могат някой ден да се превърнат в реалност.

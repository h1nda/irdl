Лидерите на Бих постигат съгласие по ключови назначения в секторите на отбраната и сигурността
12/02/2004
 
БАНЯ ЛУКА, Босна и Херцеговина (БиХ) -- Основните партии в БиХ постигнаха споразумение относно ключовите постове в секторите на отбраната и сигурността, бе съобщено след среща в сряда (11 февруари) на тристранното председателство и висши представители на Република Сръбска в Баня Лука. Според местните медии споразумението предвижда назначаването на сърбин за бъдещ държавен министър на отбраната, представител на босненската общност за началник на общия щаб на въоръжените сили на БиХ и на хърватин за началник на оперативното командване. Досега не са обсъждани конкретни кандидати.
Други новини: Агенциите, занимаващи се с прилагане на закона за собствеността в БиХ - Службата на върховния представител, ОССЕ и върховният комисар на ООН за бежанците - заявиха в сряда, че процесът е почти завършен. Висши представители твърдят, че към края на м. декември степента на изпълнение е достигнала 92,5 %. (Източници на СВП, Независне новине - 12/02/04; СРНA, Би Би Си, Уебсайт на ОССЕ, Онаса, Би Би Си - 11/02/04)

Делова хроника
					28/10/2005
					Преглед на деловите и икономическите новини от Балканите след 21 октомври:
					(Различни източници – 21/10/05 - 28/10/05)
 
					 
						
Клиентка оглежда парчета сирене фета в Атина. Във вторник (25 октомври) върховният съд на ЕС предостави на Гърция изключителни права върху наименованието "фета", като отхвърли претенциите на производители от други европейски страни. [АФП]
						
Българският кабинет прие проект за промени в закона за акцизите, с които от 2006 г. се въвеждат по-високи ставки за някои стоки, включително тютюн, алкохол и горива. Финансовото министерство очаква допълнителни постъпления в бюджета от около 219 млн. евро в резултат на увеличенията. 
						*** 
						Мисията на МВФ и правителството на Tурция завършиха преговорите по първия и втория преглед на стендбай споразумението с фонда за 10 млрд. долара. Двете страни се споразумяха реформата на системата за социално осигуряване -- основно условие, поставено от МВФ -- да бъде отложена за 2006 г. Сега се очаква съветът на МВФ да разреши отпускането на първия транш от 1,6 млрд. долара. 
						*** 
						Представителят на МВФ в Босна и Херцеговина, Греъм Слек, каза на 25 октомври, че основното изискване по новото стендбай споразумение с МВФ е навременното приемане на бюджета за 2006 г. и прилагането на фискалната политика. Той изрази тревогата си от преструктурирането на фирмените дългове, като отбеляза, че 71 % от държавните предприятия трупат загуби. 
						*** 
						
Сръбската агенция за приватизация допусна на втори тур първоначалните оферти на осем от десетте компании и консорциуми, които кандидатстваха за консултант по приватизацията на държавната нефтена компания НИС. Сред избраните фирми са "Морган Стенли", "Мерил Линч" и "БНП Париба". Сега те ще получат покана да представят окончателните си оферти, така че процедурата по избора на консултант може да бъде финализирана в рамките на три месеца. 
						*** 
						Споразумение за проект за устойчиви доходи за 2,1 млн. евро, финансиран по програмата КАРДС на ЕС за Босна и Херцеговина, бе сключено в Сараево на 26 октомври. Инициативата предвижда възстановяване на 158 жилища в четири района, ремонт на инфраструктурата и укрепване на местната администрация. 
						*** 
						
Износът на Гърция се е увеличил с 9,9 % в годишно изражение, като е достигнал 8,7 млрд. евро за периода януари-септември 2005 г., според данни на Съвета по външна търговия. Германия и Италия остават двата основни пазара за изнасяните гръцки стоки. 
						*** 
						Промишленото производство на Македония е нараснало с 9,4 % в годишно изражение през септември 2005 г., според официалната статистика. Растежът се обяснява главно с увеличеното производство в преработвателната и минната промишленост. През септември промишленото производство отбеляза увеличение от 10,5 % спрямо предходния месец. 
						*** 
						
Maкедонската комисия за енергийно регулиране издаде лиценз за пренос и разпределение на природен газ на държавното предприятие "Гама" и лиценз за търговия с природен газ на частната компания "Макпетрол". Комисията каза, че ще реши какви ще бъдат новите цени за пренос на природен газ до средата на ноември. 
						*** 
						Австрийската "Ерсте банк" и португалската "Банко комерсиал португеш" бяха допуснати до последния тур на търга за приватизацията на най-голямата румънска банка, БКР, в който участваха общо седем кандидат-купувача. Двете банкови институции ще започнат следващата седмица преговори за закупуването на дял от 61,88 % от БКР.

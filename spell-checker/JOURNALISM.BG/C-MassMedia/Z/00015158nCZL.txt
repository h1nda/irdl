Според Ляич екстрадирането на седем обвиняеми, включително Младич, е ключът към интеграцията в ЕС
					06/07/2005
					 
						БЕЛГРАД, Сърбия и Черна гора -- Екстрадирането на седем обвинени във военни престъпления лица, включително Ратко Младич, остава основно условие за напредъка на кандидатурата на Сърбия и Черна гора за интеграция в ЕС, каза федералният министър по човешките права и правата на малцинствата Расим Ляич, който е и председател на националния съвет за сътрудничество с трибунала на ООН. Във вторник (5 юли) Ляич говори пред участниците в кръгла маса под надслов "Военни престъпления - съдебни процеси - правосъдие - помирение". Той подчерта, че Сърбия и Черна гора може да бъде "шампион по икономически, политически и социални реформи" в региона, но ако не изпълни това важно условие, тя ще изостане след всички други страни по отношение на присъединяването към ЕС. (Данас - 06/07/05; Бета - 05/07/05)

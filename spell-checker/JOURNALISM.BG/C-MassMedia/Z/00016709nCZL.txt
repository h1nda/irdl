Сръбският премиер Кощуница е на посещение в Загреб в опит за укрепване на двустранните отношения
					23/11/2005
					 
						ЗАГРЕБ, Хърватия -- Сръбският премиер Воислав Кощуница е на знаменателно посещение в Загреб в сряда (23 ноември) -- първата визита на сръбски премиер от 15 години насам. В интервю, дадено във вторник за хърватската осведомителна агенция ХИНА, той отбеляза неотдавнашното значително подобрение в двустранните отношения между двете бивши югославски републики и изрази увереност, че тази тенденция ще продължи, като се има предвид споделяната обща цел за членство в ЕС. Същевременно той подчерта, че остават някои нерешени проблеми, като завръщането на бежанците и изясняването на съдбата на изчезналите лица. 
						Други новини -- Във вторник Хърватия и Черна гора подписаха двустранно споразумение за засилено полицейско сътрудничество в борбата с организираната престъпност и незаконната миграция. То предвижда по-добри комуникации и обмен на данни и експертен опит. (ХРT, Нови лист - 23/11/05; ХИНA, Танюг, Бета - 22/11/05)

Бизнес: “Рено” представи автомобил по проект на турски и румънски инженери
					29/08/2008
					Сглобен в Турция модел на “Рено” направи своя дебют в Москва. Още в новините: Албанската енергийна корпорация получи заем от 40 млн. евро; “Пепси” купи “Марбо Продукт”, сръбски производител на снакс.
					 
						
“Рено” представи своя нов модел “Симбол” на автомобилното изложение в Москва. [Гети Имиджис]
						“Рено” представи на автомобилното изложение в Москва във вторник (26 август) своя нов модел “Симбол”, който е проектиран от инженери от Румъния, Франция и Турция. "Рено" ще сглобява колата в Турция заради близостта на страната до пазарите на Централна Европа, Близкия изток и Африка. 
						*** 
						
						Албанската енергийна корпорация (КЕШ) получи одобрение за заем от 40 млн. евро от частна банка. Средствата ще бъдат използвани за плащания при вноса на електроенергия. Правителството бе гарант по заема, тъй като КЕШ изпитваше затруднения с изплащането на предишни заеми. 
						*** 
						Френският производител на вятърна енергия “Пърфект Уинд” ще инвестира 210 млн. евро в 150-мегаватова вятърна електростанция в Турция, съобщи дружеството в свое изявление. "Пърфект Уинд", което е собственост на испанското дружество “Ибердрола”, планира да инвестира около 1,5 млрд. евро в сектора на възобновяемата енергия в Турция през следващите пет години. 
						 *** 
						Германската верига от магазини за електроника “Медиа Маркт” откри своя най-голям магазин в Турция в четвъртък (28 август) в търговския център “Анкара Форум”. Това е шестият магазин, който "Медиа Маркт" отваря в Турция за една година, каза по време на пресконференцията Мустафа Алтъндаг, директор на “МедиаСатурн Холдинг”, отговарящ за дейността в Турция. В новия магазин се предлагат повече от 70 000 продукта. "Медиа Маркт" е най-големият търговец на дребно на електроника в Европа. 
						*** 
						
						Турция откри своя търговска камара в Прищина в понеделник (25 август). На церемонията присъстваха турският държавен министър Каза Язъджъоглу, който заяви, че службата ще помогне за засилване на икономическите отношения между двете държави и ще привлече турския бизнес в Косово.
						*** 
						
						Македонският премиер Никола Груевски направи в сряда (27 август) първата копка на новия търговски център в Скопие, които ще бъде изграден от британския консорциум “Икуест Пропъртис”. Инвеститорите ще вложат 45 млн. евро в проекта, който се очаква да създаде около 500 работни места. Строителството ще продължи две години. 
						*** 
						Според съобщения на "Бета" и B92 от сряда (27 август) сръбският производител на снакс “Марбо Продукт” е бил закупен от “Пепси”. Според медиите “Марбо” вече принадлежи на “Пепси Инвестмънтс”, дъщерно дружество на “Пепси” със седалище в Холандия. “Марбо” има повече от 1 000 служители в Сърбия, Хърватия и Босна и Херцеговина. 
						
						(Различни източници – 22/08/08 - 29/08/08)

Говорителят на гръцкото правителство подаде оставка заради нередовна сделка с недвижим имот
					24/10/2008
					 
						АТИНА, Гърция -- Говорителят на правителството Теодорос Русопулос подаде оставка в четвъртък (23 октомври) заради обвинения, че е участвал в нередовна сделка с недвижим имот между държавата и манастира "Ватопеди". Русопулос, един от най-приближените помощници на премиера Костас Караманлис, каза, че напуска, за да се защити от „злостна и напълно неоснователна атака”. Той обяви оставката си малко след като парламентът одобри предложение за учредяване на комисия за разследване на сделката. Георгиос Папандреу, лидер на основната опозиционна партия ПАСОК, каза, че Русопулос е основният заподозрян. При предварителното разследване се установи, че сделката е довела до загуби за държавата в размер на най-малко 100 млн. евро. (Елефтеротипия, Та неа, Вима, Елефтерос типос, Катимерини - 24/10/08; AНA-MПA, EРT, СКАЙ, In.news, Нафтемборики, Ройтерс, АП, АФП - 23/10/08)

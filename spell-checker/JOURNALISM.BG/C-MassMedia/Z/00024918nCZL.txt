БиХ създаде работна група за реформата в полицията
					19/12/2007
					 
						САРАЕВО, Босна и Херцеговина (БиХ) -- Работната група, която да изготви проекта за ключовата за БиХ реформа в полицията, бе създадена, след като всичките шест партии в управляващата коалиция избраха своите представители в нея, каза във вторник (18 декември) председателят на Съвета на министрите на БиХ Никола Спирич. Групата трябва да изготви законите, според които ще се създадат полицейско координационно бюро, институт за съдебна медицина, институт за подготовка на полицейски кадри, агенция за подкрепа на полицията, независим управителен съвет, съвет по жалбите на граждани и съвет по жалбите на полицейски служители. Работната група има краен срок за завършване на работата си 15 февруари. Преструктурирането на полицията в БиХ бе в застой от много години. (Независне Новине, Дневни Аваз - 19/12/07; РТРС, ПБС, Фена - 18/12/07)

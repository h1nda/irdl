Решение на Ашдаун прави опит да обедини Мостар
13/02/2004
Старият град на Мостар с етнически разделената си градска администрация най-накрая е обединен след решение на върховния представител на международната общност Пади Ашдаун.
От Антонио Пърленда за Southeast European Times от Сараево - 13/02/04
 
 
Решението на върховния представител Пади Ашдаун да реорганизира администрацията на Мостар би могло да помогне градът да се обедини отново. [Харис Мемия]
Върховният представител на международната общност в Босна и Херцеговина (БиХ), Пади Ашдаун, наложи решение, обединяващо администрацията на Мостар в края на януари.
Вместо шестте следвоенни общини - три се управляваха от политически представители на Босна и Херцеговина и три от мюсюлманите в Босна и Херцеговина - администрацията на Мостар сега ще се организира в един обединен градски съвет с шест избирателни района. Решението, което ще влезе в сила на 15 март, намалява и броя на избираемите длъжностни лица от 194 на 35. Системата би трябвало да предотврати доминирането на една етническа група, тъй като за приемането на решения се изисква мнозинство от две трети.
Преди войната стохилядното население на Мостар се състоеше от около една трета хървати и една трета босненци, а една трета принадлежаха към други етнически групи. След войната много босненци избягаха в чужбина и хърватите сега съставляват около две трети от населението. Управляващите партии - Хърватският демократичен съюз (ХДС) и Партията на демократичното действие (ПДД) - не успяха да постигнат съгласие относно обединението на градската администрация, както изискват Дейтънските мирни споразумения. В резултат на това се наложи да се намеси Ашдаун.
И двете страни не са доволни от решението. ПДД, която не иска трите общини с босненско мнозинство да се закрият, заплашва, че ще напусне управляващата коалиция. ХДС се противопоставя на новите изборни правила, тъй като решението не дава на хърватите политическо мнозинство, адекватно на мнозинството, което те имат в населението.
Ашдаун каза, че в случай на обструкции ще санкционира не само представителите на ПДД или ХДС, но и главното ръководство на съответната партия.
"За Мостар няма идеално решение, но това е най-близко до оптималното решение", каза Ашдаун пред местните медии. "Винаги се опитвам да действам за доброто на обикновените граждани. Това [решение] спасява гражданите на Мостар от кошмар. Спестените средства [около 258 217 евро] за седмица ще се изразходват за гражданите, а не за политиците".
Нермин Бизе, кореспондент на сараевския Ослободение дейли, твърди, че решението на Ашдаун е добра възможност за окончателното обединение на Мостар. Той смята, че управляващите партии се противопоставят на решението само за да запазят настоящите си политически позиции и предимства.
"Но решението би било най-оправдано [ако предизвикаше] по-широко завръщане на босненските бегълци. В този случай етническото съотношение между хървати и босненци би било равно, както преди войната. И действителното обединение на града би било по-реалистично", каза Бизе.

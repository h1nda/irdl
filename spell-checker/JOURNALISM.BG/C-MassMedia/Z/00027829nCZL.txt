ЮНМИК се завърна в съдилищата в Митровица
					23/09/2008
					 
						ПРИЩИНА, Косово -- ЮНМИК отново пое контрола върху градския и областния съд в доминираната от сърбите северна част на Митровица. КФОР упражнява надзор над тези съдилища след довелите до смъртта на един полицай бунтове, които станаха там през март. Говорителят на ЮНМИК Александър Иванко каза в понеделник (22 септември), че съдилищата ще възстановят работата си на 3 октомври, като първоначално персоналът им ще бъде от международни съдии и прокурори. Иванко добави, че полицията на ЮНМИК ще бъде разположена вътре в сградата и около нея. Ще бъдат разположени също и войски на КФОР, но в намален състав. На 17-и март полицията на ЮНМИК щурмува сградата, която бе завзета от бивши служители - сърби, които искаха да им бъде разрешено да се завърнат на заеманите от тях работни места. По време на последвалите сблъсъци беше убит един украински полицай, а 64 полицаи на ЮНМИК бяха ранени. Бяха ранени и около двадесет и четири войници от КФОР и няколко сръбски демонстранти. (Коха Диторе, Зери, Експрес - 23/09/08; Алсат, РТК, Танюг, Б92 - 22/09/08)

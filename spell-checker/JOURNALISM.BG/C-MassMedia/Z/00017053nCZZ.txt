Делова хроника
					23/12/2005
					Преглед на деловите и икономическите новини от Балканите след 16 декември. 
					(Различни източници – 16/12/05 - 23/12/05)
 
					 
						
Сръбският финансов министър Младжан Динкич оцени икономическата политика на правителството през 2005 г. като задоволителна. Според Динкич се очаква растежът на БВП за годината да достигне 6 %, което е повече от първоначално предвижданата стойност от 4,5 до 5 %. Целта за намаляване на инфлацията обаче не е постигната. [Гети имиджис]
						Водещият европейски производител на храни "Нестле" ще закупи дял от 96 % от гръцката компания за производство на сладолед "Делта холдингс" по силата на сделка за 240 млн. евро, обявена на 19 декември. Сделката ще бъде реализирана чрез гръцкия филиал на "Нестле", "Нестле Хелас". 
						*** 
						
						Гърция и Йордания подписаха серия от споразумения за икономическо сътрудничество, инвестиции и туризъм. Това стана по време на посещение на йорданския крал Абдула II в Атина. 
						*** 
						
						Босна и Херцеговина (БиХ) подписа споразумение с Япония за възстановяване и модернизация на 33 здравни заведения в БиХ. По силата на споразумението Япония ще предостави 4,4 млн. евро за закупуване на ново оборудване за 18 здравни заведения във Федерация БиХ, 12 в Република Сръбска и 3 в окръг Бръчко. 
						*** 
						
						Aлбанската енергийна компания КЕШ проведе международен търг за закупуване на електричество, за да покрие нуждите на страната през 2006 г. Съобщава се, че седем компании от Албания, Чехия, Великобритания, Македония, Словакия и Швейцария са подали оферти. В момента в Албания има енергийна криза и режим на електроподаването. 
						*** 
						Правителството на Албания отмени сделка с "Дженерал електрик" за възстановяване на ж. п. линията между международното летище в Тирана и западния град Дуръс. В декларацията се казва, че страната не може да си позволи условията на заема от 75 млн. евро, необходим за проекта. 
						*** 
						Европейската инвестиционна банка отпусна заем от 19 млн. евро на "Ейч Ви Би сентрал профит банка" в Босна и Херцеговина и друг кредит от 30 млн. евро на структурата на същата банка в Сърбия и Черна гора. Парите ще се използват за дългосрочно финансиране на малки и средни предприятия (МСП) и инвестиции в инфраструктурата на страната. 
						*** 
						Международната рейтингова агенция "Муудис" каза, че смята да повиши държавния рейтинг на България поради значителния напредък на страната в постигането на икономическа стабилност. В момента "Муудис" е единствената голяма рейтингова компания, която поставя България под инвестиционната степен, с рейтинг Ba1 с положителна перспектива. 
						*** 
						Унгарската банка МКБ ще придобие мажоритарен дял в българската "Юнионбанк", чиито активи възлизат на около 226 млн. евро. ЕБВР, която има дял от 15 % в българската банка, обяви, че ще запази участието си. 
						*** 
						Австрийската "Ерсте банк" и румънското правителство подписаха договор за приватизацията на водещата румънска търговска банка БКР. "Ерсте банк" спечели търга за закупуване на 61,88 % от БКР, като предложи цена от 3,75 млрд. евро.

Сърбите и черногорците разграбват хърватски продукти
21/07/2003
Хърватските продукти - особено шоколади и други храни - печелят от голямата популярност на търговските си марки на сръбските и черногорски пазари. Някои компании са по-добри от други при използването на това предимство.
От Лиз Барет за Southeast European Times - 21/07/03
 
 
След като се преместих в Загреб, един приятел от Белград ме попита дали ми харесват хърватските деликатеси. На челно място сред тях той постави Баядере. Тези фини, елегантни правоъгълни пралини, обвити като в сандвич от двете страни със слой млечен шоколад, бяха за него златен спомен от детството в бивша Югославия и една от определящите характеристики на Хърватия.
Крас, производителят на Баядере, има интерес за се завърне на сръбския пазар, тъй като падането на Слободан Милошевич от власт към края на 2000 година, позволи там да се прави отново бизнес. Други хърватски компании (като производителят на храни "Подравка" и фармацевтичната фирма "Плива") също се стремят да използват широката популярност на своите продукти сред потребителите в други части на бивша Югославия. Дали обаче всички сърби и черногорци приветстват завръщането на хърватските стоки по техните щандове? Проведено наскоро проучване на пазара показва, че отговорът е категорично "да".
Проведеното от компанията за пазарни проучвания "ГфК" проучване по поръчка на осем хърватски компании сочи, че както популярността на хърватските търговски марки, така и "желанието за тяхното придобиване" остават много големи в Сърбия и Черна Гора. Шоколадите "Крас", зеленчуковите бульони "Вегета" и продуктите на "Подравка" са като цяло познати на три четвърти от анкетираните граждани на Сърбия-Черна Гора, а са желани от над 50% от тях. Лекарството против грип "Андол", кафето " Франк" и мултивитаминната напитка "Чедевита" са следващите по популярност продукти.
Въпреки това хърватските компании не могат да си позволят самодоволство. Някои от анкетираните казват, че хърватските стоки са скъпи и с по-ниско качество от подобни западни продукти. Освен това, популярността на хърватските търговски марки спада със застаряването на населението. Делът на хората, които познават "Чедевита" и "Франк", намалява. Добрата маркетингова стратегия обаче дава своите плодове. "Подравка" и " Крас" са сред първите хърватски фирми, които проучиха сръбските и черногорски пазари в началото на 2001 година и се стремяха активно да наложат името си, се радват на най-стабилна разпознаваемост на своите продукти.
Повторното проникване на сръбско-черногорския пазар не бе лесно дори и за "Подравка" и "Крас". Когато "Подравка" започна да изнася продукти за Сърбия-Черна Гора в началото на 2001 година, компанията се изправи пред вносни мита от 40 % на границата. По-късно митата бяха донякъде понижени. Въпреки това хърватските и сръбско-черногорски фирми изпитват силна нужда от двустранно Споразумение за свободна търговия между двете държави. Такова споразумение бе официално подписано през декември 2002 година, но промените в конституционния статут на Сърбия-Черна Гора забави ратификацията му. Едва към края на годината може да се очаква, че то ще влезе в сила.
Хърватските фирми не са единствените, които експлоатират разпознаваемостта на своите търговски марки или "югоносталгията". Словенските фирми са също така много активни на сръбско-черногорските пазари, като плодовите сокове се ползват с огромна популярност. Словенската " Меркатор", голяма верига за търговия на едро, се радва може би на най-голям успех.Тя е открила супермаркети в Сърбия и Босна и Херцеговина, където се продават както словенски, така и местни стоки.
Такива бизнес контакти са важни не само за икономиките от региона, но и заради това, че упражняват натиск върху политиците да създават връзки и преодоляват стари бариери. Използването на свободната търговия за проправяне на пътя към силни политически връзки не е нещо ново - това е стратегия, която увенча с голям успех ЕС.

Инициатива помага на македонците и косоварите да развиват добри отношения
07/08/2003
Спонсориран от ОССЕ проект за младежта събра младежи от Косово и Македония на деветдневен летен лагер, имащ за цел да съдейства за помирението.
От Слободанка Йовановска за Southeast European Times от Скопие -- 07/08/2003
 
 
Тридесет активисти от косовската община Печ пристигнаха в Охрид тази седмица, за да участват в деветдневния летен лагер "Инициатива за помирение на младежта". Като членове на многоетническа младежка мрежа те се срещнаха в лагера с подобна многоетническа група от Куманово.
Спонсорираният от ОССЕ проект за младежта включва семинари и други дейности, целящи да съдействат за обмена на мнения и провеждане на дебати между младите хора по въпроси на културното и религиозното многообразие и диалога между различните етнически групи.
"Косово не е единственият регион на Балканите, който е изправен пред предизвикателствата на помирението", заяви Аластеър Бучарт Ливингстон, и. д. ръководител на представителството на ОССЕ в Печ. "Но той предприе положителни стъпки и сега споделя опита си с други региони. Включването на младите хора в реален и конкретен диалог може да съдейства за укрепване на духа на помирението в цялото общество", каза той.
На семинарите ще бъдат разглеждани теми по избор на младежките групи, в това число развитието на комуникативни способности, анализ на конфликтите, работа в колектив и изучаване на различни култури, овладяване на диалога между различните етнически групи и развитие на младежки медии. Освен това, ще бъде изготвен документален филм и бюлетин за дейността през деветте дни.
Ветон Муяай е ръководител на неправителствената организация "Сири и Визионит", която е основател на младежката мрежа. Освен подчертаването на важността на общуването между младите хора от различните общности в Печ, проектът предвижда обучение в специфични области, които ще имат влияние върху помирението, каза Муяай. Лагерът цели да създаде по-добро сътрудничество, толерантен дух и да съдейства за продължаване на усилията на отделните общности.
Този проект е първият по рода си, реализиран за Косово и Македония през последните десет години въпреки общата граница и късото разстояние, около 80 км, между двете столици. В миналото журналисти и политици проведоха няколко форума, но тези прояви бяха подкопани от конфликта в Македония преди две години, който остави атмосфера на горчивина и недоверие. Общото мнение бе, че е изчезнала основата за изграждане на политическо приятелство и добри отношения между македонците и косоварите.
Спонсорираната от ОССЕ инициатива има символично значение и представлява първата стъпка към подобряване на отношенията, които остават обременени от редица нерешени въпроси, в това число окончателното определяне на границата между Косово и Македония и откриването на нови пропускателни пунктове, които ще улеснят общуването между двете страни.
Въпросът за отношенията с Косово остава един от най-сериозните проблеми, разделящ двете общности в Македония, а Куманово е мястото, където толерантността и диалогът са изправени пред най-големи предизвикателства. Така че, големи са очакванията, че инициативи като тази сега, подкрепяни и евентуално организирани от местните неправителствени организации, не само ще съдействат за подобряване на отношенията между Македония и Косово, но и ще укрепят помирението в самата Македония.

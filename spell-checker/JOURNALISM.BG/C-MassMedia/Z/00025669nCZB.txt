Хърватските инвеститори отправят поглед към пазара през 2008 г.
		03/03/2008
		Хърватските инвеститори се радват на няколко години растеж на техния относително нов пазар. След стагнацията в края на миналата година, мнозина проявяват предпазливост по отношение на 2008 г.
		От Иво Счепанович за Southeast European Times в Загреб -- 03/03/08
 
		 
			
Съсобственикът на "Ауреус Инвест" Мирослав Йелечич Пурко. [Иво Счепанович]
			Фондовата борса и инвестиционните фондове станаха популярен инструмент за дългосрочни инвестиции в Хърватия. След седем последователни години на растеж обаче пазарът изпадна в стагнация в края на 2007 г. Мирослав Йеличич Пурко, който заедно с Кристиян Флоричич е основател на фонда "Ауреус Инвест", изрази мнението си пред Southeast European Times за своите очаквания за инвестиционното бъдеще на Хърватия. 
			
				Southeast European Times: Духът на инвеститорите падна ли след стагнацията на хърватските инвестиционни фондове в края на 2007? 
			
				 Mирослав Йеличич Пурко: Духът няма място в света на инвестициите. Съществува само разум и търпение, които са от съществено значение за реализиране на планираните инвестиционни цели. Стагнацията на хърватските инвестиционни фондове, която споменахте, се очакваше да настъпи след седем поредни години на растеж в двуцифрени проценти в годишно изражение. Нека го наречем нормално положение на пазара. В Хърватия то разби представата на неопитните инвеститори за фондова борса като панацея за бързи и лесни доходи. 
			
				SE Times: Коя смятате, че е главната причина за стагнацията в ръста на пазара в края на 2007? 
			
				Пурко: Когато говорим за региона, съществуват многобройни причини за стагнация: косовският проблем, бавният период на преход, адаптирането към стандартите на ЕС и пазар, който не е достатъчно прозрачен. Човек също може да открие причина в бързото нарастване на ценните книжа, което води до реализиране на печалба. 
			
Изборите през 2007 г. допринесоха за низходящата тенденция на пазара. [Гети Имиджис]
			
				SE Times: Бяха ли парламентарните избори през ноември 2007 г. в Хърватия един от факторите, които допринесоха за това положение? 
			
				Пурко: Парламентарните избори почти винаги предизвикват нестабилност поради известни политически възможности, които могат да доведат до бъдещо развитие. Следователно всички споменати причини допринесоха за стагнацията и повлияха за възникването на негативни емоции. Това се случи едновременно със стагнацията на най-мощната икономика в света, тази на Съединените щати. 
			
				SE Times: Смятате ли, че общо казано, хората в Хърватия знаят повече, по-малко или колкото хората в страните-членки на ЕС за фондовия пазар и инвестиционните фондове? 
			
				Пурко: Ежедневно все повече и повече хора в Хърватия признават, че акциите са начин за дългосрочни инвестиции. Синдромът на масова еуфория характеризира поведението на хърватските инвеститори. Можете да смятате, че масовата еуфория е позитивен или негативен контекст, но в повечето случаи тя приключва с паническо бягство. Не можете да кажете дали инвеститорите в Хърватия знаят повече или по-малко от инвеститорите в ЕС, защото пазарът все още е твърде млад. Няма съмнение, че всяка нова ситуация на пазара, особено на нови пазари като хърватския, носи поуки за инвеститорите и ги подготвя за бъдещи дейности. 
			
				SE Times: Започна ли хърватският пазар да се готви за влизане в ЕС както се планира през 2009 г.? Как ще се отрази това на инвестиционните фондове? 
			
				Пурко: Когато наблюдаваме развитието на пазара по отношение на нивата на прозрачност, пенсионните системи, инвестиционните фондове и регулаторните дейности, можем да кажем, че Хърватия се приближава към стандартите на ЕС. През последните пет години се извършиха качествени промени. Това ме кара да заявя със сигурност, че Хърватия ще стане пример за страните от Източна Европа. 
			
				SE Times: Кои хърватски компании или производства смятате, че ще имат полза от присъединяването към ЕС? 
			
Секторите на земеделието и селското стопанство на Хърватия могат да извлекат придобивки от членството в ЕС. [Гети Имиджис]
			
				Пурко: Аз бих поставил секторите на земеделието и енергетиката преди останалите икономическа области. Хърватските компании трябва да се ориентират към ЕС, защото секторите на хранителната промишленост и енергетиката имат проблеми там, както в останалата част на света. Хърватските ресурси са огромни и страната ще трябва да ги използва. Разбира се, без качествени реформи, би било невъзможно да се постигнат желаните резултати. Бъдещето и просперитетът на хърватската икономика зависят от изпълнителната власт. Тяхната задача трябва да бъде да създадат система, която ще бъде платформа за развитието на хърватските компании и икономиката на страната. 
			
				SE Times: Смятате ли, че хърватските инвестиционни фондове ще продължат да завладяват пазара на бившите югославски републики? 
			
				Пурко: Хърватските инвестиционни фондове са определили голяма част от своите портфолия за региона. Аз обаче мисля, че хърватските фондове малко закъсняха, защото словенските и скандинавските фондове признаха региона много по-рано. Когато говорим за този пазар, ние трябва да кажем, че пазарният риск трябва да бъде изчисляван в цена. 
			
				SE Times: Какъв е опитът ви с "Ауреус Инвест" на този пазар? 
			
				Пурко: Имахме проблеми с платежоспособността, недостатъчната прозрачност и голямата нестабилност на цените, което доведе до по-голяма предпазливост в инвестирането. "Ауреус Инвест" ще продължи да търси възможности на регионалните пазари с увеличено внимание, съобразявайки се с гореспоменатите факти. Цените на регионалния пазар трябва да бъдат подкрепени от по-бързото развитие на корпоративната култура и адаптиране към стандартите на ЕС.

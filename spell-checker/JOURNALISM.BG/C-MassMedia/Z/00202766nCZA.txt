Селското стопанство в Черна гора запада
					02/05/2012
					Икономическата криза влоши и бездруго тревожното състояние на селското стопанство в Черна гора. 
					От Катица Джурович за Southeast European Times в Подгорица - 02/05/12
 
					 
						
Около 30% от обработваемата земя в Черна гора пустее всяка година. [Катица Джурович/SETimes]
						Днес фермерите представляват едва около 3-4% от общото европейско активно население. На Балканите преминаването от колективна или държавна обработваема земя към малки частни и разпокъсани парцели, климатичните промени и финансовите кризи оказаха огромно негативно въздействие върху земеделското производство и броя на фермерите. 
						В Черна гора семейства, които са се занимавали със земеделие поколения наред, сега се отказват от нивите и търсят нов източник на доходи. 
						Цвето Шишевич, 55-годишен от село Бистрице в долината Зета, близо до Подгорица за пръв път тази пролет не е на полето. Семейството на Шишевич се занимава със земеделие от десетилетия. 
						През 1960-те и 1970-те години те пътували из бивша Югославия и продавали домати и чушки. Дори през 1990-те години Шишевич и семейството му живеели добре, благодарение на зеленчуците, които продавали на пазарите в Черна гора. 
						Но през последните няколко години селското стопанство в Черна гора регистрира огромен спад: по отношение на производство, печалби и продажби. Семейството на Шишевич понесло повече загуби, отколкото печалби. Миналата година те не успели да покрият основните си разходи за семена, торове и вода и решили да не се занимават повече със земеделие. 
						"Трябваше да изхвърлим стотици килограми зеленчуци, тъй като не можахме да ги продадем. Тази година засадихме зеленчуци само за лична употреба", каза Шишевич за SETimes. На по-голямата част от неговите пет хектара земя той не е засадил нищо. 
						Неговата история съвсем не е изолиран случай. Много фермери в Черна гора се отказват от земеделие и вместо това се насочват към работа, която не отнема толкова много време и пари. 
						Според данни от 2011 г. орната земя в Черна гора е около 40% от общата обработваема земя в страната. Повече от 30% от цялата орна земя остава необработвана всяка година. В резултат на това през 2011 г. Черна гора внесе храни за повече от 400 милиона евро, а износът й възлезе едва на 40 милиона евро. 
						Подобна тенденция се наблюдава в целия регион. До 1989 г. Румъния бе една от най-важните износителки на селскостопанска продукция. Страната, някога известна като "хлебната кошника на Балканите" има земеделски земи от 14,7 милиона хектара, от които 9,3 милиона хектара са обработваеми. Но 1,3 милиона хектара обработваема земя не се използват според официалните данни. 
						Сеад Йелеч от Земеделското общество на Босна и Херцеговина (БиХ) каза, че в БиХ орната земя непрекъснато намалява. "Използва се около 50% от земеделската земя. Властите не са направили нищо, за да увеличат използваната обработваема земя и нямат никакъв план как да използват поземлените ресурси", каза Йелеч преди известно време за всекидневника на БиХ "Независне новине" 
						Земеделските земи в БиХ регистрират непрекъснат спад от седем години насам. През 2005 г. обработваната земя възлизаше на 719 000 хектара; през 2009 г. тя намаля до 692 000 хектара. 
						Със своите повече от 4 милиона хектара обработваема земя (55% от цялата земя) Сърбия е смятана за страна с огромен потенциал за развитие на селското стопанство, а е на предпоследно място в Европа по износ на селскостопанска продукция. 
						Отново в Черна гора Зоран Йовович, професор в Университета за биотехнологии в Подгорица казва, че няколко фактора са причина за ограниченото обработване на земята. 
						"Главната характеристика на селското стопанство и земеделието в Черна гора и региона е фрагментирането на земята, което значително ограничава възможностите за производство и печалби," каза Йовович за SETimes. 
						Други причини, смята Йовович, са лошото техническо оборудване, което води до ниска продуктивност, нерегулиран пазар на селскостопанска продукция и климатичните промени. 
						През 2006 и 2007 г. сушата унищожи реколтата. През 2010 г. имаше огромни наводнения, а тази година - безпрецедентни валежи от сняг и силен студ. 
						Освен загубите в реколтата, фермерите понесоха щети по отношение на съоръженията и инфраструктурата, но не всички щети бяха възстановени или компенсирани. 
						"Икономическите кризи само влошиха положението. Много фермери имат заеми към банките, а нямат печалби, за да изплащат дълговете си. Но най-тревожното е, на фермерите им липсва воля, желание и мотивация да продължат да се занимават със селскостопанска продукция", каза Йовович. 
						Ранко Шишевич, роднина на Цвето, е един от малкото останали фермери в селото. И той е понесъл загуби в края на миналата година, но иска още веднъж да да даде шанс на земеделието. "Нашите прадеди са засявали тези ниви. Не мога да ги гледам да пустеят и да са пълни с плевели", каза Шишевич за SETimes. 
						Според Шишевич Министерството на земеделието трябва да подпомага финансово фермерите. Въпреки това в повечето страни в региона бюджетът за земеделие е нисък. Според данните от Търговската камара на Черна гора агробюджетът за 2012 г. е 21 милиона евро. 
						В БиХ бюджетът за земеделие за миналата година бе 39 милиона евро вместо планиратите 57 милиона евро. В Сърбия средствата за земеделие възлизат на 2,5% от целия бюджет. 
						Една от възможностите за фермерите е финансови средства по "ИПА" от ЕС, но много фермери все още проявяват резервираност по отношение на тази идея. 
						"Започнахме с проекта "МИДАС", целящ да обучи фермерите как да кандидатстват за средства по "ИПА" Досега сме получили 780 апликации - 300 бяха одобрени. Стойността им е около 20 милиона евро. С тези пари фермерите могат да подобрят съоръженията си и да инвестират в земята си", каза за SETimes министърът на земеделието на Черна гора Тарзан Милошевич. 
						"Ние имаме земя за обработка, имаме хора, които са правили това цял живот, а сега имаме възможност да получим пари. От нас зависи да разгледаме възможностите в селското стопанство", каза Милошевич. 
						За много фермери от долината Зета обаче вече е твърде късно. Някога плодородна орна земя бе превърната в жилищни райони, където никнат къщи, а не зеленчуци. 
					
				
			
					 
					
 
 

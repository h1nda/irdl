Популярни четива на Балканите
					02/11/2010
					Независимо дали искат да убият няколко минути, или разполагат с цял следобед, читателите от Югоизточна Европа се обръщат към художествената литература и имат определени любими книги. 
					От Наташа Радич за Southeast European Times от Загреб -- 02/11/10
 
					 
						
Четенето е популярно занимание на Балканите. [Петер Кос/SETimes]
						Читателите първи ще ви кажат: изключете телевизора, компютъра, спрете за малко да пращате съобщения по мобилния телефон и се обърнете към света на приключенията. Четенето може да бъде и чудесен начин за бягство от действителността. 
						 "Четенето ме отвлича от други мисли," каза Милица Секулич, майка на три деца от Черна гора. "То ми дава възможност да забравя ежедневните грижи и да навляза в един съвършено различен свят. Аз съм страстен читател. Бих опитала да прочета почти всяка книга, но трябва да кажа, че книги като "Граф Монте Кристо", "Алхимикът" и други подобни са сред най-приятните за четене." 
						Тя обича също книги със загадки и криминалета от Майкъл Кричтън или Джеймс Патерсън. 
						Милан Вулетич от Подгорица също поглъща криминалетата. "Бих чел каквото и да било от Артър Конан Дойл, особено книгите за Шерлок Холмс. Сещам се и за Агата Кристи." 
						
						Сагата "Здрач" е сред любимите четива в крайбрежния град Шибеник в Хърватия, еднакво популярна сред възрастни и деца, казват от книжарница "Алгоритъм" в града. 
						 На други места в Хърватия читателите предпочитат трилогията на шведския писател криминалист Стиг Ларсон "Милениум". Докато младата аудитория се ориентира към историите за вампири, за повечето обемистите романи от по 500-700 страници на Ларсон са станали "задължително четиво". 
						В Тирана чуждестранните автори се търсят много, между тях Даниел Стийл, Джоана Линдзи и Дан Браун, според най-голямата книжарница в Тирана "Адрион Лтд.". Сред най-четените заглавия са "Мъжете, които мразят жени" (Момичето с татуировка на дракон), както и романите на Пауло Коелю, Халед Хосейни и Амос Оз.
						Колкото до местните таланти, албанският автор носител на Нобелова награда Исмаил Кадаре води убедително в продажбите. 
						От класиката читателите от всички възрасти предпочитат творбите на Жан-Пол Сартър. 
						Проучванията показват, че четенето развива творческото мислене, докато читателят пресъздава света, описан в книгата. В днешно време обаче мнозина предпочитат да гледат някоя история, вместо да я четат. 
						"Отнема по-малко време," казва Тамара Мийович, на 17 г., ученичка от Подгорица. "Не че не обичам да чета, но все не ми достига времето. Чета всичко от задължителната литература, но тя не е толкова интересна." 
						Това, което юношите обичат да четат, са романите на Сесилия Ахърн, Никълъс Спаркс, Елизабет Гилбърт и Федерико Моча. 
						Популярна сред тази част от населението е и поредицата на Стефани Майър, сагата "Здрач", която е и сред най-продаваните книги. 
						"Всички мои приятели и аз гледаме филмите по няколко пъти," каза Йелена Николич, на 15 г., ученичка в среднообразователно училище от Котор. "Тъкмо започнах да чета книгите по време на лятната ваканция. И книгите много ми харесват." 
						Освен това имаме автобиографиите на знаменитости. В Хърватия например любимката на жълтата преса Влатка Покос се сдоби с бестселър, озаглавен "Живот в рая". Също добре се продава автобиографията на театралния критик и драматург Мани Готовац "Липсваш ми". 
						"Нека да ти разкажа една история" на Хорхе Букай е друго популярно документално четиво. 
						 За мнозина обаче научната фантастика остава голямото бягство. В "Америкън Корнър", библиотека и образователен център в Подгорица, през лятото се напълни с почитатели на научната фантастика, каза Соня Драгович, уредник на библиотеката. Списанията винаги са популярни, добави тя, особено "новите издания на "Тайм", "Уайърд", "Ню Йоркър", Сайънтифик Америкън" и "Смитсониън"."
						
						 Марина Роганович от Подгорица, Ксения Юркович от Шибеник и Маньола Хала от Тирана участваха в изготвянето на този репортаж.

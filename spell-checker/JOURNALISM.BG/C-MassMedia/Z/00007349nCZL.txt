Започна срещата на върха на ЕС в условия на безпрецедентни мерки за сигурност
19/06/2003
 
СОЛУН, Гърция -- Властите са разположили 15000 полицаи, войници и служители на бреговата полиция, за да охраняват срещата на върха на ЕС в северния курорт Неос Мармарас. Подразделения с ракети "Патриот" и "Стингер" бяха дислоцирани около Солун, за да пазят ръководителите на страните от ЕС, пристигащи с хеликоптери от летището на града в мястото на срещата. Десетки катери на крайбрежната охрана с около 1000 моряци на борда патрулират брега, а стотици войници извършват проверки в близката гора. Атина разглежда това събитие като главна проверка на мерките за сигурност, които тя ще приложи по време на Олимпиадата през 2004 г.
В навечерието на срещата на върха председателите на комисиите по външна политика на Македония, Албания и Хърватия съгласуваха в сряда в Скопие позициите си по въпросите на европейската интеграция. Те изпратиха съвместно писмо до участниците в срещата на върха, призовавайки ги да приемат ясно политическо послание относно европейското бъдеще на трите страни. (AФП, MИA - 18/06/03)

Попзвезда ще пее за Гърция на Евровизия 2009 
					10/03/2009
					Гръцкият певец Сакис Рувас за втори път ще представлява страната си на Евровизия.
					От Христос Рингас за Southeast European Times от Атина -- 10/03/09
 
					 
						
Сакис Рувас. [Гети Имиджис]
						Сакис Рувас ще представлява Гърция на 54-ата Евровизия в Москва с изпълнение на "This Is Our Night". Певецът, който е родом от Корфу и е на 37 години, ще се състезава за втори път в известния ежегоден конкурс. През 2004 г. Рувас зае трето място за Гърция със своята интерпретация на "Shake It". Освен с пеене, от време на време Рувас се занимава и с актьорска дейност и води телевизионни програми. Той даже бе един от домакините на Евровизия 2006, която се състоя в Атина, но тогава не участва в конкурса. 
						Звездата има цяла армия от почитатели, които наричат себе си "рувисти". Той е най-известен в Гърция и Кипър, но се радва на значителна популярност и в тазгодишната страна домакин Русия както благодарение на участието си като състезател в Евровизия 2004, така и на хитовия си дует с Филип Киркоров "I Want You Like Crazy". Тази му популярност може да помогне на каузата на Гърция при гласуването. 
						Рувас, чиято звукозаписна кариера започва още през 1991 г., е въплъщение на звездите, представяли Гърция през последните години. Първоначално страната показваше относително слаб интерес към Евровизия и изпращаше обещаващи, но като цяло неизвестни певци. Никой от тях не е заемал по-високо от трето място. („Антик”, "Die For You", през 2001 г.). 
						Конкурсът обаче доби допълнително значение за гърците през 2003 г.: историческата й съперничка Турция спечели първо място, докато Гърция завърши на сравнително конфузното 17-о място. Сега страната вече изпраща да я представляват утвърдени изпълнители. 
						
						Две години по-късно Гърция спечели единственото си първо място на Евровизия досега, с песента на родената в Швеция Елена Папаризу "My Number One". Това бе всъщност второто й представяне за Гърция на Евровизия; през 2001 г. тя бе вокалистка на „Антик”. 
						Гърците отпразнуваха триумфа си по улиците на Атина, а министерството на туризма на страната определи Папаризу за свой официален посланик. 
						Трите участия на страната след 2005 г. не можаха да повторят този успех; тя завърши на девето, седмо и трето място. 
						Гърция има големи очаквания тази година за своето участие на Евровизия. Обществеността очаква песента да завърши между първите три. 
						 "This Is Our Night" е песен на Димитрис Кондопулос (музика) и екипа на Крейг Портейлс и Камерън Джайлс-Уеб (текст).

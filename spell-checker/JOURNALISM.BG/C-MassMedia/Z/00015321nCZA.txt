Екстремисти са заподозрени за нападенията срещу македонски полицейски управления
					20/07/2005
					Досега никой не е поел отговорност за двете неотдавнашни нападения срещу полицейски управления в Македония, но някои ги свързват с въоръжена групировка, действаща в с. Кондово. Македонската полиция и полицейската мисия на ЕС са единодушни, че вероятността от дестабилизация е малка.
					От Зоран Николовски за Southeast European Times от Скопие -- 20/07/05
 
					 
						
Македонската полиция блокира пътя близо до полицейското управление в Скопие, където в петък (15 юли) избухна бомба. Никой не пострада при взрива. [AФП]
						Две неотдавнашни нападения срещу полицейски управления в Македония разтърсиха страната. На 12 юли срещу управлението в с. Вратница, близо до Тетово, бяха изстреляни три гранати от ръчен гранатомет. Две от тях не се взривиха, а третата порази дърво на десет метра от сградата.
						Три дни по-късно, към 10:50 вечерта, мощен взрив изби прозорците на полицейското управление в Бит Пазар, близо до центъра на Скопие. Съседните къщи също бяха засегнати. Жертви нямаше в нито един от инцидентите.
						Македонската полиция и "Проксима", полицейската мисия на ЕС в Македония, определиха нападенията като спорадични и заявиха, че те не могат да причинят обща дестабилизация. 
						"Нападението срещу полицейското управление във Вратница е провокация на екстремистка групировка, която вероятно е една от няколкото екстремистки групировки, действащи в региона и в Македония," каза премиерът Владо Бучковски. Две текущи събития -- приемането на закона, позволяващ използване на етнически флагове в македонските общини, и очакваното начало на преговорите за статута на Косово по-късно тази година -- може би са станали причина за неотдавнашната активеност на екстремистите, добави той.
						Други изказаха предположения, че насилието е насочено към възпрепятстване на интеграцията на Македония в НАТО и ЕС. 
						Експлозията в Бит Пазар стана само часове след срещата на Националия съвет за сигурност на Македония за обсъждане на обстановката в с. Кондово, където полицията не патрулира от няколко месеца поради заплахи от добре въоръжена престъпна група, водена от Агим Красничи. Съдилищата издадоха няколко заповеди за арест на Красничи, а властите се опитват да организират залавянето му без риск от жертви сред цивилните граждани или подклаждане на безредици сред местното население.
						
						Полицията има заповед от Националния съвет за сигурност да възстанови законовия ред в Кондово, а властите заявяват, че повечето селяни са против Красничи и въоръжената му група. Датата на операцията обаче още не е насрочена. 
						Междувременно политическите партии в Македония -- с изключение на Демократичната партия на албанците на Арбен Джафери -- излязоха с декларации, осъждащи неотдавнашните нападения. Али Ахмети, лидер на Демократичния съюз за интеграция, призова Красничи да се предаде доброволно и каза, че му се гарантира справедлив процес.

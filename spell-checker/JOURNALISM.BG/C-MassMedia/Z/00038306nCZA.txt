Лидерите на БиХ, Сърбия и Турция провеждат втора среща на високо равнище
					27/04/2011
					Лидерите обещаха да си помагат взаимно, за да преодолеят препятствията по пътя към интеграцията в ЕС
					(Блиц, Заман, Balkans.com - 27/04/11; Бета, Б92, Танюг, Радио Сърбия, Хюриет, Уърлд Булетин, АКИ - 26/04/11)
 
					 
						
(От ляво на дясно) Членовете на тристранното председателство на БиХ Бакир Изетбегович, Желко Комшич и Небойша Радманович, сръбският президент Борис Тадич и президентът на Турция Абдула Гюл се срещнаха в Караджорджево във вторник (26 април). [Ройтерс]
						По време на тристранната среща на високо равнище във вторник (26 април) Босна и Херцеговина (БиХ), Сърбия и Турция се договориха да подпомагат взаимно усилията си за присъединяване към ЕС, но по начин, който не вреди на вътрешните работи на всяка от страните. 
						„Трябва да бъдем единни в борбата срещу предразсъдъците, породени от нашата трудна история, защото ако оставим място за предразсъдъци, ще имаме много проблеми в бъдеще”, заяви сръбският президент Борис Тадич, който бе домакин на срещата заедно с колегата си от Турция Абдула Гюл и членовете на ротационното тристранно председателство на БиХ Небойша Радманович, Бакир Изетбегович и Желко Комшич. 
						„Бихме искали целият регион да се интегрира в ЕС възможно най-скоро и това е най-важната политическа цел, която в крайна сметка трябва да донесе благополучие на нашите граждани”, добави Тадич. 
						Коментарите на Гюл и Радманович, който представлява сърбите в председателството на БиХ и в момента го оглавява, бяха в тон с думите на Тадич. 
						„Целта ни е да превърнем този район, някогашна сцена на конфликти, в регион на единството, което трябва да ни води към бъдещето”, заяви турският президент, който бе домакин на първата тристранна среща с лидерите на Сърбия и БиХ в Истанбул на 24 април 2010 г. 
						Турция, която е единствената официална кандидатка за членство в ЕС от трите държави, започна преговори за присъединяване през октомври 2005 г. Въпреки че все още не е член на Съюза, „Турция може да сподели своя опит и да помогне на Сърбия и БиХ в подготовката за кандидатстване”, отбеляза Гюл. 
						Сърбия се надява да бъде призната официално за кандидатка за членство в ЕС по-късно тази година. Заради политическото напрежение в страната и бавните реформи обаче БиХ не успя да постигне съществен напредък по пътя към интеграция след подписването на временно търговско споразумение и Споразумение за стабилизация и асоцииране със Съюза през лятото на 2008 г. 
						И трите държави се стремят към членство в 27-членния блок и са „решени да си помагат взаимно по този път”, заяви Радманович. 
						Турция, която бе инициатор на тристранните срещи със Сърбия и БиХ, посочва, че освен към помирение, механизмът е насочен и към сътрудничество между трите държави в редица други сектори, включително в областта на икономиката, енергетиката, културата и опазването на околната среда. 
						Във вторник беше договорено третата тристранна среща на върха да се проведе в Сараево през следващата година.

Ръководителят на ЮНМИК Заниер започва дипломатическа совалка с Белград
					23/07/2008
					 
						ПРИЩИНА, Косово -- Ръководителят на ЮНМИК Ламберто Заниер започна в сряда (23 юли) дипломатическа совалка с посещение в Белград в опит за преодоляване на противопоставянето на Сърбия на международната гражданска администрация в Косово. Говорителят на ЮНМИК Ръсел Гийки каза, че Заниер "няма търпение да започне диалог" по въпросите, очертани в неотдавнашните писма на генералния секретар на ООН Бан Ки Мун до сръбския президент Борис Тадич и косовския президент Фатмир Сейдиу. В тези писма Бан казва, че Заниер ще обсъди редица проблеми, включително сръбското участие в различни косовски институции.
						По време на визита в Брюксел в сряда помощник държавният секретар на САЩ Даниел Фрийд каза, че Вашингтон желае международната общност да си възвърне контрола върху Северно Косово, което той назовава "зона на беззаконие", добавяйки: "Трябва да има присъствие на север. Ние не можем да позволим ситуацията в Косово да се носи по течението."
						Други новини -- Косовският министър на местното самоуправление Садри Ферати каза във вторник, че липсата на сътрудничество между правителството и косовските сърби може да се окаже спънка за процеса на децентрализация. "Ние ще работим по ... този процес, но ако сърбите се противопоставят и искат допълнително време, това ще бъде единствено и само загуба на време", каза Ферати за Радио "Свободна Европа". (Коха Диторе, Зери, Експрес, Танюг, Б92, Бета, РТС, Синхуа - 23/07/08; Телеграфи, Радио "Свободна Европа", АФП - 22/07/08)

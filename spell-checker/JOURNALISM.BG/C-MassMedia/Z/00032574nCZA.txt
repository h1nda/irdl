Косово и Сърбия представят аргументите си пред МС
					02/12/2009
					Във вторник в Хага беше обсъдена законността на почти двегодишната независимост на Косово от Сърбия.
					От Линда Карадаку и Игор Йованович за Southeast European Times от Прищина и Белград - 02/12/09
 
					 
						
През следващата седмица Международният съд ще изслушва доказателствата по делото. [МС]
						Делегациите на Косово и Сърбия се явиха в Международния съд (МС) в Хага във вторник (1 декември), като представиха своите аргументи в полза за и против законосъобразността на декларацията за независимост на Косово от 17 февруари 2008 г. Косовската делегация е оглавявана от министъра на външните работи Скендер Хюсени, а неговият сръбски колега Вук Йеремич ръководи сръбската делегация. 
						Изложените от Белград доводи се основават на твърденията, че декларацията за независимост на Косово нарушава международното право. Сръбската страна ще се опита да докаже, че декларацията заобикаля Резолюция 1244 на Съвета за сигурност на ООН, която предвижда, че всяко решение относно статута на Косово трябва да бъде одобрено от Съвета. 
						Сръбският посланик в Париж Душан Батакович, който е член на делегацията, заяви, че "едностранното обявяване на независимост" от Косово не зачита ООН и авторитета на организацията. 
						Делегацията призова съда да вземе решението си изцяло въз основа на международното право, независимо от влиянието на определени държави. 
						"Косово е част от сръбската история и люлка на нейната държавност, както и една от ключовите основи на идентичността на страната", заяви Йеремич по време на изказването си, което продължи няколко часа. 
						Пред „Ройтерс" той заяви, че за "първи път в историята" Сърбия се опитва да реши въпрос с обявила независимост провинция по мирен път в съда. 
						"Днес беше добър ден за Балканите", заяви Йеремич. 
						Хюсени, който представи позицията на своята държава след Сърбия, посочи, че Косово функционира като независима република със своя конституция и избори. Той каза, че общинските избори миналия месец са били "важен тест" за неговата страна и че очаква съдът да ги вземе предвид като мерило за напредъка. 
						"Независимостта на Косово е необратима и това ще продължи да бъде така не само заради Косово, но също и заради трайния мир и сигурност в региона", заяви той пред съда. 
						"Ние сме сигурни, че светът, а в този случай и Международният съд, ще съумеят да оценят постиженията на Косово след обявяването на независимостта", каза Хюсени за „Косово Дейли Експрес”. "Имаме голямо доверие в безпристрастността на Международния съд." 
						След тричасовата пледоария на Сърбия Хюсени направи изказване за Сръбското радио и телевизия. „Не чухме нищо ново. Убедени сме, че съдът ще потвърди волята на народа на Косово да бъде независим и свободен", заяви той. 
						Според косовския всекидневник “Коха Диторе” в 15-членния съдебен състав, който гледа делото, участват осем съдии от страни, които са признали Косово - САЩ, Обединеното кралство, Франция, Германия, Япония, Йордания, Сиера Леоне и Нова Зеландия - и седем, които не са направили това - Русия, Китай, Словакия, Мексико, Мароко, Бразилия и Сомалия. 
						Към днешна дата 63 от 192-те държави, членки на ООН, и 22 от 27-те членки на ЕС са признали Косово като легитимна и независима държава. 
						По делото ще бъдат изслушани становищата на 29 държави, включително Русия – близък съюзник на Сърбия, и САЩ, които незабавно признаха Косово. Очаква се изслушването на доказателствата да продължи до 11 декември. 
						Въпреки че решението на МС няма да има задължителна сила, очаква се то да се отрази върху признаването на младата косовска държава по света.

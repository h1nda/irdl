Ще бъде ли Косово старото ново условие за кандидатурата на Сърбия за ЕС?
					25/08/2011
					Политическите реакции са разгорещени, но мненията се разминават по въпроса дали Косово е било, е, и трябва да бъде критерий за членството в ЕС.
					От Биляна Пекушич за Southeast European Times от Белград -- 25/08/11 
 
					 
						
Вицепремиерът на Сърбия по въпросите на евроинтеграцията Божидар Джелич. [Ройтерс]
						Разкритията на вицепремиера на Сърбия по въпросите на евроинтеграцията Божидар Джелич относно Косово и кандидатурата на Сърбия за членство в ЕС във всекидневника "Блиц" предизвикаха политическа буря.
						Джелич каза, че сръбските власти са били наясно миналия декември, че ще трябва да намерят решения на въпросите за косовските митнически печати, административните гранични пунктове и официалното участие на Косово в регионални срещи. 
						"Тези теми са в плана за действие за придобиване на кандидатски статут [за ЕС]," каза Джелич. 
						От опозиционната Демократическа партия на Сърбия (ДПС) заявиха, че вече е ясно, че с твърденията си за това, че Косово и евроинтеграцията са два отделни процеса, Джелич е мамил сръбската общественост в продължение на години. 
						"Тази нагла лъжа вече е разкрита, но вместо Джелич да поеме отговорност за пълния крах на "политиката относно Косово и ЕС, сега той претендира, че през всички тези години е казвал истината," каза говорителят на ДПС Петър Петкович за SETimes. 
						Поради несъгласуваността на държавната политика относно Косово председателят на ДПС Воислав Кощуница разпусна сръбското правителство, чийто премиер бе през 2008 г. 
						Кощуница се противопоставяше на подписването на Споразумението за стабилизация и асоцииране с ЕС, защото според него то щеше да изисква установяването на добросъседски отношения с независимо Косово. 
						"Сега Джелич казва, че именно това е условието за получаване на кандидатски статут, въпреки че по-рано твърдеше, че ние грешим," каза Петкович. 
						Представители на Сръбската прогресивна партия (СПП), най-силната опозиционна партия в страната, казват, че дилемата "Косово или ЕС" е във въздуха и е въпрос на време кога Сърбия ще трябва да избира между едното и другото. 
						"Сръбските политици не могат да се откажат нито от Косово, нито от евроинтеграцията на Сърбия," каза председателят на СПП Томислав Николич за SETimes. 
						След посещението на германския канцлер Ангела Меркел в Сърбия по-рано през седмицата Кощуница каза, че вече е ясно, че Косово е "цената" за влизането на Сърбия в ЕС. 
						Той каза, че Сърбия трябва "спокойно и трезво да обяви, че няма да заплати със своя територия за членството в ЕС". 
						Николич каза, че гражданите на Сърбия са тези, които трябва да решат дилемата чрез референдум. 
						"Косово е част от Сърбия по конституция, но нашият парламент е приел също решение, че Сърбия ще направи всичко възможно да стане членка на ЕС. Следователно само гражданите могат да решат този въпрос," каза той. 
						Сърбите дават различни отговори на въпроса дали смятат, че Косово като част от Сърбия е по-важно от това Сърбия да стане членка на ЕС. 
						"Разбира се, Косово е по-важно за нас. Ако се откажем от него, ще влезем в ЕС [също и без] Санджак и Войводина, каза белградският пенсионер Мирослав Трифунович, обобщавайки едно често изразявано мнение. 
						Все пак много други изтъкват двойния стандарт, който според тях е доказателство за международен заговор срещу Сърбия. 
						"Светът толерира албанската кражба на част от сръбската държавна територия, но когато Северно Косово иска да остане сръбско, същият този свят казва, че границите не могат да се преначертават, каза белградският зъболекар Братислав Стратимирович за SETimes. 
						Преподавателят от Белградския университет Никола Самарджич настоява, че ЕС и международната общност не поставят никакви нови условия на Белград относно Косово. 
						Нещо повече, той твърди, че Белград нарушава ангажиментите, които вече е поел, защото с подписването на споразумението ЦЕФТА Косово е признато за равноправен икономически партньор със същите права като всички останали членки в региона. 
						"Ролята на държавата е не да изпълнява закъснелите си политически капризи, а да постигне добри отношения със съседите си и да бъде в служба на гражданите. В този случай това значи да се зачита споразумението ЦЕФТА и да се осигурява безпрепятствен износ и внос за и от Косово," каза Самарджич за SETimes.

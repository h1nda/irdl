Шварц-Шилинг вдигна забраната за заемане на държавни постове за седем чиновници в БиХ
					03/07/2006
					 
						САРАЕВО, Босна и Херцеговина (БиХ) -- Върховният представител Кристиан Шварц-Шилинг обяви в петък (30 юни), че е отменил забраната за заемане на публични длъжности за още седем чиновници в БиХ -- Едхем Бичакчич, Кемал Бродлия, Енес Ченгич, Рамиз Джаферович, Елведин Хреля, Милош Кръстич и Кемал Терзич. Те бяха санкционирани по-рано от предшествениците на Шварц-Шилинг за действия, насочени срещу Дейтънското мирно споразумение. Вдигането на забраната им дава право отново да се включат в публичния и политическия живот на БиХ.
						Други новини -- След няколкомесечно отлагане в петък БиХ официално създаде комисия за разследване на истината около все още водещите се за изчезнали сараевски сърби след конфликта от 1992-1995 г. Сръбските депутати бойкотираха парламента в знак на протест срещу протакането. Комисията ще проведе първото си заседание в четвъртък. (ПБС БиХ, Независне Новине - 01/07/06; ПБС БиХ - 30/06/06)

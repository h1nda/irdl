Станкович изведе сръбска песен до "Евровизия"
					05/04/2010
					Милан Станкович ще представи Сърбия в Осло с песен на известния балкански композитор Горан Брегович, който написа мелодия, целяща да даде настроение на хората.
					От Игор Йованович за Southeast European Times в Белград -- 05/04/10
 
					 
						
Милан Станкович е надеждата на Сърбия за "Евровизия 2010". [Евровизия]
						Певецът Милан Станкович ще представи Сърбия на песенния конкурс "Евровизия" в Норвегия с песента "Tова са Балканите". 
						Станкович, 23-годишен, е известен с участието си в музикално риалити шоу в Сърбия. Досега той е записал един албум. 
						Тази година поради икономическата криза, пред която е изправена Сърбия, се проведе конкурс само между трима кандидати. През последните години зрителите можеха да избират между 24 песни. 
						Сръбската държавна телевизия, която организира конкурса, нае известния композитор Горан Брегович да композира трите песни. Брегович, който е един от най-известните композитори на Балканите, преди ръководеше популярната югославска група "Биело Дугме" ("Бял бутон"). 
						
						Брегович също получи възможността да избере певците, които да изпълнят песните. Той избра двама малко известни певци, Милан Станкович и Оливер Катич, плюс изгряващата звезда Емина Яхович. 
						Зрителите избраха победителя чрез гласуване с текстово съобщение. 
						Въпреки че трите песни си приличат и представляват смес от етно и данс ритми, конкурсът бе оспорван и изходът - несигурен. От около 129 000 гласа "Това са Балканите" на Станкович спечели малко по-малко от половината гласове, но достатъчно, за да спечели конкурса. 
						Той ще изпълни песента на първия полуфинал в Осло на 25 май. 
						
						Станкович бе видимо развълнуван, когато съобщиха резултатите. 
						 "Не знам какво да кажа сега, освен че съм изключително доволен и че за мен е голяма чест да представлявам Сърбия", каза той. "Публиката почувства позитивната енергия, съдържаща се в нашата песен и им благодаря за това от все сърце." 
						Брегович обясни, че е написал песните с надеждата, че те ще подобрят настроението на хората. "Как ще се представи песента на "Евровизия" не е толкова важно, колкото това, че искаме хората тук да я харесат, да я слушат и да подобрят настроението си," каза той. 
						Брегович също каза, че до неотдавна той е смятал конкурса "Евровизия" за някак отегчителен. "Преди, всеки се опитваха да пишат хитови песни. Сега има млади и напористи певци от Казахстан, Грузия... сега фестивалът е добър и аз обичам да го гледам." 
						Композиторът каза, че е много доволен от начина, по който е бил проведен сръбския конкурс и че той не е фаворизирал нито един певец. "Песните им подхождаха и те ги изпълниха отлично", каза той. 
						Част от приходите от текстовите съобщения на зрителите ще се използват за построяването на дом за жени и деца, жертви на домашно насилие.

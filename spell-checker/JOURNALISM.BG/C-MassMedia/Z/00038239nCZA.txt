Босненските хървати искат собствена автономна област
		20/04/2011
		Ще има ли ново разделяне на Босна и Херцеговина?
		(Дойче Веле, Гълф Таймс, РИА Новости, Блиц, Actualno.com - 20/04/11; Дневни Лист, МИА, Танюг, РТС, Фена - 19/04/11)
 
		 
			
Лидерите на две от босненските хърватски политически партии, Драчан Чович (вдясно) от ХДС и Божо Любич от ХДС 1990, разговарят с репортери в Мостар във вторник (19 април). [Ройтерс]
			Лидерите на основните партии на босненските хървати поискаха във вторник (18 април) промени в конституцията, които да позволят разделянето на Босна и Херцеговина (БиХ) на най-малко три автономни области, една от които за тяхната етническа общност. 
			Новото искане за отделна хърватска автономна област беше изложено в резолюция, приета на среща в Мостар, на която Хърватският демократичен съюз в БиХ (ХДС), Хърватският демократичен съюз 1990 (ХДС 1990) и няколко по-малки партии учредиха Хърватско народно събрание (ХНС). 
			Срещата беше организирана от лидерите на ХДС и ХДС 1990, Драган Чович и Божо Любич, и в нея участваха 500 босненски хърватски политици. 
			Дейтънското мирно споразумение, което сложи край на войната в БиХ от 1992-1995 г., раздели страната на две полуавтономни области – Федерация БиХ (ФБиХ), населена предимно от бошнаци и хървати, и управляваната от сърбите Република Сръбска (РС). Защитниците на хърватската общност твърдят, че тази схема ги маргинализира и ги лишава от правата, които имат бошнаците и сърбите. 
			„Само цялостна реформа на конституцията, предвиждаща пълно институционално равенство и ново административно-териториално устройство на страната, основаващо се на няколко федерални единици, от които поне една да бъде за хърватското мнозинство, може да гарантира истинско равенство на хърватския народ в БиХ”, се каза в приетата във вторник резолюция. 
			Според Чович, който във вторник бе избран за председател на председателството на ХНС, седалището на административните органи на евентуалната нова федерална област ще бъде в Мостар. Любич оглави централния съвет на събранието. 
			Инициативата за възстановяването на ХНС – за първи път учредено през 2000 г. като опит за установяване на хърватско самоуправление в БиХ – е отговор на сформирането на ново правителство на ФБиХ без участието на ХДС и ХДС 1990. Двете партии получиха по-голямата част от гласовете на хърватите на изборите през октомври. 
			Предишните опити за създаване на събранието бяха посрещнати с критики от международната общност, която ги определи като незаконни. През март 2001 г. бившият върховен представител Волфганг Петрич отстрани няколко длъжностни лица, включително Анте Йелавич, по това време член на тристранното председателство на БиХ, представляващ хърватите, заради ролята им в проекта. 
			Резолюцията от вторник беше приета на фона на продължаващите междуетнически спорове в БиХ, които доведоха до дълбока политическа криза в страната и забавиха сформирането на ново правителство след общите избори през октомври 2010 г. 
			Участниците в срещата във вторник подчертаха, че няма да признаят създаденото наскоро коалиционно правителство на ФБиХ, като обвиниха най-вече местните политици, че са пренебрегнали волята на избирателите хървати. Те също така отправиха критики срещу международната общност, която според тях отчасти е отговорна за „несправедливите действия и дискриминацията”, довели до конституционната и правна криза в БиХ.

В Сърбия полагат усилия да се стимулира донорството на органи 
					12/01/2012
					Различни държавни проекти и хуманитарни организации се опитват да отговорят на търсенето на органи за трансплантация в Сърбия.
					От Ивана Йованович за Southeast European Times от Белград -- 12/01/12
 
					 
						
В Сърбия се извършват само бъбречни и чернодробни трансплантации, а се правят подготовки и за хирургически трансплантации на сърце. [Ройтерс]
						След положените от здравните власти усилия близо 70 000 сърби се регистрираха като донори на органи и властите се надяват програмата да се разшири, за да могат подобни животоспасяващи операции да станат по-обичайни. 
						Според сръбската Дирекция по биомедицина едва 86 органа от 38 починали донори са били трансплантирани през 2010 г. Броят обаче е намалял през 2011 г. до 56 органа от 24 донори. В момента се извършват само бъбречни и чернодробни трансплантации, въпреки че сръбските власти се надяват сърдечните трансплантации да станат скоро факт. Процесът се забави през 90-те години на миналия век, когато голям брой кардиолози напуснаха Сърбия. 
						Усилията да се увеличи даряването на органи включва и неотдавнашния проект на сръбската хуманитарна организация "Незаборавак", носещa името "Да продължим живота". Около 500 души присъстваха на официалния обяд и 283-ма от тях подписаха карти за донорство миналия ноември в хотел "Континентал" в Белград. 
						"Това действие беше подкрепено от държавната институция, голям брой хора и обществени личности в страната, председателя на делегацията на ЕС в Сърбия, Световната здравна организация и други международни организации", заяви за SETimes Владимир Маркович, председател на организацията. Той добави, че след благотворителното събитие се е увеличил общественият интерес към подписването на карти за донорство. 
						Ивана Петрович, на 28 г., от Белград, подписа карта за донорство и каза за SETimes, че това е жест, който всеки трябва да направи, посочвайки, че трансплантацията на органи се основава на солидарност и взаимно доверие, както и на съзнанието, че всеки е потенциален донор или реципиент на органи, по-често реципиент, отколкото донор. 
						Проектът "Да продължим живота" подкрепя проекта на сръбското здравно министерство "Да направим живота по-дълъг". Той започна преди три години и потвърждава увеличаването на броя на донорите. 
						За да засили интереса, Сърбия прие през 2010 г. нов закон, който имаше за цел да предотврати случаите на злоупотреба. Държавата освен това създаде Дирекцията по биомедицина с цел да се присъедини към "Евро Трансплант", международна организация за трансплантация на органи, която в момента включва седем държави. 
						Голяма пречка за даряването на органи е липсата на обществена осведоменост и многото предразсъдъци. Повече работа е свършена да се увеличи осведомеността на гражданите, преди всичко чрез предоставяне на основна информация, а след това чрез организирани презентации на Дирекцията по биомедицина и медиите. 
						Днес, след доста усилия, в Сърбия има подписани 70 000 карти за донорство и трансплантацията вече не е табу. Всеки гражданин може да стане донор на органи, но крайното решение относно донорството на органи на починалите, според сръбския закон, трябва да бъде взето от неговото или нейното семейство. 
						"Винаги се пита семейството. Ако починалият обаче е оставил писмо, семейството със сигурност ще почете и ще уважи волята на починалия, както ще направи и в случай че междувременно е настъпила някаква промяна", заяви за SETimes директорката на Дирекцията по биомедицина д-р Дана Михайлович.
						Д-р Джоко Максич, полковник и професор по нефрология в клиниката по нефрология към Военномедицинската академия, която от 1998 г. работи по програмата за даряване на органи, заяви за SETimes, че около 60 до 70 % от семействата на починалите, чиито органи са подходящи за трансплантация, са съгласни с трансплантацията на органи. 
						Той добави, че на теория един починал донор може да спаси шест до седем живота. В Сърбия обаче "само трима души могат да бъдат спасени от един починал донор на органи, защото извършваме само бъбречни и чернодробни трансплантации. Около 1 500 пациенти са в списъка на чакащите [за органи]." 
						Михайлович смята статистиката в Сърбия за лоша, защото голям брой пациенти от списъка никога не получават трансплантация. "Световната статистика показва, че от общия брой пациенти в списъка 1/3 получават органи, 1/3 са прехвърлени към следващия списък и 1/3 умират", каза тя. 
						Разходите по трансплантацията са изцяло покрити от държавния здравноосигурителен фонд и трансплантациите са смятани за най-добрия метод за дългосрочно лечение. 
						"В момента имаме петима донори на един милион жители. Надявам се, че ще имаме десет донори на един милион през 2012 г. Това ще увеличи шансовете ни, с цялостната реорганизация и приемане на всички условия за качество, които се изискват от "Евро Трансплант" и комисията на ЕС по качество на трансплантациите..., да станем пълноправен член на "Евро Трансплант", както нашите съседи Хърватия и Словения", заяви Максич. 
						Михайлович добави, че сътрудничеството със съседните държави е изключително важно при обмяната на органи на международно ниво.

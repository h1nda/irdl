Официални представители на ЕС заявяват, че вратите на съюза трябва да останат отворени за Турция
					13/07/2005
					Комисарят по разширяването на ЕС Оли Рен и британският външен министър Джак Стро се изказаха във вторник против идеята да се предложи на Турция "привилегировано партньорство" вместо пълноправно членство. Освен това и двамата искат присъединителните преговори с Анкара да започнат през октомври, според приетия график.
					(Интърнешънъл хералд трибюн, EUobserver, EurActiv - 13/07/05; Би Би Си, ФT, ДПA, Синхуа, Euro-reporters, Търкиш прес - 12/07/05)
 
					 
						
Британският външен министър Джак Стро, чиято страна в момента заема ротационното председателство на ЕС, се яви пред комисията по външни отношения на Европейския парламент в Брюксел във вторник (12 юли). [AФП]
						Британският външен министър Джак Стро, чиято страна заема в момента ротационното председателство на ЕС, призова във вторник (12 юли) за "храносмилателна пауза" в процеса на по-нататъшното разширяване на съюза. Независимо от това, каза той, съюзът трябва да се придържа към поетите ангажименти към настоящите кандидатки, в т. ч. България, Румъния, Турция и Хърватия. 
						 "Ние сме поели ангажименти към Турция, поели сме ангажименти към Хърватия, моето становище е, че тези ангажименти трябва да се изпълнят докрай," каза Стро пред комисията по външни отношения на Европейския парламент.
						Великобритания, която пое председателството на ЕС от Люксембург на 1 юли, определи разширяването като основен приоритет на шестмесечното й председателство. Освен това тя не скри плановете си да гарантира започването на присъединителните преговори между ЕС и Турция на 3 октомври, според приетия график. Във вторник Стро отново се изказа против предложенията за забавяне на преговорите или предлагането на Турция на някакъв вид "привилегировано партньорство" вместо пълноправно членство.
						Германският външен министър Йошка Фишер се изказа в подобен дух. "След повече от четири десетилетия на обещания би било много недалновидно да се затръшне вратата под носа на Турция. Ако това се случи, цената, която ще трябва да заплатим, ще бъде много висока," каза той. 
						След срещи в Берлин с Фишер и с Ангела Меркел, ръководителката на германската опозиционна Християн демократическа партия, комисарят по разширяването на ЕС Оли Рен също изрази подкрепа за стремежите на Турция за пълноправно членство. Той предупреди, че призивите за "привилегировано партньорство" -- идея, подкрепяна от партията на Меркел -- биха попречили на осъществяването на важни реформи в Турция.
						Единственият начин ЕС да упражнява натиск по въпросите, свързани с жените, малцинствата или немюсюлманските райони в Турция, е да предложи "заслужаваща доверие перспектива за присъединяване [членство]", цитира "Файненшъл таймс" изказването на Рен във вторник. 
						"Европа се нуждае от стабилна, демократична и просперираща Турция, която ще приеме нашите ценности и върховенството на закона," каза той в Берлин. "Това е в наш стратегически интерес."
						Подчертавайки, че досега не е чул нито едно "убедително" обяснение от застъпниците на привилегированото партньорство за това, с какво ще бъде свързано едно такова споразумение, Рен каза, че е решен преговорите за членство с Анкара да започнат на 3 октомври и "да създадат условия, в които Турция да продължи със своите смели и важни реформи."
						Преди това всичките 25 страни членки трябва да одобрят мандата на ЕС за преговори. В неотдавна одобрения проект преговорите за присъединяване с Турция се определят като процес без предварителни ограничения, който не предлага никакви гаранции, че непременно ще доведе до членство.
						В реч пред комисията по външни отношения на ЕП във вторник главният преговарящ на Турция с ЕС, икономическият министър Али Бабаджан, заяви, че в нито един документ на ЕС или в такъв, подписан от Турция и ЕС, не се предвижда друг вариант освен пълноправно членство.
						Турция няма желание да "влиза във взаимоотношения, които не могат да се окачествят като пълноправно членство," подчерта Бабаджан.

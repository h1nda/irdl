Дипломатически дневник: Турският премиер Ердоган посети три балкански страни
					25/03/2008
					Турският премиер направи посещения в Босна и Херцеговина, Албания и България. Още от седмицата: българският президент Георги Първанов посети Израел и Палестинската автономия.
					 
						
Турският премиер Реджеп Тайип Ердоган започна регионална обиколка в понеделник (24 март). [Гети Имиджис]
						
						Турският премиер Реджеп Тайип Ердоган започна в понеделник (24 март) обиколка на страни от Югоизточна Европа. Пътуването му започна с посещение на столицата на Босна и Херцеговина, Сараево. В сряда той ще посети Тирана, следвана от София и Кърджали в България в четвъртък и петък. 
						*** 
						
						Българският президент Георги Първанов започна в понеделник (24 март) четиридневно официално посещение в Израел и Палестинската автономия по покана на президентите Шимон Перес и Махмуд Абас. В Израел Първанов ще проведе разговори в председателя на Кнесета Далия Ицхик, премиера Ехуд Олмерт и външния министър Ципи Ливни, както и с лидера на опозицията Бенямин Нетаняху. В Палестинската автономия Първанов ще подпише програма за сътрудничество в областта на образованието, науката и културата. Той ще присъства също на откриването на българско представителство в Рамала и ще се срещне с членове на Дружеството за палестино-българско приятелство. 
						*** 
						
						Сърбия и Ирак подписаха споразумение за износ на оръжие на стойност 235 млн. щатски долара, потвърди в понеделник (24 март) министърът на отбраната Драган Шутановац. Той отказа да даде повече информация, но съобщения в медиите сочат, че става дума за продажба на полуавтоматични пушки, автомати, противотанкови боеприпаси и голям асортимент от експлозиви. Шутановац добави, че изпълнението на договора ще зависи от политическата ситуация в Ирак. „Очакваме парите да бъдат депозирани и че ще покажем, че независимо от предизвикателствата страната е стабилна и че сръбската военна индустрия има капацитета да произведе договореното по сделката,” каза той. След това той отпътува за Алжир, където ще търси нови клиенти за военната индустрия. 
						 *** 
						Генералният директор на ЮНЕСКО Коичиро Мацуура пристигна в понеделник (24 март) на официално посещение в Босна и Херцеговина. Най-напред той се срещна с председателя на министерския съвет Никола Спирич и му връчи официално удостоверение по случай включването на моста "Мехмед Паша Соколович" във Вишеград в Списъка на световното наследство на ЮНЕСКО. Във вторник той ще се срещне с представители на парламента на БиХ. 
						
						(Различни източници – 18/03/08-25/03/08)

Косово и Западните Балкани са сред приоритетите в дневния ред на словенското председателство на ЕС
					27/12/2007
					Решаването на косовската криза и придвижването напред на европейската перспектива на Западните Балкани ще бъдат сред приоритетните въпроси, върху които Словения ще се съсредоточи по време на шестмесечното си председателство на ЕС.
					(Би Би Си, Б92 - 26/12/07; AФП - 21/12/07; AП, Евронюз, Болкън Инсайт, Министерство на външните работи на Словения - 20/12/07; Юр/Aктивv - 28/11/07)
 
					 
						
"Това е исторически проект за нас... Не е нормално от нас да се иска да ръководим това председателство и да не положим допълнителни усилия", заяви словенският външен министър Димитри Рупел. [Гети Имиджис]
						Готвейки се да поеме ротационното председателство на ЕС от Португалия във вторник (1 януари), Словения назова Косово като едно от най-големите предизвикателства към шестмесечния си мандат начело на блока на 27-те страни. "Косово заслужава специално внимание", заяви словенският външен министър Димитри Рупел в четвъртък, когато очерта приоритетите на председателството на Съюза от неговата страна. 
						Словения, първата от шестте републики в бивша Югославия, която стана независима през юни 1991 г. "смята, че е крайно време югославската криза да приключи", добави министърът. 
						Това изявление бе направено ден след като Съветът за сигурност на ООН не успя да постигне съгласие по следващите стъпки в процеса за определяне на окончателния статут на Косово. След 18 месеца преговори с международно посредничество, позициите на Белград и Прищина са по-раздалечени отвсякога, като косовските албанци държат на незавимост, а Сърбия е решена да запази някаква форма на суверенитет. 
						Съединените щати и повечето страни-членки на ЕС дадоха знак за своята готовност да признаят независимостта на Косово, дори без одобрението на ООН. Но няколко страни-членки на ЕС се противопоставят на подобна стъпка, тъй като се страхуват че това може да окуражи сепаратистките движения другаде. 
						Изразявайки загриженост, че въпросът може да предизвика разделение в блока и да застраши общата му външна политика, Рупел обеща, че неговата страна ще "работи упорито за запазване единството на ЕС". 
						Блокът трябва да действа "разумно без всякакво изнудване, макар че е ясно, че някои процеси не могат да бъдат спрени", каза той. Той изрази надежда, че въпросът за статута на Косово ще бъде решен, преди Словения да предаде председателството на ЕС на Франция на 1 юли, 2008 г. 
						Едно от първите изпитания пред Рупел ще бъде на 28 януари, когато той ще председателства среща на външните министри на ЕС, които ще обсъдят "план за действие" за установяването на 1800-членна съдебна и полицейска мисия на Съюза в Косово. 
						В опит да се увеличи регионалната стабилност, Словения превърна ускоряването на интеграцията на бившите югославски републики в ЕС в централна точка от своя дневен ред по време на председателството й на блока. 
						"Словения би желала да види засилване на този присъединителенн процес", каза Рупел миналата седмица. "Ако той се ускори, нещата могат да напреднат много бързо, особено ако Сърбия и Хърватия напреднат по-бързо." 
						Хърватия започна присъединителните си преговори с ЕС през октомври 2005 г. и по общо мнение се очаква тя да стане 28-мата членка на блока до 2010 г., докато Македония, която бе призната за официална кандидатка за членство преди около две години, все още очаква дата за започване на предприсъединителни преговори. Други страни-кандидатки приключиха преговорите по Споразумението за стабилизация и асоцииране, като Сърбия се надява да финализира споразумението до края на януари. 
						Други важни въпроси за Словения по време на нейното председателство включват ускоряване на ратифицирането на Лисабонския договор, който предвижда много реформи, които са част от провалилата се Конституция на ЕС, както и увеличаване на усилията за справяне с климатичните промени. Страната също ще се стреми към по-нататъшен напредък в енергийната политика на ЕС.

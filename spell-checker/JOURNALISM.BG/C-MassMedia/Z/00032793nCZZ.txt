Бизнес: Нов вятърен парк в Хърватия
					18/12/2009
					Хърватия получи нов вятърен парк. Още в деловите новини: пътниците на въздушния транспорт могат да ползват възобновената услуга между Белград и Будапеща; електроенергийният регулаторен орган в Албания одобри увеличение на цените.
					 
						
Нов вятърен парк беше открит в Орлице, Хърватия. [Гети Имиджис]
						
						Хърватският премиер Ядранка Косор откри вятърния парк в Орлице, близо до град Осиек. Единадесетте вятърни турбини са с капацитет от 9,6 MW, а проектът е на стойност 13 млн. евро. 
						*** 
						Унгарският национален въздушен превозвач „Малев” възобнови услугата между Белград и Будапеща след 17-годишно прекъсване. Първият самолет кацна на летището в Белград в понеделник (14 декември). Полетите между двете столици бяха прекъснати през 1992 г. след наложените на бивша Югославия санкции от ООН. 
						*** 
						
						Албанската агенция за енергийно регулиране одобри в понеделник (14 декември) 13-процентно увеличение на цената на електроенергията за битови потребители. Местният оператор на електроразпределителната мрежа, ЧЕЗ, първоначално поиска увеличение от 24 %. Новите цени ще влязат в сила през следващия месец. 
						*** 
						
						Косовската електроенергийна корпорация започна в понеделник (14 декември) подготвителната фаза за новата мина в югозападната част на Сибовци, част от проект за 34,74 млн. евро. Мината, която е смятана за най-големия проект в енергийния сектор на Косово през последните две десетилетия, ще започне добив на лигнитни въглища през април. Европейската агенция за възстановяване е предоставила 15 млн. евро като финансова помощ за проекта. 
						*** 
						
						Румънското правителство е заменило около 32 000 автомобила, или две трети от старите коли, по своята програма „пари за брички” за 2009 г., която има за цел намаляване на вредните емисии. Целта е постепенно да бъдат премахнати автомобилите, които са на повече от десет години, в съответствие с регламентите на ЕС. Правителството изразходва около 29,2 млн. евро под формата на премии за нови автомобили по програмата. 
						*** 
						Евростат публикува в сряда (16 декември) данни за БВП на 27-те държави, членки на ЕС, страните кандидатки и четири западнобалкански държави. Според данните нивата на БВП за 2008 г. на Румъния и България, двете най-нови членки на Съюза, са били съответно с 47 и 60 % по-ниски от средното за ЕС, което в изследването се приема за 100 %. 
						*** 
						Световната банка съобщи във вторник (15 декември), че е одобрила отпускането на 21 млн. евро за Македония в подкрепа на икономическите реформи и политиките за развитие. Средствата ще бъдат използвани специално за реформи в областта на социалното осигуряване и здравеопазването и за мерки за укрепване на стабилността на финансовия сектор. 
						
						(Различни източници - 11/12/09 - 18/12/09)

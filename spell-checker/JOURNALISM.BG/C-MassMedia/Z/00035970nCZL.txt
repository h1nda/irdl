Представител на ООН похвали напредъка на Албания 
					09/09/2010
					 
						ТИРАНА, Албания -- В сряда (8 септември) заместник генералният секретар на ООН Аша-Роуз Мигиро похвали Албания за нейния икономически, социален и политически напредък. Мигиро беше в Тирана, където се срещна с президента Бамир Топи и други високопоставени представители на властта, за да обсъди Целите на хилядолетието за развитие. „Развитието е ключов елемент на мира и сигурността”, подчерта Мигиро през втория ден от своята визита. Албания разви добри отношения с ООН, добави тя. Топи изрази признателност за работата на ООН и по-специално за неговата инициатива „Да работим заедно“, пилотен проект, имащ за цел засилване на влиянието на ООН чрез по-последователни програми, намалени разноски за правителствата по транзакциите и по-ниски административни разходи за системата на ООН. По-рано в сряда Мигиро се срещна с председателя на парламента Йозефина Топали и я похвали за ролята й в борбата с насилието и защитата на правата на жените и децата. (Топ Ченъл, Алсат, Нюз 24, Панорама - 08/09/10)

Черна гора иска повече турски инвестиции
					10/05/2012
					Длъжностни лица и анализатори в Турция и Черна гора приветстват засилването в последно време на деловото сътрудничество между двете страни, разглеждайки го като регионално положително и вдъхновяващо. 
					От Менекше Токяй за Southeast European Times от Инстанбул -- 10/05/12
 
					 
						
По време на посещението през март на черногорския премиер Игор Лукшич (в средата) бяха подписани пет споразумения за засилване на икономическото сътрудничество, особено в гражданската авиация, социалното осигуряване и защитата на инвестициите. [Ройтерс]
						Статистиката сочи, че все повече турски бизнесмени се интересуват от развиване на бизнес и инвестиране в Черна гора, докато властите и в двете страни призоваха турските инвеститори да разширят присъствието си в страната, особено в развитието на различни сектори, като инфраструктура, енергетика, туризъм, транспорт и морска промишленост. 
						Анализатори и официални лица виждат бъдещето на черногорско-турското сътрудничество и инвестиции като положително и вдъхновяващо. В края на 2011 г. двустранната търговия е била в размер на 32 млн. евро, увеличение в сравнение с 25 млн. евро от предишната година. И двете страни имат голямо желание да удвоят този обем до една година. 
						Има окуражителни сигнали, че и двете страни се опитват да подобрят законовата база за засилване на икономическото си сътрудничество и взаимните инвестиции. 
						По време на посещението на черногорския премиер Игор Лукшич в Турция през март бяха подписани пет споразумения за засилване на икономическото сътрудничество, особено в гражданската авиация, социалното осигуряване и защитата на инвестициите. 
						"Споразуменията целят задълбочаване на взаимното сътрудничество и особено увеличаване на стокообмена, който възлезе на 32 млн. евро, до 76,2 млн. евро," каза по време на посещението премиерът Реджеп Тайип Ердоган. 
						Турция има споразумение за свободна търговия с Черна гора от 2010 г., което отвори вратите за турските фирми да се представят на други пазари в региона и да достигнат до по-широк кръг от потребители, казват експерти. 
						Увеличаването на полетите на "Турските авиолинии" към Черна гора от три на четири пъти седмично също се смята за окуражителен фактор. 
						По време на церемонията по подписването на протокола от Срещата на турско-черногорската съвместна икономическа комисия - целящ да повиши взаимната търговия, особено в енергетиката, селското стопанство и транспорта - на 18 април в Анкара вицепремиерът на Черна гора Вуица Лазович също подчерта също, че сътрудничеството в енергийния сектор трябва да се разшири и в областите на науката, здравеопазването и образованието. 
						Понастоящем в Черна гора има значителен брой турски компании, работещи главно в секторите на инфраструктурата, енергетиката и строителството. Една от тях, ЕНКА, наскоро показа интерес към инвестиране в черногорската инфраструктура - изграждане на летище в община Беране и хидроенергийни проекти. Съвсем наскоро турският "Тосялъ Холдинг" закупи черногорския завод за стомана в Никшич за 15,1 млн. евро. 
						Най-големият турски инвеститор в Черна гора е "Гинташ Груп", който досега е инвестирал 50 млн. евро в страната. Тази корпорация е собственик на най-големият търговски център и зелен пазар в Подгорица, а през април отвори и първия бизнес хотел в Черна гора под международната търговска марка "Рамада".
						"Гинташ Груп" предоставя също пълен спектър от дейности, засягащи териториалното устройство и туризма. 
						"Черна гора е бързорастяща икономика и страна с красива, девствена природа, която предоставя възможност за инвестиции в различни сектори," каза за SETimes Емилия Дамянович, маркетингов директор на "Гинташ Груп" в Черна гора. 
						"Следващият проект, по който ще работим в Черна гора, ще бъде съсредоточен върху решаването на проблемите с отпадните води в община Херцег Нови," добави тя. 
						Исмаил Сафи, ръководител на Националната делегация на Турция в Парламентарната асамблея на Черноморското икономическо сътрудничество и депутат от партията ПСР, обясни за SETimes по-голямото значение на оползотворяването на такъв икономически потенциал между двете страни. 
						Сафи смята, че редовното сътрудничество между Черна гора и Турция и продължаващите контакти на всички равнища полагат здрава основа за напредъка на икономическото сътрудничество. 
						"Първо, турските инвеститори трябва да се съсредоточат върху потенциала на страната в хидроенергията и алуминия. След това туризмът също ще бъде подходяща цел за инвеститорите от Турция, тъй като само през миналата година страната е привлякла близо 1,2 млн. туристи, разкривайки огромен потенциал за предоставяне на сектора на услугите на външни изпълнители в някаква степен в тази адриатическа страна с население от 600 000 души," каза той. 
						Той добави, че за да разнообразят своите области на дейност, турските компании трябва също да бъдат част от процеса на приватизация в Черна гора. 
						За да се възползва от неизползвания търговски и икономически потенциал между двете страни, Турция ще организира два бизнес форума тази година с участието на всички държавни глави. 
						"Един от тези бизнес форуми ще се проведе в Турция на 26 юни, а другата му част ще бъде в Черна гора по някое време тази година," каза Сафи. 
						"Също така планираме да организираме голям Балкански форум през идните месеци в Истанбул и ще поканим различни бизнесмени и туристически агенции да установят контакти с турските си колеги," добави той. 
						През януари Аккан Сувер, председател на Фондация "Мармара Груп" и почетен генерален консул на Черна гора, написа книга за миналото и настоящето на Черна гора. 
						Сувер е оптимист относно инициативите за засилване на взаимните икономически и търговски връзки между двете страни. 
						"През май ще се състои много важна среща между длъжностни лица от Турция и Черна гора за задълбочаване на отношенията в споразуменията за свободна търговия. Така че очаквам неоползотвореният потенциал между тези две страни да стане много по-ясен в предстоящия период," каза Сувер за SETimes.
						Според Сувер в близко бъдеще двете страни ще засилят връзките си, особено в енергийния сектор. "Предприети са някои положителни стъпки за евентуален пренос на природен газ от Турция за Черна гора, което ще... насърчи отношенията," каза той. 
						
						Кореспондентът на Southeast European Times в Подгорица Дражен Ремикович участва в изготвянето на статията. 
					
					
				
			
					 
					
 
 

Черногорските и хърватските рибари бяха предупредени за нов вид риба
					10/04/2008
					Институтите по морска биология в Хърватия и Черна гора се опитват да информират местните рибари за нов – и понякога опасен – вид риба, появила се в Адриатическо море.
					От Иво Шчепанович за Southeast European Times от Скопие -- 10/04/08
 
					 
						
Това е първата документирана риба таралеж в Адриатическо море. [Иво Шчепанович]
						Морските биолози в Черна гора и Хърватия предупреждават местните рибари за нов вид риба, отровна в някои случаи, появила се в затоплящите се води на Адриатическо море. 
						Институтът по океанография и рибарство в Сплит, Хърватия, и Институтът по морска биология в Котор, Черна гора, издадоха съвместно брошура за около 28 вида, открити наскоро в Адриатическо море. 
						Директорът на Института по морска биология Александър Йоксимович каза, че двете организации са решили да разработят брошурата, след като рибар на име Илия Рафаилович уловил риба таралеж. 
						''Решихме, че е полезно да предупредим рибарите за новите видове. Хърватският институт разполагаше с повече информация, тъй като повечето от новите видове са уловени и разучени там, ето защо ги помолихме за помощ,” каза Йоксимович. 
						Той добави, че рибата таралеж е първият документиран екземпляр в Адриатическо море и най-вероятно не е единственият, обяснявайки, че „това бе женска и смятаме, че скоро е хвърлила хайвера си". 
						''Вътрешните органи на рибата таралеж са отровни, особени черният й дроб,” каза Йоксимович. Той добави: "Рибари са я хващали в Средиземно море, най-вече около о. Сардиния и в западната част на Средиземно море." 
						Неговият институт смята да търси и други нови видове в Адриатическо море, тъй като се очаква глобалното затопляне да повлияе на живота в морето през следващите десет години. 
						''Температурите на морската вода в Адриатика миналото лято достигнаха 30 градуса по Целзий ... Появата на вид като рибата таралеж, която предпочита по-топлите морета, е потвърждение на въздействието на глобалното затопляне,” каза той 
						Чрез проекта на ФАО „АдриаМед” Институтът по морска биология в Котор смята да си сътрудничи с подобни институти в Италия, Хърватия, Албания и Словения с цел развиване на устойчив риболов.

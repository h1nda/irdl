ЕС одобри нови мерки за ограничаване на разпространението на птичия грип
					17/02/2006
					Ветеринарните експерти на ЕС приеха нови мерки за ограничаване на разпространението на потенциално смъртоносния вирус на птичия грип H5N1, включително създаването на буферни зони. 
					(Индипендънт, Найн О'Клок - 17/02/06; AП, AФП, Ройтерс, БиБиСи, СиЕнЕн, EurActiv, EUpolitix, Гласът на Америка, АДН Кронос Интърнешънъл - 16/02/06)
 
					 
						
Вносът в ЕС на всякакви продукти от диви птици ще бъде забранен. [Гети Имиджис]
						В четвъртък (16 февруари) ветеринарните експерти на ЕС приеха нови мерки за ограничаване на разпространението на птичия грип. Потенциално смъртоносният щам на вируса H5N1 вече е достигнал шест от 25-те страни членки на ЕС. 
						След двудневна среща Постоянният комитет на ЕС по хранителните вериги и здравето на животните реши около огнищата на птичи грип при дивите птици автоматично да се създават 3-километрови защитни зони и 10-километрови зони около тях за карантина и наблюдение. В случай че инфекцията премине от дивите върху домашни птици, трябва да се създадат по-широки буферни зони и транспортирането на домашни птици в тях да бъде ограничено. Размерът на тези зони ще бъде определян от националните власти, но те могат да обхващат и цял регион от дадена страна. 
						"Макар че трябва да се научим да живеем с периодични огнища на птичи грип при дивите птици, ЕС полага всички усилия да ограничи птичия грип при дивите птици и да му попречи да достигне домашните птици," каза еврокомисарят по здравеопазването Маркос Киприану в декларация в четвъртък. 
						Хърватия, Румъния и Турция бяха сред първите европейски страни, където за първи път през октомври бе открита силно патогенната форма на птичия грип. Миналата събота случаи на щама H5N1 бяха потвърдени в България, както и в страните членки на ЕС Гърция и Италия. За по-малко от седмица наличие на вируса бе установено в Австрия, Германия, Унгария и Словения. Във всички засегнати държави от ЕС, както и в България, потвърдените случаи на H5N1 са само сред мигриращите птици. 
						В момента хората могат да се заразят от птичи грип само чрез непосредствен контакт със заразени птици. Експертите обаче се опасяват, че щамът H5N1 може да мутира във форма, която лесно да се предава между хората и да доведе до пандемия. 
						Щамът H5N1 е отнел живота на най-малко 90 души от началото на 2003 г., главно в Югоизточна Азия, където инфекцията се появи за първи път. Той причини и смъртта на четирима души в Турция миналия месец. 
						Според правилата за безопасност, одобрени в четвъртък, домашните птици в засегнатите райони трябва да се държат затворени, а заразените птици и птиците от съседни ферми, за които има съмнения за зараза, трябва да се унищожават. 
						Освен това Европейската комисия съобщи, че няма да се дават компенсации на птицевъди, чиито птици са унищожени от птичи грип или които понесат загуби поради понижаване на цените, породено от спад на общественото доверие. В Италия се съобщава, че търсенето на пилешко месо е намаляло със 70 % от събота насам. 
						"Няма птичи грип сред домашните птици," каза говорителят на ЕС Михаел Ман, цитиран от АП. "Но ако цените на пазара паднат, Комисията не може да направи нищо." 
						Ветеринарните експерти от ЕС подкрепиха и решението на ЕС да се въведат ограничения за вноса на домашни птици и птичи продукти от България. Страната вече има наложена регионална забрана за внос на птиче месо, яйца и продукти от диви птици от десет окръга, засегнати от друга болест по птиците, позната като "Нюкасълска болест".

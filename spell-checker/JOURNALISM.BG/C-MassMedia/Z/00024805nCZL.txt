Турция се стреми да получи окуражителни новини от ЕС
					09/12/2007
					 
						БРЮКСЕЛ, Белгия/АНКАРА, Турция -- Неназовани висши дипломати заявиха в събота (8 декември), че правителството на премиера Реджеп Тайип Ердоган се готви да ревизира член в наказателния кодекс, който позволява съдебно преследване на всеки, който обиди турската идентичност. Според източниците Турция също планира да намали имотните ограничения за неислямистки религиозни институции. Реформите са свързани с отварянето на нови глави от забавените присъединителни преговори между Анкара и ЕС. 
						Междувременно новата конституция ще третира забраната за носене на забрадки в държавни институции и университети по-либерално, заяви в петък заместник-председателят на управляващата Партия на справедливостта и развитието (ПСР), чиито корени са ислямистки, Денгир Мир Мехмет Фират. Той също обвини опонентите си, че се опитват изкуствено да засилят страховете сред секуларистите, които смятат забрадката за символ на политическия ислям и като пряка заплаха за отделянето на религията от държавата в страната. (Ройтерс, AФП, Maкфакс - 08/12/07 БТА, Ройтерс, Си Ен Ен Търк - 07/12/07)

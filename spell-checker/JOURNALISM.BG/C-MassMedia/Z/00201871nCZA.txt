Търговското ембарго между Косово и Сърбия бе вдигнато, като последиците са неясни
					17/09/2011
					В петък споразумението между Прищина и Белград за митническите печати влезе в сила. 
					От Мухамет Брайшори за Southeast European Times в Прищина - 17/9/11
 
					 
						
Камиони със стоки от Сърбия получиха разрешение отново да влязат в Косово в петък (16 септември). [Ройтерс]
						Първите камиони влязоха в Косово от Сърбия през ГКПП Мердаре в Подуево на 30 км североизточно от Прищина в петък (16 септември) с влизането в сила на споразумението за митническите печати. 
						Според ЮЛЕКС споразумението бе последното липсващо късче, необходимо за въвеждане отново на подходяща митническа система. Косово стана отделна митническа зона под ръководството на ЮНМИК през 2000 г. и оттогава се смята за такава от ЕС. 
						Всички търговски стоки, които подлежат на акцизен данък - алкохол, цигари и гориво - трябва да бъдат освободени на ГКПП Мердаре или на други ГКПП, които са оторизирани да пропускат търговски трафик. 
						Според някои ембаргото между двете страни е навредило на търговските взаимоотношения, но се очаква компаниите отново да придобият достъп до пазарите. 
						Търговският експерт Дритон Ахметай каза за SETimes, че през следващите няколко седмици компаниите ще се опитат да привлекат клиенти чрез по-евтини цени, за да успеят да стъпят на пазара. 
						"Компаниите са готови да започнат кампания за възвръщане на изгубените пазари. За сръбските компании Косово е важен пазар, докато Сърбия е важна за косовските компании, тъй като е съвсем близо и може лесно да се използва като транзитна страна," каза Ахметай. 
						Изпълнителният директор на Института за балканска политика Себ Бютючи каза за SETimes, че и двете страни ще имат полза от митническото споразумение и вдигането на ембаргото. 
						"Митническото споразумение първо ще даде възможност на стоките от Косово да влязат в Сърбия и да достигнат безпрепятствено пазарите в Сърбия или в ЕС. Това е положителна новина за онези компании, които изгубиха пазарите си, след като Сърбия забрани стоки от Косово да влизат или да преминават през нейната територия през 2008 г. Второ, сръбските стоки ще могат да влизат в Косово и това ще бъде добра новина за потребителите, тъй като те често се по-евтини от други продукти със същото качество", каза Бютючи. 
						Бютючи е убеден, че сръбските стоки ще възвърнат пазара си, който изгубиха по време на почти двумесечното ембарго. 
						"Tози период бе възможност за местните производители да придобият по-голям дял от пазара и за новите чуждестранни продукти да излязат на пазара. Но в крайна сметка, техният пазарен дял ще зависи от цената и качеството им." 
						Aхметай каза, че ако те искат да се конкурират със сръбските продукти, косовските производители ще трябва много да подобрят качеството на своите продукти. 
						Блерим Гьонай, търговец от Прищина каза за SETimes, че очаква да има проблеми при продажбата на сръбски стоки. 
						"Имаше кампании да не купуваме сръбски продукти и ние като търговци ще бъдем изправени пред проблема дали да продаваме или не сръбски стоки. Ако продаваме, ще имаме ли загуби? Ще чакам да видя как ще реагират клиентите и тогава ще реша дали да продавам сръбски стоки", каза Гьонай. 
						Ахметай твърди, че цените и качеството, а не предразсъдъците, ще изиграят своята роля. 
						"Koсово трябва да положи всички усилия, за да даде възможност на равноправно отношение към продукти от всяка една страна на пазара, а качеството и цената трябва да определят дали един продукт трябва да бъде продаван, или не. ЕС и двете правителства трябва да създадат необходимите механизми, за да наблюдава прилагането на споразумението и да видят как ще реагират пазарите", каза Ахметай.

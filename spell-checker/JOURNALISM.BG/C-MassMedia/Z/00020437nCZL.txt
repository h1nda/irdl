Босненски съд осъди бивш сръбски министър
					29/10/2006
					 
						САРАЕВО, Босна и Херцеговина (БиХ) -- Босненски съд осъди Момчило Мандич, който е бил министър в правителството на Радован Караджич на девет години затвор заради злоупотреба с властта и фалшифициране на документи. Мандич обаче не бе признат за виновен за участие в организирана престъпност и за оказване на помощ на Караджич да се укрие от правосъдието. Съдиите се съгласиха с прокурорите, че обвиняемият е ощетил "Привредна Банка", като е прехвърлял средства в партийни сметки и е осигурявал заеми без гаранция. Той бе осъден да плати компенсации в размер на почти три милиона долара. 
						Друг обвиняем, бизнесменът от Република Сръбска Милорад Говедарица бе осъдес на четири години затвор. Други двама бяха оправдани: бившият член на Председателството на БиХ, сърбинът Мирко Сарович, и бизнесменът от БиХ Милован Белица. (Независне новине - 28/10/06; AП, Ройтерс, ПБС БиХ - 27/10/06)

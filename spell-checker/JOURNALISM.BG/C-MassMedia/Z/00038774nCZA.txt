Ал Зауахири оглави "Ал Кайда"
					17/06/2011
					Айман ал Зауахири, който бе назначен за нов лидер на "Ал Кайда" в четвъртък, е един от най-издирваните терористи в света.
					(Ройтерс, РТЕ - 17/06/11; Би Би Си, Си Ен Ен, Лос Анжелис Таймс, Уошингтън Пост, Скай Нюз, Ей Би Си Онлайн, Си Би Ес Нюз, РСЕ/РС - 16/06/11; ФБР)
 
					 
						
Заместникът на Осама бин Ладен, Айман ал Зауахири, е поел ръководството на "Ал Кайда", според съобщение на групата, публикувано в четвъртък на ислямистки уебсайтове. [Ройтерс]
						Египетският лекар, станал терорист, Айман ал Зауахири, бе назначен за нов лидер на мрежата на "Ал Кайда" в четвъртък (16 юни), след смъртта на Осама бин Ладен миналия месец. 
						Съобщението дойде в изявление на групата, предупреждаващо, че тя ще продължи да се бори в свещената война срещу Съединените щати и техните съюзници с новия си ръководител. 
						Анализаторите обаче поставят под съмнение способността на Зауахири да съхрани целостта на аморфната глобална мрежа на "Ал Кайда", като се имат предвид вътрешните различия и съперничество от страна на все по-популярните й разклонения в Йемен и Северна Африка. 
						Междувременно народните въстания и искания за демокрация и основни права в Близкия изток показаха, че народите в целия регион са се обърнали срещу тактиката на насилие на "Ал Кайда" и в подкрепа на гражданското неподчинение и мирни протести. На фона на това посланието на "Ал Кайда" за свещена война срещу Запада е слабо привлекателно за населението, борещо се срещу тоталитарните режими у дома и влошаващите се социално-икономически условия. 
						Според някои експерти по борба с тероризма Зауахири, който нито има обаянието на предшественика си, нито е толкова високо ценен от членовете на групата, може да помисли за начини да подобри имиджа си в организацията. Следователно, предупреждават някои, първоначално той може да стане по-опасен. 
						 "Зауахири със сигурност ще се опита да докаже намеренията си с подклаждане на нападения и отмъщения, като същевременно намира начини да се възползва от хаоса и обезверяването, до които доведе Арабската пролет - несъмнено с фокус върху Египет," каза Хуан Сарате, бивш съветник на президента Джордж У. Буш по борбата срещу тероризма, цитиран от "Лос Анжелис Таймс" 
						В коментар за назначението на Зауахири за лидер на "Ал Кайда" в четвъртък адмирал Майк Мълън, председател на Обединения комитет на началник-щабовете на САЩ, каза, че и него ще го застигне съдбата на предшественика му. 
						 "Както се стремихме да заловим и убием и успяхме да убием Бин Ладен, със сигурност ще направим същото и със Зауахири," каза той. 
						Зауахири, който в неделя става на 60 г., бе дясната ръка на Бин Ладен, както и главен идеолог на "Ал Кайда" и втори по ранг в командването в продължение на много години. 
						Зауахири е роден в семейство от заможната средна класа в Кайро, където се обучава за очен хирург. Към края на 70-те години на миналия век той става един от основателите на "Египетския ислямски джихад" (ЕИД), организация, противопоставяща се на светския режим в страната, с амбиции да го премахне насилствено. 
						Египетските власти го арестуват след убийството на президента Ануар Садат от ислямски екстремисти през 1981 г. След три години в затвора той е освободен и през 1984 г. се отправя към Пакистан, за да се бори срещу съветската окупация на Афганистан. Смята се, че в този период той се е срещнал с Бин Ладен за първи път. 
						През 1988 г. двамата основават "Ал Кайда" в северозападния пакистански град Пешавар - база на антисъветската съпротива по онова време. След това те планират бомбените атентати срещу посолствата на САЩ в Танзания и Кения през 1998 г., при които загиват повече от 220 души, а няколко хиляди са ранени. 
						Зауахири, чиято организация ЕИД според съобщенията се е сляла с "Ал Кайда" през 1998 г., се смята също за един от главните организатори на самоубийствения бомбен атентат срещу американския боен кораб "Коул" край бреговете на Йемен през 2000 г., а също за "мозъка", стоящ зад атентатите от 11 септември в Съединените щати. 
						Съединените щати, които са издали обвинителен акт срещу него за предполагаемата му роля в бомбените атентати от 1998 г. в Източна Африка, са обявили награда от 25 млн. щ.д. за информация, водеща пряко до залавянето или осъждането му.

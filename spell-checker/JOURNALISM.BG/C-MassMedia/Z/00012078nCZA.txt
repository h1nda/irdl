Македония изгражда национална стратегия за интеграция в ЕС 
					23/09/2004
					Интеграцията на Македония в ЕС е "основният приоритет на правителството", казаха представители на властите. Нов документ определя приоритетите и дългосрочните насоки за постигане на тази цел. 
					От Мария Лазарова за Southeast European Times от Скопие - 23/09/04 
 
					 
						
Присъединяването към ЕС е "основният приоритет на правителството", каза Радмила Шекеринска, заместник-премиер, отговарящ за процеса на интеграция. [АФП] 
						Македонското правителство разработи комплект от приоритети и дългосрочни насоки за процеса на европейска интеграция на страната. Наречен "Национална стратегия за европейска интеграция", този документ определя целите, които Македония трябва да постигне в много области, като например върховенството на закона, икономическа и социална реформа, хармонизация със законодателството на ЕС и цялостна реорганизация на публичната администрация. 
						Присъединяването към ЕС е "основният приоритет на правителството", каза Радмила Шекеринска, заместник-премиер, отговарящ за процеса на интеграция. "Тази стратегия ни е необходима, защото на всички нас ни е необходима рамка, за да знаем пред какви промени ще сме изправени през следващия период. Трябва да сме готови за процес, който ще продължи доста време и ние трябва да знаем как да избегнем сътресенията." 
						Шекеринска каза, че стратегията има няколко основни момента. "В известен смисъл това е обединяваща стратегия, която се отнася до общото развитие на страната. Документът е изготвен от национални експерти и е разработен за дългосрочно, а не за еднократно ползване. И правителството, и парламентът дадоха пълната си подкрепа за документа".
						Стратегията изисква тясно да се обвърже икономическата и социалната политика с целта за присъединяване към ЕС, като се наблегне на поддържането на макроикономическата стабилност, създаването на условия за ускоряване на растежа и увеличаване на заетостта, както и предоставяне на целеви социални услуги, за да се намалят социалните последици от прехода и да се съкрати периодът на реализирането му. 
						"Македония трябва да реформира своята администрация, за да може тя по-добре да понесе бремето на интеграцията в ЕС", се казва в документа, който подчертава необходимостта от цялостни реформи в икономическата, политическа и правната система и изграждането на институции, необходими за свободния поток на стоки, капитали и услуги в рамките на ЕС. 
						Предвиждат се също подобрения в политическата и правната система на Македония, включително по-добри методи за изготвяне на законопроекти и по-ефективна парламентарна процедура, както и по-строг контрол върху прилагането на законите. Стратегията призовава властите да осигурят независимостта на съдилищата, да доближат правосъдието и вътрешните работи до стандартите на ЕС, да предприемат ефективни мерки за борба срещу организираната престъпност и да засилят регионалното сътрудничество в тази област. Друг приоритет е по-доброто финансиране и използване на ресурсите в съдебната система, включително компютризация на съдилищата.

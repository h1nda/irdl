Сърбия обяви новия си екип от преговарящи за Косово
					28/08/2007
					Новият екип от преговарящи на Сърбия за преговорите за статута на Косово отново ще бъде оглавен от премиера и от президента на страната, съобщиха в понеделник властите в Белград. 
					(Ню Йорк Таймс - 28/08/07; Ройтерс, Бета, Б92, Балканска мрежа за разследващи репортажи, Сръбско правителство - 27/08/07)
 
					 
						
Сръбският министър за Косово Слободан Самарджич (вдясно) ще вземе участие в преговорите в четвъртък (30 август). [Гети Имиджис]
						Сърбия сформира екип от преговарящи за последния кръг от преговорите за статута на Косово. Както и в предходните кръгове, той ще бъде оглавяван от премиера Воислав Кощуница и президента Борис Трайковски. 
						Цялото правителство ще участва в екипа, каза в понеделник (27 август) министърът за Косово Слободан Самарджич. Последните преговори се провеждат под егидата на шестчленната Контактна група, включваща представители на Великобритания, Франция, Германия, Италия, Русия и Съединените щати. 
						Миналия месец групата възложи на трима дипломати - Франк Уизнър от Съединените щати, Александър Боцан-Харченко от Русия и Волфганг Ишингер от Германия, представляващ ЕС - да ръководят това последно усилие за намиране на решение на въпроса за статута на Косово. 
						Очаква се представителите на Белград и Прищина да проведат отделни срещи в четвъртък във Виена с т. нар. "тройка". Кощуница и Тадич обаче няма да присъстват. Вместо тях Сърбия ще се представлява от "политическа делегация", оглавявана от Самарджич и включваща сръбския външен министър Вук Йеремич. 
						Плановете на Белград за преговорите са във всяка конкретна среща да участват членове на правителството, както и да се поканят експерти от различни области, които при нужда да помагат на екипа от преговарящи. 
						Позовавайки се на неофициални източници, белградското Радио Б92 предаде в понеделник, че в сръбския екип от преговарящи ще има двама представители на косовските сърби. Ултранационалистическата Сръбска радикална партия според съобщенията е отхвърлила призива на Сръбския национален съвет на Северно Косово нейният заместник-председател Томислав Николич също да се присъедини към екипа. 
						За разлика от Белград се очаква Косово да бъде представлявано от своите висши държавни ръководители на разговорите във Виена в четвъртък. Според сръбската информационна агенция "Бета" делегацията ще включва президента Фатмир Сейдиу, председателя на парламента Коле Бериша и премиера Агим Чеку. 
						Те ще бъдат придружавани от Хашим Тачи и Ветон Сурои, лидерите на Демократическата партия на Косово и партията ОРА, както и от други членове на екипа за преговори на Косово. 
						Говорителят на екипа Скендер Хисени каза, че косовските албански лидери ще отправят силно послание -- а именно, че териториалната цялост на Косово трябва да бъде запазена и че независимостта е тема, неподлежаща на договаряне в преговорите, които трябва да завършат до 10 декември. 
						 Контактната група след това ще докладва на ООН за резултатите от преговорите. 
						След 13 месеца на общо взето безплодни преговори между Белград и Прищина бившият специален пратеник на ООН за преговорите за статута на Косово Марти Ахтисаари даде своите предложения за уреждането му, предвиждащи на провинцията да бъде дадена контролирана независимост. 
						Косовските албанци, които съставляват 90 % от двумилионното население на провинцията, приеха плана без резерви. Белград твърдо го отхвърли, заявявайки, че може да предложи широка автономия, но не и пълна независимост. 
						Призовавайки за прекратяване на настъпилия политически застой, Ахтисаари призова в неделя ЕС да започне да прилага неговия план веднага щом тройката внесе своя доклад в ООН. 
						"Крайно време е да пристъпим от фазата на управление на конфликта към края на играта," каза той пред участници във форум в Блед, Словения. "Иначе патовото положение ще продължи, но ние не можем да си позволим Косово да се превърне просто в още един замразен конфликт. Бездействието не е алтернатива."

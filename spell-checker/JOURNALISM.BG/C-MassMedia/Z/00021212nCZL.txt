Германският канцлер Меркел обеща да работи за освобождаването на българските медицински сестри в Либия
					10/01/2007
					 
						БЕРЛИН, Германия -- Германия и Европейската комисия (ЕК) ще работят упорито, за да убедят Либия да освободи петте български медицински сестри и палестинския лекар, които бяха осъдени на смърт в Триполи в скандално дело за заразяване на деца с ХИВ, каза във вторник (9 януари) канцлерът Ангела Меркел. Германия пое ротационното председателство на ЕС в началото на годината. На пресконференция с председателя на ЕК Жозе Мануел Барозу Меркел обеща да окаже максимален натиск върху Либия за освобождаването на сестрите. 
						От своя страна Барозу определи смъртните присъди като "напълно несправедливи" и изрази надежда, че либийските власти "ще разберат колко важно е това за сътрудничеството им с Европа". 
						Също във вторник България изпрати писмо до председателя на Европейския парламент (ЕП) Жозеп Борел с молба въпросът да бъде включен в дневния ред на първата сесия на ЕП за годината, която ще се проведе по-късно този месец. Междувременно мюсюлманската общност в Пловдив излезе с декларация в подкрепа на медиците. Тя ще бъде изпратена до либийското посолство в София. (Монитор - 10/01/07; Ройтерс, БНР - 09/01/07)

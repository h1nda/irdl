Разкол в Санджак
					07/09/2010
					Бунтове и призив за международни наблюдатели откроиха вътрешното напрежение в бошнашката общност в област Санджак, Западна Сърбия.
					От Игор Йованович за Southeast European Times от Белград -- 07/09/10 
 
					 
						
Министърът на труда Расим Ляич. [Гети Имиджис]
						Бошнашкият национален съвет под ръководството на мюфтията Муамер Зукорлич е призовал ЕС да изпрати международни наблюдатели в Санджак с довода, че там се нарушават "религиозни и етнически права". 
						 Призивът на съвета от понеделник (6 септември) е последната ескалация в продължаващата политическа борба в рамките на бошнашката общност в Санджак. Политиката там по традиция се доминира от две партии: Демократичната партия на Саджкак (ДПС) на Расим Ляич и Партията на демократичното действие (ПДД) на Сулейман Углянин. 
						Макар че и Ляич, и Углянин са министри в кабинета, техните партии са ревностни опоненти и враждата им дори е преминавала във физически сблъсъци. 
						След избора на Бошнашки национален съвет - неполитически орган - се оформи трета политическа сила. Зукорлич, който оглавява Ислямската общност, обяви, че ще подкрепи сформирането на нова партия, която ще се старае да защитава правата на бошнаците. 
						Зукорлич обвинява Ляич и Углянин в пренебрегване на интересите на народа заради собствените си министерски постове. Двамата министри отговарят, че радикализирането на ситуацията само ще навреди на интересите на бошнаците и ще тласне Санджак към икономическа и политическа изолация. 
						На 4 септември в Нови Пазар станаха сблъсъци заради строежа на детска градина върху имот, който според Ислямската общност е нейна собственост. Общинската администрация, която също включва бошнаци, твърди, че земята е общинска. 
						Четирима полицаи бяха ранени от хвърлени камъни след избухването на бунтовете. 
						След инцидента Ислямската общност в Сърбия призова за ускоряване на автономията на Санджак и призова жителите да демонстрират солидарност чрез "гражданско неподчинение към режима и към политическите партии, ориентирани към режима". Тя обвини Белград, че проявява дискриминация спрямо бошнаците и че подкрепя оглавяваните от Ляич и Углянин партии. 
						Междувременно мюфтията Зукорлич покани белградските власти да започнат диалог за опазване на мира и стабилността. 
						Представител на ръководството на партията на Ляич, Мехо Омерович, отхвърли идеята за чуждестранни наблюдатели в Санджак. "Международните наблюдатели в Санджак няма да видят истинските проблеми и дискриминацията срещу мюсюлманите, а по-скоро желанието за власт от страна на мюфтията Муамер Зукорлич и Ислямската общност в Сърбия," каза той за SETimes. 
						Сръбското правителство не е заело официална позиция относно наблюдателите, но вътрешният министър Ивица Дачич казва, че всички "открити въпроси в Санджак трябва да се решават чрез преговори". 
						"Полицията не е тук, за да решава религиозни и политически проблеми; това е работа на други," добави той. 
						Иън Банкрофт, основател на организацията "Трансконфликт", каза за SETimes, че санджакският въпрос трябва да се реши най-вече чрез вътрешно споразумение в рамките на бошнашка общност. 
						 "Санджак е почти уникален на Балканите, защото основният конфликт не е междуетнически, а вътрешноетнически," каза Банкрофт. "Опитите на Зукорлич да обедини религията и политиката, като стана видно от неотдавнашните избори за национален съвет на бошнашкото малцинство, са предизвикателство за стабилността в региона." 
						"В опит за изместване на контурите на политическото пространство, което традиционно е доминирано от ДПС и ПДД, Зукорлич прави все по-шумни и внасящи разкол призиви към религиозна вяра и символизъм," каза той. 
						Според Банкрофт в Санджак могат да се очакват още изолирани сблъсъци. "Ситуацията обаче... не може да се сравнява с Косово, защото, първо, позицията и подходът на Зукорлич не се харесват на много бошнаци, и второ, защото сръбското правителство няма да наложи мерки, както несъмнено Зукорлич се надява," каза той. 
						 "Напротив, сръбското правителство - с подкрепата на международната общност и в частност на ОССЕ - трябва да работи за популяризиране на гражданските политически платформи, междурелигиозния диалог и икономическото развитие," каза Банкрофт.

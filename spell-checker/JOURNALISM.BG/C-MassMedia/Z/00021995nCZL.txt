Еврокомисарят Оли Рен предупреди Русия да не блокира плана на Ахтисаари за Косово
					22/03/2007
					 
						БРЮКСЕЛ, Белгия -- Еврокомисарят по разширяването Оли Рен предупреди в сряда (21 март) Русия да не блокира приемането на плана на пратеника на ООН Марти Ахтисаари за Косово. "Ако Съветът за сигурност на ООН не постигне споразумение, ще се стигне до нестабилност и дори хаос в региона. Както и в началото на 90-те години, Европа ще трябва да плати цената, а не Русия или Съединените щати," каза той. Рен отбеляза също, че Косово е "важна проверка" за политиката на сигурност на ЕС. 
						В същото време Ахтисаари, който бе посредник на ООН в преговорите между сърбите и етническите албанци, за първи път открито препоръча отделянето на Косово от Сърбия. "След внимателно обмисляне на въпроса стигнах до заключението, че единственият осъществим вариант за Косово е независимост под надзора на международната общност," писа Ахтисаари в писмото си от четири страници до генералния секретар на ООН Бан Ки Мун. 
						В сряда руският външен министър Сергей Лавров отново подчерта, че страната му е против плана на Ахтисаари. В изказване пред долната камара на руския парламент той посочи, че Москва може да използва правото си на вето, за да отхвърли плана, вместо да се въздържи от гласуване. (Ню Йорк Таймс, Уошингтън Поуст, Данас - 22/03/07; AФП, AП, РТС, Танюг, Бета, Б92, РТК, Топ-Ченъл, 24-оре - 21/03/07)

Сръбските фермери обявиха победа след отстъплението на правителството
					10/06/2011
					Отменяйки запланувано съкращение на субсидиите, Белград готви нова политика за укрепване на селското стопанство и увеличаване на износа на храни.
					От Биляна Пекушич за Southeast European Times от Белград -- 10/06/11
 
					 
						
Фермери блокираха пътищата за Белград в Панчево. [Ройтерс]
						След като сръбските фермери блокираха пътищата във Войводина за една седмица, правителството се съгласи с техните искания и отмени решението си да премахне земеделските субсидии за парцели с площ над 10 ха. На 5 юни Белград обяви споразумението и блокадата бе разчистена. 
						"Бяхме обединени и постигнахме нашата цел. Успяхме дори да гарантираме получаването на субсидии от по-голям брой фермери," каза председателят на Асоциацията на фермерите Мирослав Киш за SETimes. 
						Янош Шомоджи, фермер от Зренянин, обясни как правителството е заявило, че първоначално е решило да спре изплащането на субсидии за парцели между десет и 100 ха с аргумента, че иска да помогне на по-дребните фермери. 
						 "Опитаха се да компенсират липсата на пари в бюджета за сметка на селското стопанство," каза Шомоджи за SETimes. 
						Фермерите се събраха пред парламента на Войводина в Нови Сад, като блокираха околностите със 70 трактора. Правителството първоначално заяви, че няма да отстъпи, и предложи заеми с благоприятни лихвени проценти вместо субсидиите. 
						Фермерите отказаха да отстъпят. 
						"Сега нямаме нищо от това, което имахме миналата година. Имахме заеми с 5 % лихва, а сега ни предлагат 8 %. Всички мерки за насърчаване на инвестициите са премахнати, например застраховането, а само вижте какви щети нанесе дъждът на нивите," каза друг фермер от Зренянин, Владимир Пернек, за всекидневника "Блиц". 
						Компромис бе постигнат едва след като президентът Борис Тадич се намеси в преговорите. 
						 "Споразумяхме се, че тази година фермерите с ниви до 30 ха ще получат субсидии, а тези, които притежават между 30 и 100 хектара, ще ги получат следващия януари," каза помощник-министърът на земеделието Милош Милованович за SETimes. 
						 Субсидиите ще останат същите - по 140 евро на хектар. Професор Данило Томич, който оглавява сръбската Асоциация на селскостопанските икономисти, заяви, че политиката на правителството към дребните производители трябва да се съсредоточи върху развитието на животновъдството и засилването на конкурентоспособността. 
						 "Държавата трябва да помага на дребните фермери, собственици на по-малко от 10 акра, да отглеждат по пет крави или десет овце, да се свързват и създават кооперации, както и да излизат на пазара заедно, така че да могат да издържат на конкуренцията," каза Томич за SETimes. 
						Министърът на земеделието Душан Петрович казва, че сръбската селскостопанска политика трябва да се промени, защото обстоятелствата са се променили след 2010 г. Той каза, че страната сега има голям проблем с производството на говеждо месо, отглеждането на едър добитък и свине и следователно трябва да се стреми да избягва рисковете. 
						"През август, веднага щом свършим със сеитбата на пшеницата, ще отворим дебата за селскостопанската политика за 2012 г. От всичко това може да произлезе нов диалог," каза Петрович. Най-важната промяна, добави той, ще бъдат евтините заеми с фиксирани лихви. 
						Селскостопанските експерти казват, че Сърбия, въпреки че изпитва проблеми в сектора, има голям шанс да изнася храни. Износът през първата половина на 2011 г. е бил с 45 % по-висок от този през 2010 г., възлизайки на 416 млн. евро. 
						 "Ако новата селскостопанска политика на правителството е солидна, селското стопанство може да допринесе с много пари в държавния бюджет. Сърбия може да бъде голяма фабрика за храна, а не да внася ябълки и фасул, които всяко домакинство би могло да произвежда" каза икономистът Даниел Попович за SETimes.

Гърция е решена да построи ограждения по границата, както и България 
					20/01/2011
					 
						ВАРШАВА, Полша -- Гръцкият външен министър Димитрис Друцас каза в сряда (19 януари), че правителството му ще пристъпи към планираното построяване на заграждения по границата си с Турция, за да спре наплива от незаконни имигранти към ЕС. „Ние предприемаме действия, като едновременно запазваме човешки облик и уважаваме всички наши задължения по силата на международното право”, каза Друцас. Той говори пред журналисти след среща с полския си колега Радослав Шикорски във Варшава, където двамата обсъдиха предстоящото полско председателство на ЕС през втората половина на 2011 г., интеграцията на Западните Балкани в ЕС и двустранните отношения. 
						Други новини от вторник -- България обяви планове за построяването на заграждения по своята граница с Турция, които да спрат свободното преминаване на животни, заразени с шап. Министърът на земеделието и храните Мирослав Найденов каза, че плановете за построяване на 140 км заграждения ще бъдат обсъдени с ЕС и турски експерти, след като случаите на заразяване с болестта в селата Резово и Кости накараха властите да унищожат животните там. (АФП, АНА-МПА, Хюриет - 19/01/11; Хюриет, Анадолска информационна агенция - 18/01/11)

Държавната компания за радио и телевизия в Косово събра заедно етническите общности
		28/07/2008
		В компанията за радио и телевизия в Косово етническите албански журналисти работят заедно в едно и също помещение като колегите им от малцинствените общности.
		Снимки и текст от Блерта Фоничи-Кабаши за Southeast European Times в Прищина -- 28/07/08
 
		 
			
РТК е една от главните многоетнически институции в Косово
			Държавната компания за радио и телевизия на Косово (РТК) е една от главните многоетнически институции в Косово. Около 26% от ежедневните й новинарски програми са на езици на малцинствата: сръбски, турски, босненски и ромски. Представят се и седмични списания за новини на тези езици. 
			 Създадена след конфликта през 1998-1999 г. РТК се състои от телевизионен канал и две радио станции - Радио Косово и Радио Блу Скай. Компанията функционира според наредба на ЮНМИК 2001/13 като самоуправляваща се организация с генерален директор, който е подчинен на неполитически Борд на директорите. 
			"Задължението на РТК да осигурява услуги за всички общности е ключова част от нейните задължения като държавна компания ", заявява генералният директор Агим Затричи. 
			 "Ние работим заедно в едно и също помещение", заявява турският редактор Фатма Хока, която разполага с трима журналисти в екипа си, както и с кореспорденти от Призрен и други градове. "Ние си сътрудничим много добре, особено с албанските колеги. Понякога, когато отразяваме някакво събитие за турското малцинство, албанските ни колеги ни сътрудничат и ние използваме техните оператори. Или, когато дойде делегация от Турция, ние им предоставяме снимки и новини." 
			Ненад Радомирович, сръбски журналист, също подчертава атмосферата на сътрудничество. "Ние имаме програми на пет езика", казва той. "Работим заедно в атмосфера на разбирателство." 
			Политиката на РТК е, че журналистите от новинарските предавания на всички езици работят заедно в радиото и телевизията, споделят информацията и техническите средства. "Доволен съм, че работя в такава среда, където хората от различни общности работят заедно за постигането на една обща цел", казва албанският журналист Шкумбин Ахметджекай, който покрива политическите новини. "РТК е пример за това как хора без значение на етническия си произход, работят заедно за изграждането на мирно Косово." 
			
Турският редактор Фатма Хока (вдясно) има трима журналисти в екипа си както и кореспонденти от Призрен и други градове.
			Взаимоотношенията между журналистите в РТК са отлични според албанския програмен директор Ментор Шала. "В РТК няма етническо разделение. Ние работим като граждани на Косово", казва той. 
			За да разшири уникалната си програма, РТК има продуцент за програмите си за малцинствата. "Малцинствените въпроси редовно се отразяват в албанската програма, а гости от малцинствата участват в програмите от студиото", казва главният редактор Сюлейман Шакири, който преди е заемал длъжнността на продуцент за малцинствата. 
			Държавната компания за радио и телевизия излъчва също и косовска версия на "Сесами Стрийт" на албански и сръбски. Продуцирана от Сесами Уъркшоп в сътрудничество с местния партньор "СМВ", "Руга Сезам" и "Улица Сезам" се излъчват в цяло Косово, а също и регионално от два канала на сръбски език "ТВ Мост" в Звечан и "ТВ Херц" в Стръпче. 
			Тези местни адаптации на "Сесами Стрийт" оказват значително влияние върху нагласата на децата към другите етноси в техните общности, както и върху разширяването на тяхната грамотност и социокултурни знания, казва Сала Битичи, учител в началното училище в Сухарека. 
			Според Битичи, децата, които гледат програмата, могат да проявят по-позитивна нагласа към деца от друг етнически произход. Междувременно 12-годишният ученик Агрон Морина казва, че той предпочита друга програма на РТК - анимационните филми за Том и Джери, също излъчвани и на албански и на сръбски. "Това ми е любимата програма", казва той. 
			През февруари 2005 г. РТК стана единствената национална компания за радио и телевизия в Косово, която започна да предава новини на жестомимичен език. Тази услуга, осигурена с подкрепата на ОССЕ и Асоциацията на глухите в Косово е "единствената врата за общността на глухите към обществения живот в Косово, казва преводачът на жестомимичен език Селман Хоти. 
			
"В РТК няма етническо разделение. Ние работим като граждани на Косово", казва албанският програмен директор Ментор Шала.
			Телевизия РТК е лидер на пазара и се гледа от 92,1% от населението. Тя обаче има сериозни финансови проблеми. От 2003 г. насам, тя е получила значителна част от необходимите й средства чрез месечната такса, плащана от гражданите на Косово. 
			Според споразумение с Енергийната корпорация на Косово (ЕКК) потребителите на енергия трябва да плащат 3,5 евро всеки месец, за да поддържат държавната компания за радио и телевизия. Но ЕКК напоследък спря да спазва споразумението и таксите вече не се плащат. 
			Решението на ЕКК, както смятат мнозина, е част от натиска да се постави РТК под чадъра на правителствените директиви. В момента РТК се радва на уникално независима, неполитическа роля, но също така е изправена и пред практическия проблем да плаща сметките си. 
			Ако продължи сегашното състояние на нещата, може да се наложи реорганизация на РТК. "Не мисля, че някой работи в телевизия, където не му плащат", казва албанският журналист Пранвера Муниши-Морина. 
			Бъдещето на компанията, както и повечето неща в новата държава Косово - остава неясно. И все пак тя продължава мисията си да предлага модерна алтернатива на нетолерантността и пропагандата и да бъде пример, както веднъж я определи бившият пратеник на ООН Бернар Кушнер, за "медия, която отразява демократичните принципи".

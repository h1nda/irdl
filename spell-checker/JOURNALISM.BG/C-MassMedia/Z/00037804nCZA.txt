Зелената енергия на Хърватия зависи от инвестициите
					16/03/2011
					Слънцето и вятърът са важни източници на енергия, но все още не се експлоатират в достатъчна степен в Хърватия.
					От Ксения Юркович за Southeast European Times от Шибеник – 16/03/11
 
					 
						
Слънцето и вятърът са основните възобновяеми източници на енергия в Хърватия. [Ройтерс]
						Хърватия има огромен потенциал за развитие на възобновяемите ресурси, който обаче все още не се използва в достатъчна степен, поне що се отнася до източниците на слънчева, вятърна и геотермална енергия. Ситуацията обаче се променя през последните години. 
						 „От произвежданата в момента енергия 40 % е от възобновяеми източници благодарение на водноелектрическите централи. Много по-лоша е ситуацията от гледна точка на потреблението, защото трябва да купуваме около 30 % от енергията”, обясни Никола Ружински, държавен секретар в министерството на околната среда. 
						„Новите възобновяеми енергийни източници” привличат все по-голям интерес от страна на частни, предимно чуждестранни инвеститори, особено що се отнася до използването на вятърната енергия. 
						 Първият вятърен парк в Хърватия беше построен на остров Паг през 2004 г. Фирма „Адрия Уинд Пауър” инсталира във ветрогенератори в Равна с капацитет 5,9550 kW. 
						Най-голям напредък в развитието на вятърната енергия е постигнат в крайбрежния регион, по-специално в областта Шибеник, където германското дружество „Енерсис” инвестира в две нови инсталации. 
						Първата беше построена през 2006 г. на хълмовете Търтар-Къртолин, а втората беше изградена миналата година на хълма Орлице. 
						 За същата цел са определени сто зони в цяла Хърватия, въпреки че повечето се намират в крайбрежния район Далмация. 
						При слънчевата енергия нещата стоят по различен начин, като тя не се използва в достатъчна степен въпреки големия потенциал, който предлага. 
						Според данните, предоставени от Здеслав Матич от Института по енергетика „Хървое Пожар”, в Хърватия са разположени около 15 000 квадратни метра слънчеви колектори. Смята се, че общият капацитет на тези соларни клетки е около 52 киловата. 
						„Използването на слънчевата енергия в Хърватия не се ползва със системна подкрепа и е оставена на ентусиастите”, заяви за SETimes председателят на Асоциация „Еко Кварнер” Веран Пиршич. 
						Според него по-нататъшното развитие на слънчевата алтернатива се блокира от различни енергийни лобита, включително от защитниците на вятърната енергия. 
						 „На практика цялата квота за производство на възобновяема енергия е предоставена на вятърната енергия, което просто не е логично”, казва Пиршич. „Сама по себе си вятърна енергия е много по-лош избор за нашата страна отколкото слънчевата енергия, особено на юг.” 
						В министерството на икономиката в момента са постъпили около 700 заявления за развитие на проекти за възобновяеми енергийни източници. Тяхното изпълнение би довело до производство на почти 6500 MW електроенергия, но съществуващата разпределителна система може да се справи само с част от този капацитет. 
						Остарялата енергийна инфраструктура и мудната бюрокрация са само част от пречките за развитието на възобновяемите енергийни източници в Хърватия. 
						„Ако някой иска да монтира слънчева инсталация на собствения си покрив, трябва да получи повече от 60 различни сертификати и разрешения. Сред тях е дори свидетелство за съдимост”, заяви Пиршич за SETimes. 
						Въпреки тези трудности министърът на икономиката Джуро Попияч е оптимист. 
						„В момента Хърватия консумира 18 тераватчаса електроенергия годишно. До 2020 г. в Хърватия ще бъдат включени повече от 3,5 тераватчаса възобновяеми енергийни източници”, каза Попияч. 
						Инвестициите във възобновяеми енергийни източници са важни за бъдещето на Хърватия в ЕС. За да изпълни строгите енергийни изисквания на блока, страната е поела ангажимента до 2020 г. да покрива най-малко 20 % от своите енергийни нужди, в производството и потреблението, от възобновяеми източници.

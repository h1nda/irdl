ЮНМИК ще прехвърли компетенциите за Косово след 15 юни
					30/05/2008
					 
						СТОКХОЛМ, Швеция – Върховният представител на ЕС по въпросите на външната политика Хавиер Солана и генералният секретар на ООН Бан Ки Мун се срещнаха в четвъртък (29 май) в Стокхолм, където се договориха да прехвърлят значителни правомощия от ЮНМИК на правителството на Косово след 15 юни, когато влиза в сила косовската конституция. Те разискваха още и бъдещото разполагане на ЮЛЕКС, съдебно-полицейската мисия на ЕС в Косово.
						В Косово президентът Фатмир Сейдиу заяви в четвъртък, че ЮНМИК ще запази символично присъствие в Косово, докато Резолюция 1244 на Съвета за сигурност на ООН е в сила. „Ние искаме мандатът на ЮНМИК да приключи,” подчерта той.
						Други събития – В четвъртък словенският премиер Янез Янша заяви, че ЕС очаква НАТО да остане в Косово още пет години, заедно с ЮЛЕКС. Янса, чиято страна заема ротационното председателство на ЕС, заяви пред френския телевизионен канал "Франс 24", че очаква мироподдържащата мисия на НАТО да се изтегли постепенно през това време. 
						Междувременно на 14-ата среща на Механизма за проследяване на стабилизацията и асоциирането на Косово, която се проведе в четвъртък в Прищина, премиерът Хашим Тачи определи интеграцията в ЕС като „национална програма, която зависи от динамиката на реформите в косовските институции”. Директорът на Европейската комисия за Западните Балкани Пиер Мирел призова за съдебни реформи и засилване на борбата срещу корупцията и престъпността. (Експрес, Лайм, Коха Диторе, Зери - 30/05/08; Ройтерс, Макфакс, BalkanWeb, KTВ, РТК, Телеграфи, Алсат - 29/05/08)

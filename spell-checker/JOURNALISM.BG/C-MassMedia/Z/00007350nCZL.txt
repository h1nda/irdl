Косово определя темите на разговорите в Солун
19/06/2003
В края на седмицата ръководителят на ЮНМИК Михаел Щайнер планира да участва в срещата на върха на ЕС в Солун. Но остава под въпрос дали той ще може да установи диалог с делегацията на Сърбия-Черна Гора.
От Серемб Гергии за Southeast European Times от Прищина -- 19/06/03
 
 
Все още не е ясно дали косовската делегация, оглавявана от ръководителя на ЮНМИК Михаел Щайнер, ще седи по време на срещата на върха на ЕС в Солун като част от делегацията на Сърбия-Черна Гора, или като независимо представителство.
Група експерти от ЮНМИК работи тясно с премиера и президента на Косово по отделните пунктове в речта на Щайнер, насрочена за събота (21 юни)
Щайнер обяви членовете на косовския екип, който ще участва заедно с него на срещата на върха: президента Ибрахим Ругова, премиера Байрам Реджепи и междуведомствения координатор по въпросите на завръщането на бежанците Милорад Тодорович.
Според Ардиан Джини, политически съветник на Реджепи, основното внимание на косовското правителство по време на срещата на върха ще бъде насочено към въпросите, свързани със Световната банка, ЕБВР и МВФ. Косово също така определи редица технически въпроси, които биха могли да бъдат обсъдени с делегацията на Сърбия-Черна Гора.
"Ние не искаме да се окажем неподготвени за очакваната официална среща с делегацията на Сърбия-Черна Гора", заяви Реджепи.
Възможни теми за разговорите са признаването на паспортите, издавани от ЮНМИК, неправилното използване на косовските марки от ерата на Милошевич, предаването на тленните останки на албанците, ексхумирани в Сърбия, въпросът за изчезналите лица, а също и връщането на документите, принадлежащи на Косово, които бяха взети от сръбското правителство след войната. В дневния ред на разговорите могат да бъдат включени и такива въпроси, като изплащането от Сърбия на дълговете по пенсионните фондове, незаконната дейност на сръбския мобилен оператор Мобтел в Косово, военните престъпления и др.
Започването на разговори с делегацията на Сърбия-Черна Гора е една от инициативите на Щайнер. Това ще бъдат първите официални разговори между двете страни след края на войната в Косово. Сръбският премиер Зоран Живкович и неговият заместник Небойша Чович обаче изпратиха писмо тази седмица до шефа по външната политики и сигурността Хавиер Солана, в което молят диалогът да започне след срещата на върха.
Приближени на Реджепи служители смятат, че сръбското правителство иска да избегне Щайнер и да проведе разговорите по-късно при по-малко международно участие.
Държавните глави и правителствените ръководители на 15 страни-членки на ЕС и на пет страни от Западните Балкани ще участват в срещата на върха, заедно с делегации на страните-кандидатки и председателя на Европейската комисия.
Солана, Върховният представител в Босна и Херцеговина Пади Ашдаун, Щайнер и специалният координатор по Пакта за стабилност в Югоизточна Европа Ерхард Бусек ще изнесат доклади по време на срещата.

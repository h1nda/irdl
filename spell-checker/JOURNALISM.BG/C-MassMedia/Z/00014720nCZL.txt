Пратеник на ЕС призова РС да не блокира полицейската реформа и кандидатурата на БиХ за членство в ЕС
					29/05/2005
					 
						БАНЯ ЛУКА, Босна и Херцеговина (БиХ) -- По време на посещението си в Баня Лука в петък (27 май) посланикът на Европейската комисия в БиХ Майкъл Хъмфрис отново призова парламента на Република Сръбска (РС) да подкрепи жизнено важната полицейска реформа. Хъмфрис се срещна отделно с президента на РС Драган Чавич, с председателя на парламента Душан Стоичич и с ръководителите на главните политически партии в навечерието на извънредната сесия на парламента в понеделник. Полицейската реформа е от ключово значение за започването на преговорите по споразумението за стабилизация и асоцииране (ССА) между БиХ и ЕС. 
						Също в петък комисарят на ЕС по разширяването Оли Рен изпрати писмо до премиера на БиХ Аднан Терзич, в което го призовава за своевременно изпълнение на изискванията, свързани с реформите в полицията и държавната радио-телевизионна система - второто условие за започване на преговорите по ССА. (Независне новине - 28/05/05; РТРС, Фена, ПБС БиХ - 27/05/05)

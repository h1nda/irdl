Българското Народно събрание отхвърли кабинета на социалистите
					28/07/2005
					 
						СОФИЯ, България -- Късно вечерта в сряда (27 юли) Народното събрание избра лидера на социалистите Сергей Станишев за следващ премиер на страната само с един глас в повече, но отхвърли предложените от него кандидати за министри и промените в структурата на кабинета. В една безпрецедентна ситуация Станишев положи клетва като премиер, но само няколко часа по-късно се оказа, че правителството му е отхвърлено и той ще трябва да върне мандата, връчен му от президента Георги Първанов преди седмица. В сряда социалистите се отказаха от плановете си да съставят кабинет, като така дават възможност на Първанов да връчи мандата на управляващото Национално движение "Симеон Втори", което бе второ на парламентарните избори на 25 юни. 
						По график се предвижда България да стане член на ЕС през 2007 г., но тя трябва да проведе редица реформи, за да изпълни изискванията за членство. Според анализаторите присъединяването на страната може да бъде отложено, ако при задаващата се политическа криза се стигне до провеждането на нови избори. (Би Би Си, АП, АФП, БНТ, БНР, бТВ - 28/07/05)

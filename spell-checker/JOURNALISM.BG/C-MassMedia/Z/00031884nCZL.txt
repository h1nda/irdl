Папандреу получи мандат за сформиране на ново правителство
					06/10/2009
					 
						АТИНА, Гърция -- В понеделник (5 октомври) президентът Каролос Папуляс връчи на лидера на социалистическата партия ПАСОК Георгиос Папандреу мандат за сформирането на ново правителство. Това стана, след като ПАСОК спечели убедителна победа на предсрочните общи избори в неделя, като привлече 44,92 % от гласовете и получи абсолютно мнозинство от 160 мандата в 300-местния парламент. Съгласно конституцията Папандреу разполага с три дни, за да сформира своя екип, което означава, че новото правителство трябва да положи клетва в сряда. "Голямата ни победа показва надеждата на хората и желанието им за значителни реформи", заяви Папандреу. "Ние трябва да обединим нашите сили, защото пред нас стоят сериозни отговорности," каза Папандреу на влизане в президентството. От своя страна, Папуляс призова Папандреу да изпълни обещанията си за коренна промяна и реформи в страната. Междувременно в понеделник настоящият премиер Костас Караманлис връчи оставката си на Папуляс. Караманлис напусна президентството, без да направи изявления за медиите. По-рано той отново посочи, че ще остане "в първите редици на „Нова демокрация” и нейната парламентарна група". "Ще подкрепя решенията на партията, както и лидера, който ще бъде избран чрез демократична процедура," заяви Караманлис. "Нова демокрация" претърпя сериозна загуба на изборите в неделя, като получи най-ниския си резултат досега - едва 33,48 % подкрепа и само 91 места в парламента. (Катимерини, Вима - 06/10/09; АФП, Нюз Ин, Та Неа - 05/10/09)

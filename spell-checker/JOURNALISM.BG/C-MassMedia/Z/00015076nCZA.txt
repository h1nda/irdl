Военнослужещи от БиХ приключват първата си мисия в Ирак 
					29/06/2005
					Само дни след разполагането им в Ирак подразделението за обезопасяване на експлозиви от Босна и Херцеговина приключи първата си мисия, унищожавайки склад за стари оръжия и муниции. 
					От Антонио Пърленда за Southeast European Times в Сараево – 29/06/05
 
					 
						
Войниците от БиХ в Ирак представляват и трите съставни етнически групи в страната. [Антонио Пърленда]
						Подразделението от въоръжените сили на БиХ приключи първата си военна операция в Ирак само дни след своето развръщане на 10 юни.
						Войниците от БиХ унищожиха склад със старо иракско оръжие и муниции, които са били съхранявани близо до лагер на американската морска пехота в областта на Фалуджа. Взводът от БиХ се състои от 36 военнослужещи в три екипа, които представляват всичките три съставни етнически групи в страната. 
						"Нашите войници свършиха отлична работа," каза началник-щабът на БиХ генерал-лейтенант Сифет Поджич. "Единият екип изпълни задание по обезвреждане, докато другите два екипа подготвяха контейнерите за настаняване в лагера. В Ирак нашите военнослужещи ще бъдат преподчинени на американския инженерен батальон към морската пехота. Командирът на батальона вече даде висока оценка на войниците от БиХ за първото изпълнено задание. "
						Разполагането продължи независимо от устните заплахи, които се появиха в някои сараевски медии. Младежкото списание САФФ, известно със своите силни проислямски позиции, публикува това, което то нарече послание от иракски бунтовници, които предупреждавали войниците от БиХ, че ще бъдат третирани като "агресори" и подложени на нападения. 
						Представители на МО на БиХ казаха, че такива изявления не са изненада и те имат планове за справяне с всяка заплаха спрямо войниците. 
						"За нас е ясно, че не целият иракски народ приема падането на режима на Садам Хюсеин и ние можем да очакваме подобни ситуации," каза Поджич. "Мисията на нашите военни е да идентифицират и унищожат неексплодирали боеприпаси, които представляват заплаха за всеки човек, иракско дете, представител на коалиционните сили или на всеки човек, който се разхожда из страната. Те имат своите правила за водене на бойни действия и ще действат по съответен начин при бойна ситуация." 
						Кадрите, подбрани за тази мисия, се състоят от опитни професионални бойци, които доброволно се включиха и преминаха специализиран петмесечен курс на подготовка. Първият контингент на БиХ ще служи шест месеца в Ирак, докато вторият се подготвя междувременно.

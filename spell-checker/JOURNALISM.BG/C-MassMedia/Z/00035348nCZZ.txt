Наука и технологии: Албания изгражда връзки
					19/07/2010
					Оптична връзка увеличава интернет капацитета на Албания. Още новини от областта на науката и технологиите: хървати бяха отличени на Международната олимпиада по математика; все повече гърци използват мрежата, за да подадат данъчните си декларации.
					 
						
						
						Албания се надява в близко бъдеще да стане водещ интернет доставчик в региона, заяви в сряда (14 юли) държавният министър Генц Поло. Изявлението беше направено след официалното откриване на нов оптичен кабел, идващ от Италия. Първоначално той ще предоставя на албанците до 30 MB интернет на достъпна цена. 
						*** 
						
						Хърватски математици спечелиха два сребърни и три бронзови медала на 51-вата Международна олимпиада по математика, която продължи до сряда (14 юли) в Астана, Казахстан. Състезанието беше спечелено от ученик от Китай. Следващата олимпиада ще се проведе в Холандия. 
						 *** 
						
						Черногорският премиер Мило Джуканович откри на 11 юли нова клиника по онкология и лъчетерапия в Клиничния център в Подгорица. Клиниката, която е на стойност 12 млн. евро, е оборудвана с най-съвременно оборудване. 
						*** 
						Екип от български археолози възобнови разкопките на уникален обект от тракийската епоха, който беше открит в Средна гора преди пет години. Археолозите определят района като българския Мачу Пикчу. Той се състои от крепост, светилище, път и жилище. 
						 *** 
						
						Сръбският министър на науката и технологичното развитие Божидар Джелич и колегата му от Австрия Беатрикс Карл подписаха във вторник (13 юли) във Виена споразумение за научно и технологично сътрудничество. В Австрия Джелич посети няколко големи научни институции, включително базата на Биомедицинския университет, Института по молекулярни биотехнологии и Института за наука и технологии. 
						*** 
						
						Сръбски студенти от Техническия университет в Зренянин бяха класирани на второ място в областта „Софтуерно проектиране“ от конкурса за купата „Имаджин“ за 2010 г. До финала на конкурса достигнаха около 400 участници от 70 държави. Тазгодишното състезание за купата „Имаджин“ се проведе миналата седмица във Варшава, Полша. 
						*** 
						Все повече гръцки данъкоплатци използват интернет, за да подадат своите данъчни декларации, съобщи във вторник (13 юли) министерството на външните работи. Според данните броят на подадените по електронен път данъчни декларации е нараснал с 57 % от началото на тази година в сравнение с предходната година, като е достигнал 1 954 006. 
						*** 
						Византийска църква, за която се смята, че е била построена преди около 900 години, беше открита в древния град Мира в турската провинция Анталия. Древната сграда беше открита по време на археологически разкопки. 
						
						(Различни източници - 12/07/10-19/07/10)

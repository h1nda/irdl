Санторини, една от водещите дестинации в Европа
					29/07/2009
					Вулканичният пясък и смайващите гледки правят Санторини най-ценното място за отдих в Гърция.
					От Христос Рингас за Southeast European Times от Атина -- 29/07/09
 
					 
						
Оя в Санторини се ползва с огромна популярност сред туристите. [Гети Имиджис]
						Най-южния остров от архипелага от вулканични острови в Егейско море - Санторини - е може би главната атракция на Гърция. 
						 Неговата поразителна красота, наред с динамичния нощен живот, са направили от острова една от горещите туристически точки на Европа. 
						Столицата Фира се намира на върха на възвишение. Отдалеч изглежда сякаш планината е покрита със сняг, но ако се вгледа човек по-отблизо, това са всъщност къщи в бяло и пастелни тонове. 
						Многобройни пътечки и тесни алеи кръстосват острова и водят до чудни кътчета. Едно от тях е бар "Франко'с", известен с фантастичния си изглед над старото пристанище. "Франко'с" е включен в списъка на списание "Нюзуик" на "Най-добрите барове в света". 
						Повечето посетители отсядат в Камари и Периволос. Обикновено те ходят на екскурзии до столицата, които включват разходка с корабче до местния вулкан и потапяне в жълтата река, оцветена така от вулканичната сяра. 
						На връщане мнозина посещават Оя, която се намира в северната част на острова. Оя се слави с най-величествената гледка към кратера и с незабравимите си залези. 
						Красотата на острова изпълни големия екран във филма от 2001 г. "Лара Крофт: Томб Рейдър", с участието на Анджелина Джоли, който е заснет в Оя. 
						Плажовете на Периса и Периволос, които на практика са едно цяло, са пълни с кафенета и данс клубове. Повечето посетители идват да плуват тук, защото това е място, където адриатическо море е спокойно, а някои плажове са покрити с необичайно лек черен пясък. 
						За по-голямо приключение може да се вземе фериботът от Санторини до близката Терасия на отсрещната страна на вулкана. Дори и само добирането до пристанището е забавно. Пътуващите могат да вървят надолу по многобройните стъпала на Санторини, да се качат на кабинков лифт за още по-поразителна гледка от въздуха или, по-традиционно, да пояздят магаре. 
						Макар че всичко е доста скъпо, храната е отлична. Рибата меч в таверната "Перос" се препоръчва горещо.

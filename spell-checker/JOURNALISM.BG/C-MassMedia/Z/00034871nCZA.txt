Световна купа 2010: Гърция е навсякъде! 
					09/06/2010
					Гръцкият национален футболен отбор се класира за финалите на Световната купа по футбол за втори път в историята си. 
					От Христос Рингас за Southeast European Times от Атина -- 09/06/10
 
					 
						
Николаос Спиропулос (вляво) от Гърция се бори за топката с Чол Джин Пак (в центъра) и Жонг Хиок Ча от Северна Корея в приятелски мач на 25 май в Алтах. [AФП]
						Запитайте който и да е запалянко за гръцки футбол и първите думи, които ще чуете, са "Евро 2004". 
						Следващите ще бъдат "Ото Рехагел". Това е името на германският треньор, който поведе гръцкия национален отбор към триумфа на Европейското първенство преди шест години и който сега ги води във второто им участие в борбата за Световната купа. 
						Той и 23-мата играчи от разширения състав отпътуваха от Гърция в събота (5 юли) за Дърбан, ЮАР, където ще прекарат следващата седмица в подготовка за първия мач на отбора срещу Южна Корея. 
						 "Отонас", както обича да го нарича гръцката преса, има сложни взаимоотношения със запалянковците. Всеки вдига тост за него и европейския триумф, макар че някои критикуват методите му. Той бе подложен на огън в медиите заради избора на играчи за състава, за избора му на тактика на терена и за това, че прекарва твърде дълго време в Германия. 
						Никой обаче не може да отрече постигнатите от него резултати. Гърците отново се класираха за голямо първенство и го направиха с победа над Украйна на собствения й терен с 1:0. Това бе сладка отплата за загубата от Украйна с 1:0 в Атина четири години по-рано, резултат, който извади Гърция от Световното първенство в родината на Рехагел. 
						Разочарованието през 2006 г. го накара да промени методологията си и да привлече нови играчи. Средната възраст на играчите от сегашния състав е под 30 години. 
						Повече от половината от 23-мата играчи играят в местни гръцки клубове. Осем са от "Панатинайкос" - тазгодишния национален шампион, а по двама идват от три други отбора - "Олимпиакос", ПАОК и "Арис". 
						 Състава допълват състезатели от европейски отбори, играещи например в италианския шампионат и в германската Бундеслига. 
						Ангелос Харистеас, отбелязал най-много голове на Евро 2004, се завръща заедно с полузащитника Костас Кацуранис, защитника Юркас Сейтаридис, вратаря Костас Халкиас и капитана на отбора Йоргос Карагунис. 
						
						SETimes се срещна с представители на клуба на синьо-белите запалянковци "Маяк", докато се готвеха да се отправят към самолетите за ЮАР. Те изглеждаха умерени оптимисти относно перспективите на отбора. 
						"Това, което очакваме да видим, е нещо по-добро," каза Теофилос Адамакис. "Бих искал да вкараме поне един гол, за да празнуваме, нещо което не се случи през 1994 г.; да спечелим една точка, нещо, което също не постигнахме през 1994 г.; да спечелим един мач, нещо, което също не постигнахме през 1994 г., и ако е възможно, да се класираме за втория кръг, още едно нещо, което не направихме през 1994 г. С други думи, да направим крачки напред." 
						"Добро, прилично представяне; а ако се класираме, ще бъде идеално," каза той. 
						"Мисля, че нашето присъствие ще бъде много динамично," каза Триантафила Сервета, имайки предвид групата на запалянковците, които ще насърчават своя отбор в ЮАР.

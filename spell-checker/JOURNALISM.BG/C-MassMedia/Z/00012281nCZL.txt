Ирландският премиер подкрепя турската кандидатура за членство в ЕС 
					12/10/2004
					 
						СИНГАПУР -- Ирландският премиер Бърти Ейхърн заяви пред участници в бизнес среща в Сингапур в понеделник (11 октомври), че Турция трябва да стане член на ЕС. Той даде освен това висока оценка на своя турски колега Реджеп Тайип Ердоган, определяйки го като реформатор. 
						Други новини: Турският президент Ахмет Недждет Сезер подписа влизането в сила на нов Наказателен кодекс в понеделник, отстранявайки по този начин това, което мнозина разглеждаха като последната пречка пред началото на предприсъединителните преговори с ЕС в началото на 2005 г. Правителството обаче планира освен това да поиска от ЕС разяснение на някои текстове в последния доклад на Европейската комисия, посветен на напредъка на страната, особено относно неопределеността на времетраенето на бъдещите преговори за членство. 
						Междувременно стотици турски евреи се събраха в Истанбул в понеделник за повторното откриване на най-голямата синагога в страната. Тя бе нападната от ислямски терористи преди почти една година. (АП, Bloomberg, AФП, НТВ, Ройтърс - 11/10/04)

В очакване на наградата: балканските страни все още се стремят към членство в ЕС
					09/03/2012
					Макар и разширяването на ЕС да е на втори план точно сега поради финансовите проблеми, присъединяването към Съюза остава стратегическа цел за няколко правителства, въпреки значителните понякога реформи, с които е свързано.
					От Биляна Пекушич от Белград, Линда Карадаку от Прищина, Биляна Лаймановска и Клаудия Лутовска от Скопие -- 09/03/12
 
					 
						
Повечето хора са съгласни, че членството в ЕС означава възможности. [Ройтерс]
						Въпреки че ЕС е изправен пред тежки предизвикателства от отслабената икономика и се бори за предотвратяване на финансова катастрофа в Гърция, Португалия и Испания, членството в конфедерацията остава важна цел за страните от Западните Балкани. 
						По план Хърватия ще стане 28-ата членка на ЕС догодина, а Македония води кампания за получаване на покана тази пролет. Сърбия се радва на новопридобития си статут на кандидат-членка на ЕС, а независимото само от четири години Косово тепърва започва процеса. 
						"Страните от Западните Балкани са част от Европа, винаги са били и винаги ще бъдат. Предизвикателствата на XXI век са глобални предизвикателства и никоя единична или малка страна не може да ги посрещне сама. Като европейци трябва да бъдем силни, само един силен Европейски съюз може да бъде силен и надежден партньор на международната сцена," каза за SETimes Таня Файон, докладчик на Европейския парламент по въпросите за либерализирането на визовия режим за Западните Балкани. 
						"Убедена съм, че ЕС ще излезе от тази финансова и икономическа криза още по-силен. Ще е необходимо време и много политическа смелост, но няма по-добър път за нашите европейски страни и региона от интеграцията, споделянето на нашите общи ценности и принципи, свободата на движение на хора и стоки, зачитането на човешките права, религии и култури," каза Файон. 
						Сръбският министър на околната среда и пространственото планиране Оливер Дулич каза, че членството в ЕС означава сертификат за кредитния рейтинг на страната и сигурност за инвеститорите. 
						"То докарва чужди инвестиции и еврофондове, което е голяма придобивка за по-слабо развитите страни като Сърбия," каза Дулич за SETimes. 
						Даница Попович, професор по икономика от Белградския университет и експерт по макроикономическа теория и модели, смята, че въпреки кризата с еврото, ЕС е най-доброто решение за Сърбия, предвид нейната отслабена валутна система. 
						"Сърбия не е в състояние да реши собствените си натрупани финансови проблеми; ЕС оказва голяма подкрепа," каза Попович за SETimes. 
						Въпреки това други се притесняват от присъединяването. "Ще свършим като Гърция. Никога няма да се освободим от робството, което [те] налагат със своите заеми," каза за SETimes белградският таксиметров шофьор Първослав Танаскович. 
						Милан Вранкович, студент във Факултета по сигурност в Белград, е по-оптимистично настроен. "ЕС ни дава по-добра политическа позиция на международната арена, както и вътрешнополитическа стабилност," каза той за SETimes. 
						В съседна Македония Антонио Милошоски, председател на парламентарната комисия по външна политика каза, че ЕС означава стабилност. "Македония иска да бъде част от европейското семейство, ЕС се е доказал като стабилен по отношение на международната политика, за разлика от Европа по време на Първата и Втората световна война," каза той за SETimes. 
						Вторият важен аспект е солидарността," каза Милошоски, бивш външен министър. "Когато някоя страна членка е в криза, Европейският съюз търси начини да реши проблема. И третият аспект е общият икономически пазар и висококачествените продукти ще намерят този пазар." 
						Членството е важно "заради по-големите възможности, които ще се отворят. Например повишената мобилност на младежите и по-големите възможности, които те ще имат да посещават учебните заведения в цяла Европа; след това е по-лесният достъп до пазара на труда и така нататък," каза за SETimes вицепремиерът по евроинтеграцията Теута Арифи.
						Велимир Симонович, студент по информатика и електроника, е на същото мнение. "Имаме висока безработица. Членството в ЕС би означавало отваряне на пазара за инвестиции от чужди компании и ще се разкрият нови работни места като пряка политика на нашата страна. Това ще означава също отваряне на възможности за македонските износни стоки да покоряват пазарите на Европа и други страни," каза той за SETimes. 
						Снежана Найдовска, директор на психотерапевтична болница в Демир Хисар, е съгласна. "Македония е в преходен период на изграждане на социалната си система. Това означава укрепване на капацитета на институциите. С присъединяването имаме очаквания да постигнем висока степен на стандартизация на институциите, което значително ще подобри условията на работа. Еврофондовете дават шанс да се привлекат средства за влагане в качеството на нашите институции," каза тя за SETimes. 
						Косовският министър на европейската интеграция Влора Читаку е философски настроена относно кризата с еврото и по-широката еврозона. "Историята е показала, че в миналото е имало още по-големи кризи, като тази през 30-те години на ХХ в., но те са били преодолявани и са стимулирали по-стабилно икономическо и финансово развитие. Сега Европа е в криза, но същевременно можем да кажем, че има консенсус и солидарност между нейните членки за преодоляване на кризата," каза Читаку за SETimes. 
						Фатмир Цури, координатор на програмата за евроинтеграция във фондацията с нестопанска цел "Косовско гражданско общество", казва, че въпреки кризата ЕС "продължава да бъде една от най-мощните регионални и наднационални организации". Той заяви за SETimes че "ЕС все още има стойност, защото предлага сигурност и стабилност на Стария континент; той предлага възможности и пазар за бизнес. Той е среда с високи стандарти на сигурност и предприемачество и независимо от равнището на развитие на една страна, тя има нужда да бъде част от общност като ЕС." 
						Меди Шала, на 47 г., таксиметров шофьор в Прищина, казва, че подробностите не са му много ясни. "Основният проблем за мен е, че след последните споразумения вече дори не е ясно как Косово ще се представлява в ЕС и как ще се озове там. Не знам какво ще правим там," каза Шала за SETimes. 
						За жителя на Прищина Егзон Муслиу, на 25 г., обаче "влизането в ЕС означава зачитане на някои принципи, които са необходими, особено тук, като например върховенството на закона и борбата против корупцията. Когато тези принципи се прилагат на практика, икономическата ситуация се подобрява", каза Муслиу за SETimes. Въпреки това, казва той, косовските политици нямат волята да направят тези неща, добавяйки, че "докато е така, ЕС ще бъде далеч." 
						Файон каза, че успешното присъединяване на Хърватия догодина е важно послание, че ЕС продължава да е ценен въпреки кризата, в която се намира. "Успехът на присъединяването на Западните Балкани към ЕС е необходим като част от цялостния успех на Европа в утвърждаването й като жизнеспособен и мощен глобален фактор в днешния и утрешния свят. Европейската интеграция е най-големият политически, икономически и социален успех в историята на Европа."

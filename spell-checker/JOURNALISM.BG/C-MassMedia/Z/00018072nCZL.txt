Еврокомисарят Рен даде висока оценка на Румъния, но предупреди България
					29/03/2006
					 
						БРЮКСЕЛ, Белгия -- В интервю за "Ройтерс" във вторник (28 март) еврокомисарят по разширяването Оли Рен каза, че за последните 14 месеца в Румъния се наблюдава "море от промени" и че страната отбелязва реален напредък в борбата с корупцията и укрепването на съдебната власт. Той бе по-предпазлив в оценката си за България, като я призова да приеме по-бързо промени в конституцията си, така че да завърши съдебната реформа преди насрочената дата за приемане в Съюза -- 1 януари 2007 г. Рен каза, че двете страни имат добри шансове да се вместят в крайните си срокове. 
						Също във вторник Финландия увери България, че ще ратифицира Довора за присъединяване на България и Румъния към ЕС през май. Българският премиер Сергей Станишев получи уверенията по време на срещи с висшестоящи ръководители в Хелзинки. (Ройтерс, Найн О'Клок - 29/03/06; БНР, Уеб сайт на българското правителство - 28/03/06)

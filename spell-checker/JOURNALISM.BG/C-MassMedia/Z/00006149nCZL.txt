Финансовите пазари в Турция се сринаха след отказа за разполагане на американските войски
03/03/2003
 
АНКАРА, Турция -- Цените на акциите се понижиха с повече от 10 процента в понеделник (3 март), а лирата се обезцени, след драматичния парламентарен вот в събота, отхвърлящ разрешаването за разполагане на американски войски като подготовка за евентуална операция срещу Ирак.
Премиерът Абдула Гюл се опита да ограничи въздействието му върху пазарите, обявявайки на пресконференция рано сутринта мерки за запазването на икономическата ситуация в страната в рамките на плана за възстановяване от кризата, подкрепян от МВФ със 16 млрд долара. Пазарите обаче реагираха незабавно на последиците за финансовата помощ в размер до 30 млрд долара, която Вашнгтон възнамеряваше да предложи на Турция.
В неделя държавният секретар на САЩ Колин Пауъл увери Гюл в телефонен разговор, че връзките между двете страни ще останат стабилни. Според информация от офиса на Гюл, двамата са се договорили да продължат да поддържат отношенията си. (Ройтерс, Анадолска агенция, АФП, Хюриет - 03/03/03; АП, АФП, Ройтерс - 02/03/03)

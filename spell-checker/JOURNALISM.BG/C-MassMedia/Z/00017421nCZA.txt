ЕС отново призова за предаването на Караджич и Младич
					31/01/2006
					Подчертавайки за пореден път, че пълното сътрудничество с трибунала на ООН за военни престъпления продължава да бъде основно условие за евроинтеграцията на Сърбия и Черна гора и Босна и Херцеговина, външните министри от ЕС отново призоваха двете страни да предадат на съда всички обвиняеми и особено Радован Караджич и Ратко Младич.
					(ЕС, ДТТ-НЕТ, Радио Б92, Бета, ФЕНА, АП, EurActiv - 30/01/06)
 
					 
						
Външните министри от ЕС подчертаха, че пътят към членството на Сърбия и Черна гора и Босна и Херцеговина в Съюза е обвързан със задържането на Ратко Младич (вдясно) и Радован Караджич. [Архив]
						Външните министри от ЕС предупредиха в понеделник (30 януари) Сърбия и Черна гора и Босна и Херцеговина (БиХ), че пълното сътрудничество с Международния наказателен съд за бивша Югославия (МНСБЮ) остава основно условие за напредъка им към европейска интеграция. По време на среща на Съвета на ЕС в Брюксел първите дипломати на блока призоваха двете страни да предадат всички обвиняеми, особено двамата най-издирвани от трибунала - бившия босненски сръбски лидер Радован Караджич и военния му командир Ратко Младич. 
						"Макар и да приветства декларирания от страните ангажимент към продължаване на прилагането на реформите, Съветът припомни, че темпът и завършването на преговорите по Споразуменията за стабилизация и асоцииране (ССА) с тези страни ще зависят от пълното им сътрудничество с МНСБЮ," гласи протоколът с решенията от срещата в понеделник. 
						"Съветът призова двете страни да предприемат решителни действия, за да гарантират, че оставащите на свобода обвиняеми, по-специално Радован Караджич и Ратко Младич, най-накрая ще бъдат изправени пред правосъдието в Хага. Пълното сътрудничество с МНСБЮ е от съществено значение за постигането на трайно помирение в региона и премахването на сериозна пречка по пътя към ЕС," се казва още в него. 
						В доклад пред Съвета за сигурност на ООН миналия месец главният прокурор на ООН за военни престъпления Карла дел Понте разкритикува Белград, че досега не е заловил Младич, за когото тя продължава да твърди, че се укрива в Сърбия под закрилата на армията. Междувременно според мнозина Караджич се укрива в управляваните от сърби части на БиХ. И двамата бегълци са на свобода повече от десет години след първоначално повдигнатите срещу тях обвинения във военни престъпления, включително геноцид. 
						През последните седмици официални представители на ЕС, участващи в преговорите по ССА със Сърбия и Черна гора и БиХ, предупреждаваха за евентуално преустановяване на преговорите в случай на продължаваща липса на сътрудничество с МНСБЮ. 
						Миналата седмица сръбските власти арестуваха Йово Джого, полковник в оставка от босненската сръбска армия и бивш приближен на Младич, за предполагаемо подпомагане на беглеца да избегне арест. Ходът бе окачествен като целящ "разбиване на мрежата от хора, заподозрени, че помагат на бившия босненски сръбски военен командир да се укрива". 
						Сръбски официални лица обещаха също да публикуват тази седмица доклад с имената на армейски офицери, които са били във връзка с Младич. 
						Освен въпроса за сътрудничеството с МНСБЮ, Съветът дискутира още събитията в БиХ и Косово, както и предстоящия референдум за независимост в Черна гора. Той призова всички страни в републиката да си сътрудничат помежду си и със специалния пратеник на ЕС Мирослав Лайчак. 
						"Гарантирането на широк консенсус по условията на референдума в Черна гора и провеждането му в съответствие с международните стандарти ще осигури на процеса и резултатите от него необходимата легитимност и устойчивост," гласи протоколът от срещата в понеделник. 
						Външните министри приветстваха и новата стратегия на Европейската комисия за Западните Балкани, която цели да насърчи търговията, инвестициите, икономическото и социалното развитие в региона и да улесни интеграцията му в Европа. "ЕС остава ангажиран с подпомагането на страните от Западните Балкани по пътя им към ЕС чрез практически мерки, които да направят по-осезаеми европейските им перспективи," подчертаха министрите.

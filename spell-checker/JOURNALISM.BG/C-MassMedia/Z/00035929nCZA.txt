Газопроводът "Набуко" вероятно ще получи 4 милиарда евро финансиране 
					07/09/2010
					Три ключови международни финансови институции заявиха подкрепата си за газопровода "Набуко".
					(Ройтерс, Блумбърг, АП, ДПА, Euobserver, Заман, Хюриет, Агенция София Нюз, Синхуа, Upstream Online, Nabucco-pipeline.com, Европейска инвестиционна банка - 06/09/10)
 
					 
						
Проектът за газопровода "Набуко" може да получи финансиране от 4 милиарда евро от ЕИБ, ЕБВР и Световната банка. [Фотоилюстрация: SETimes]
						Плановете за газопровода "Набуко" направиха нова крачка напред в понеделник (6 септември), когато три основни международни финансови институции (МФИ) се договориха да започнат финансов и правен анализ на заемите за проекта, възлизащи общо на 4 милиарда евро. 
						Мандатното писмо, подписано с Европейската инвестиционна банка (ЕИБ), Европейската банка за възстановяване и развитие (ЕБВР) и Международната финансова корпорация (МФК), член на Световната банка, постави началото на процеса на оценка, се казва в изявление на консорциума "Набуко". 
						Подписаното в Брюксел споразумение определя условията, по които ще се проведе финансовият и правен анализ, както и потенциалната финансова подкрепа от всяка една от трите МФИ, обяснява още шестчленната корпоративна група със седалище във Виена. По време на процеса на анализ експерти на кредиторите ще извършат щателна оценка на търговските, социалните и екологичните аспекти на проекта. 
						Съгласно споразумението ЕИБ ще отпусне заем до 2 милиарда евро за проекта "Набуко". ЕБВР и МФК, половината от чиито кредити ще бъдат синдикирани от търговски банки, ще осигурят съответно 1,2 милиарда евро и 800 млн. евро 
						 "Участието на трите МФИ е демонстрация на глобалната и европейската подкрепа за проекта и е важно събитие за гарантирането на цялостното финансиране на "Набуко"', отбеляза консорциумът. "Ранното включване на МФИ ще подкрепи "Набуко" в изпълнението на най-високите стандарти при оценката на риска за въздействието върху социалната и околната среда и на обществените поръчки." 
						Окончателно решение за потенциалното участие на кредиторите в проекта се очаква догодина. 
						 "След успешното приключване на анализа ще е необходимо финансирането да се одобри от съответните управляващи органи на всяка една от МФИ," заяви консорциумът "Набуко". "Очаква се агенциите за експортно кредитиране и международните банки да започнат своите оценки на проекта "Набуко" скоро след като МФИ направят това." 
						Акционерите, които се очаква да покрият сами 30 % от общото финансиране на газопровода, ще очакват и други потенциални кредитори да поемат ангажименти през 2011 г. 
						Макар че всяко бъдещо финансиране ще зависи от резултатите от финансовия и правен анализ, трите банки дадоха ясно да се разбере, че не биха предприели да го извършат, ако не бяха готови да се ангажират с финансирането. 
						"Фактът, че желаем да покажем на този етап финансов потенциал от 4 милиарда евро от трите институции заедно, може да се изтълкува като много сериозен коментар," каза Томас Барет, директор на ЕИБ, по време на брифинг в Брюксел. 
						Европейската комисия, която е отделила 200 млн. евро за първата фаза на строителството, приветства споразумението от понеделник, разглеждайки го като важна крачка напред към реализирането на проекта. 
						 "Проектът "Набуко" се радва на пълната подкрепа на Комисията като стратегически принос към Южния газов коридор и енергийната сигурност на Европа," се казва в изявление на изпълнителния орган на ЕС. 
						Тръбопроводът с дължина 3 300 км ще се простира от Източна Турция до газовия разпределителен център в Баумгартен, Австрия, минавайки през България, Румъния и Унгария, и е разчетен да пренася по 31 милиарда куб. м природен газ годишно от района на Каспийско море и Близкия изток до Европа. 
						Изграждането на проекта, имащ за цел намаляване на зависимостта на Европа от руските газови доставки, бе насрочено да започне до края на следващата година. Консорциумът "Набуко", който включва австрийската ОМВ, българската "Булгаргаз", унгарската МОЛ, румънската "Трансгаз", турската "Боташ" и германската РВЕ, обаче заяви в понеделник, че то ще започне през 2012 г. 
						"Експлоатацията на тръбопровода ще започне през 2015 г.," вместо през 2014 г., както се предвиждаше по-рано, е казал на брифинга в Брюксел Райнхард Мичек, главен директор на "Набуко Гас Пайплайн Интърнешънъл", цитиран от медиите.

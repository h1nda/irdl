Връзките между правителството и медиите в Сърбия стават все по-силни
					21/12/2011
					Икономическата зависимост остава най-ефективната форма на държавно влияние върху сръбските медии.
					От Биляна Пекушич за Southeast European Times от Белград – 21/12/11
 
					 
						
Работници в белградския всекидневник „Прес“. [Ройтерс]
						Единадесет години след падането на режима на Милошевич дори и най-големите медии в Сърбия продължават да обслужват управляващия елит, твърди председателката на сръбския Съвет за борба с корупцията Верица Барач. 
						Барач заяви за SETimes, че „Радио-телевизия Сърбия“ (РТС) е най-яркият пример за обществена услуга, която помага на политическите партии, а не на гражданите, срещу финансиране. 
						„Когато Съветът за борба с корупцията поиска документацията за техните източници на финансиране, директорът на РТС Александър Тиянич пренебрегна [искането]. Той плати санкция на комисаря по информацията с обществена значимост, но не показа нищо“, посочва тя. 
						В публикуван миналия месец доклад съветът твърди, че местните медии се контролират изцяло. „Вече няма медия, от която гражданите могат да получат пълна и обективна информация“, заключава организацията. 
						Съветът също така е разгледал структурата на собствеността на медиите, както и тяхното сътрудничество с държавните институции, агенции и продуцентски компании от 2008 до 2011 г. 
						При 18 от анализираните 30 водещи медийни източника не е било възможно да се установят техните истинските собственици. 
						Реалните собственици на девет от 11 телевизионни канала и радиостанции с национално покритие не са известни, като вместо тях фигурират офшорни компании, чиято структура на собственост е почти невъзможно да се определи. 
						Продажбата на рекламно време е много важен елемент от финансирането на медиите и държавните институции изразходват за тази цел 165 млн. евро – или една четвърт от общите средства за реклама в Сърбия. От 21 до 25 млн. евро се възлагат и чрез различни обществени поръчки. 
						„Не защитавам медиите, но в трудната икономическа ситуация, в която се намират, [те са принудени да избират] между това да вземат пари от държавата и след това да се подчиняват или да не вземат и да фалират“, каза за SETimes председателят на Независимата асоциация на сръбските журналисти (НАСЖ) Вукашин Обрадович. 
						Обрадович обясни, че става въпрос за системна корупция от влиятелни държавни служители, която се осъществява много коварно. 
						Съветът също така е анализирал структурата на собственост на медийните пиар агенции и е стигнал до заключението, че някои от тях имат много важно място на рекламния пазар, защото, „освен че купуват рекламно време от медиите, те работят и с редица държавни институции.“ 
						Съветът посочва, че Сърджан Шапер, съветник на президента Борис Тадич от управляващата Демократическа партия, и Драган Джилас, заместник-председател на партията, притежават най-влиятелните пиар агенции – „Маккан Ериксън“, "Мултиком“ и „Дайрект Медиа". 
						„Собствеността върху медиите е изключително важна за демократичния напредък на обществото, тъй целта на медиите не е само да носят печалба на търговските дружества, но и да упражняват влияние във всички сфери на живота“, каза за SETimes преподавателката по политология в Белградския университет Снежана Миливоевич. 
						Срещу медиите често се завеждат искове от държавни служители, а съдилищата им налагат големи глоби, след като вземат решения в полза на политиците. 
						По неотдавнашно дело съдът наложи глоба от 3 000 евро на журналистката от Б92 Сузана Търнинич, защото по време на предаване е задала въпрос на председателя на парламента Славица Джукич Деянович за предполагаемото наемане на работа в „Сърбиягаз“ на съпругата на Франко Симатович, който е задържан в Трибунала в Хага. 
						Според обществеността, предвид публикуваната в печатните и електронните медии информация, влиянието на правителството е очевидно. 
						„Няма сериозни критики срещу правителството или те са много меки. Ясно е, че журналистите внимават да не си навлекат гнева на политиците и дори не могат да им задават въпроси [за много неща]“, каза за SETimes студентката по право Мирела Панайотович.
					
						Альоша Йеркович, стоматолог от Белград, каза за SETimes, че в последно време страхът на журналистите е проличал, когато кандидатурата на Сърбия за членство в ЕС е била забавена. 
						„Никой не посмя да попита правителството „А сега какво?“, когато то не изпълни предизборните си обещания. Никой не анализира неговите грешки, а още на следващия ден започнаха да се публикуват официалните положителни изявления, в които се дават нови обещания“, казва Йеркович. 
						Според „Фрийдъм Хаус” през 2011 г. Сърбия се оценява като до известна степен свободна държава, като тя беше класирана на 72-ро място сред 196 страни. 
						Европейската комисия включи медиите сред приоритетите за наблюдение на напредъка на страните, които са в процес на присъединяване към ЕС.

Черна гора се надява да увеличи своя индекс за навлизане в интернет (ИНИ)
					19/08/2009
					Докато телекомите се борят да повишават броя на абонатите си, млад ИТ-специалист дава предложение как да се предостави достъп до интернет на повече хора.
					От Бриан Салми за Southeast European Times от Подгорица -- 19/08/09
 
					 
						
"Промонте" обяви, че 500 000 от общо 640 000 жители на страната използват нейните телефонни услуги. [Marina Roganovic/SETimes]
						Въпреки че все повече и повече черногорци се осланят на мрежата в ежедневието си, използването на интернет в страната продължава да бъде ниско в сравнение с това в ЕС. Понастоящем равнището му е 41 %, докато средната стойност за ЕС е 61 %. 
						 С надеждата да навакса тази разлика през следващите няколко години фирмите и правителството измислят схеми за привличане на повече потребители и повишаване на индекса на навлизане на интернет (ИНИ) в страната. 
						"Даваме шест месеца безплатен безжичен интернет на повече от 250 средношколци в Черна гора всяка година," каза Елеонора Албиянич, мениджър по корпоративни комуникации в "Промонте", един от трите основни телекома, опериращи в страната. Компанията раздава също безплатни лаптопи и абонамент за интернет на черногорци с физически увреждания. 
						Йелена Радонич, отговаряща за връзките с медиите в конкурентния доставчик "Т-Ком", казва, че нейната компания дава "безплатно свързване с AДСЛ на всяко основно и средно училище в Черна гора". 
						Междувременно правителството е пуснало в ход различни програми, предназначени да направят мрежата по-достъпна. Според Радуле Новович, говорител на министерството на информационното общество, властите ще "предоставят на 300 възрастни черногорци безплатни начални курсове по интернет", започващи през септември. 
						Студентът Боян Чинчур има друга идея. "Трябва да се разкрият десетки и десетки интернет кафета в цялата страна," предлага той. Понастоящем в центъра на Подгорица има само две интернет кафета с общо пет остарели машини. В северната част на страната, където икономиката е по-слаба, общественият достъп до компютри и високоскоростни връзки е на още по-ниско ниво. 
						 Чинчур неотдавна стана един от първите абсолвенти на Факултета по информационни технологии в Подгорица към Средиземноморския университет, завършил с най-висок успех от своя курс. Той твърди, че младите хора в Черна гора остро се нуждаят от достъп до мрежата извън академичната среда. 
						"Трябва да могат да посещават места в мрежата, където учителите не им позволяват да влизат, като Фейсбук и Уърлд ъф уоркрафт. Това е нещо като Хари Потър", обяснява Чинчур. "Може и да не харесваш книгите, но милиони деца четат заради тях." 
						Компютрите са недостъпен лукс за мнозина в Черна гора, но Чинчур има отговор и за това. Изваждайки мобилния телефон от джоба си, Чинчур казва: "Този телефон струва 150 евро. Аз си го купих за 15 евро, като подписах договор за абонамент за две години. Защо и с компютрите да не е така? Да се постигне сделка с "Дел" или някой друг голям производител на персонални компютри и да се предлагат договори, които да дадат възможност на хората да закупуват първия си компютър [на изплащане, обвързано с абонамент за интернет]." 
						Чинчур добавя, че правителството би могло да играе ключова роля чрез ремонтиране на изоставени сгради, каквито тук има много във всяка община, и да ги отдава на един или на всички основни телекоми на цени под пазарните. 
						 "Това е добра идея," казва Радонич от "Т-Ком". Нейната фирма, която е основен доставчик на фиксирани телефонни услуги, предлага обслужване на повече от 90 % от потребителите на интернет в Черна гора. Близо 115 000 черногорци имат достъп до мрежата чрез плановете на "Т-Ком". 
						Междувременно "Промонте" се хвали, че над три четвърти от общо 640 000 жители на страната използват нейните мобилни телефонни услуги. Компанията обаче е имала по-малко от 5 000 абонати за услугата "високоскоростен мобилен интернет" към края на миналата година.

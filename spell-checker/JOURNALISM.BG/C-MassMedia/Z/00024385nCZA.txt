Де Хоп Схефер: "Няма гаранция", че НАТО ще покане нови членове в организацията
					30/10/2007
					Страните кандидатки трябва да изпълнят всички условия, ако искат да получат покана на срещата на върха на НАТО през април 2008 г., каза генералният секретар Яп де Хоп Схефер по време на посещение в Букурещ. 
					(Найн о'клок - 30/10/07; ДПA, AФП, Синхуа, БМРР, Ромпрес, НАТО - 29/10/07)
 
					 
						
Румънският президент Траян Бъсеску (вдясно) разговаря с генералния секретар на НАТО Яп де Хоп Схефер в понеделник (29 октомври) в президентския дворец "Котрочени" в Букурещ. [Гети Имиджис]
						Разширяването, събитията в Западните Балкани и противоракетната отбрана ще бъдат сред обсъжданите въпроси по време на срещата на върха на НАТО през април 2008 г. в Букурещ, каза генералният секретар на НАТО Яп де Хоп Схефер в румъснката столица в понеделник (29 октомври). 
						Албания, Хърватия и Македония са подписали План за действие за членство в Алианса и се надяват да бъдат поканени да се присъединят към 26-членния пакт през пролетта. Де Хоп Схефер обаче ясно заяви в понеделник, че все още не е взето никакво решение. 
						"В момента няма гаранция, че НАТО ще покани нови държави, но определено срещата ще бъде успешна, тъй като ще има много важни въпроси в дневния ред," каза той на пресконференция в Букурещ след разговори с румънския президент Траян Бъсеску. 
						Страните, които искат да се присъединят към НАТО, трябва да покажат много добри постижения, подчерта Де Хоп Схефер, като призова кандидатите да работят за реализирането на реформи във военните и невоенни области, за да изпълнят строгите критерии на Алианса. Билетите за покана още не са "перфорирани", каза той. 
						Относно възможността Украйна да бъде поканена да стане член на НАТО Де Хоп Схефер отбеляза, че диалогът със страната се е засилил през последните месеци, но украинците са тези, които трябва да решат дали искат да изградят по-тесни връзки с Алианса. 
						"Украинският народ ще реши какъв път да следва Украйна относно НАТО и ЕС," каза ръководителят на НАТО. 
						По отношение на Грузия в понеделник неназовани дипломати са казали, че първо трябва да се решат "продължаващите конфликти" с Русия заради Южна Осетия и Абхазия. 
						Целта на еднодневното посещение на Де Хоп Схефер в Букурещ бе да обсъди подготовката за срещата на върха през април с Бъсеску и други ръководители, включително с премиера Калин Попеску Търичану и външния министър Адриан Чорояну. 
						Противоракетната отбрана е друг важен въпрос, който ще обсъдят държавните и правителствените ръководители на държавите членки по време на срещата на върха. 
						По отношение на опасенията на Румъния, че няма да бъде обхваната от противоракетната отбранителна система, която Съединените щати смятат да изградят в Източна Европа, ръководителят на НАТО каза, че неделимостта на сигурността на членовете на НАТО е основен принцип, който трябва да е водещ по време на разговорите в Букурещ. 
						"Румъния е член на НАТО. В НАТО ние нямаме членове от клас А и клас Б. Всички членове на НАТО, всички съюзници са равни," каза той пред репортери на пресконференция с Бъсеску. Той каза, че планираният противоракетен щит на САЩ е бил тема на множество срещи в рамките на Алианса. 
						Проектът предвижда разполагане на десет наземни ракети прехващачи в Полша и съвременна радарна система в Чехия. Освен Румъния, членовете на НАТО България, Гърция и Турция също ще останат извън обхвата на щита на САЩ. 
						Де Хоп Схефер обаче каза, че новата отбранителна система на НАТО трябва да допълни планирания щит на САЩ. 
						"Всички членове на НАТО … се ползват от една и съща степен на защита," каза той. "Ако разглеждаме противоракетната отбрана, това означава, че всеки съюзник в НАТО ще трябва да има същата защита, каквато е предоставена на всеки друг съюзник." 
						Ситуацията в Афганистан и новите заплахи и предизвикателства, включително енергийната сигурност, също ще се обсъждат на срещата на върха в Букурещ.

Taдич: Сърбия може да се справи с насилието
					18/10/2010
					 
						БЕЛГРАД, Сърбия -- Президентът Борис Тадич заяви в неделя (17 октомври), че Сърбия има капацитет да се справи с насилието и увери обществото, че страната е стабилна и сигурна. В интервю за всекидневника "Политика" той коментира двата неотдавнашни инцидента: първо, сблъсъците, които избухнаха по време на гей парада в Белград и след това в Генуа по време на квалификационния мач за Европейско първенство между Италия и Сърбия. Тадич заяви, че организираната престъпност има връзка както с хулиганските прояви на футболни фенове, така и с екстремистките политически организации. 
						От своя страна в неделя вътрешният министър Ивица Дачич заяви, че полицията разследва твърдения в медиите, че на сръбските хулигани може да е било заплатено, за да предизвикат насилие по време на мача в Генуа. "Политика" съобщи през уикенда, че повече от 200 000 евро са били платени на повече от 60 хулигани, за да организират пътуването, да се въоръжат и да предизвикат безредици в Италия. (Политика, РТС, Taнюг - 17/10/10)

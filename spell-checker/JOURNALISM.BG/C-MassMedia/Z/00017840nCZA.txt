МКГ призовава за усилия с цел излизане от безизходното положение в Кипър
					09/03/2006
					В свой нов доклад Международната кризисна група препоръчва комплект от мерки, които биха спомогнали за излизане от задънената улица с разделението на Кипър и придвижване на мирния процес напред.
					(Международна кризисна група, Ройтерс - 08/03/06)
 
					 
						
Кипърските турци и гърци трябва да показват паспортите си при преминаване през пропускателен пункт от турската страна на "Зелената линия", която разделя кипърската столица Никозия. [Гети Имиджис]
						При слабите изгледи за решаване на спора за Кипър чрез преговори съответните вътрешни и международни участници биха могли да предприемат редица едностранни действия, за да придвижат напред мирния процес, се казва в доклада на Международната кризисна група, публикуван в сряда (8 март). 
						В документа, озаглавен "Безизходицата в Кипър: какво следва?", се изказва загриженост от "безкомпромисното отношение" и "неотзивчивата и блокираща роля в ЕС" на кипърските гръцки власти и се отправят предупреждения за възможните последствия от това. 
						"Кипърското гръцко ръководство трябва да разбере, че ако продължава да отказва взаимодействие с ООН и други международни партньори въз основа на плана на Анан, вероятният изход ще бъде не по-централизиран съюз, а трайно разделение и независимост на Севера," каза председателят на групата Гарет Евънс. 
						Докладът на влиятелната консултантска организация очертава мерките, които отговорните ръководители в страната и чужбина могат да предприемат, за да продължи подкрепата за намиране на решение сред кипърските турци, да се предизвика политическа промяна в управлявания от гърците Юг и да се даде тласък на помирението между общностите. 
						Правителството на Кипър трябва отново да се включи в мирния процес, подкрепян от ООН, твърди МКГ, призовавайки Никозия да откликне на молбата на Анан и да представи своя приоритетен списък от съображения по плана, отхвърлен от общността през 2004 г. 
						В доклада се призовават още опозиционните кипърски гръцки политици, умерените от всички политически формации и лидерите на гражданското общество да поемат инициативата за нов дебат за бъдещето на острова и да подкрепят мерките за засилване на икономическото развитие на Северен Кипър и за намаляване на неговата изолация. 
						Кипърските турци според МКГ трябва да гарантират, че процедурите, прилагани от тяхната комисия по собствеността, ще бъдат в съответствие с Европейската конвенция за правата на човека, и да върнат имотите на кипърските гърци във възстановения град под кипърска турска админстрация Вароша. 
						Други действия, които кипърските турски власти трябва да предприемат, включват привеждането на реформите в публичния сектор към стандартите на ЕС и приемане на Общата външна тарифа. Те трябва също да вземат мерки за изграждане на доверие и да продължат усилията за изясняване на 2500 случая на изчезнали хора, се казва в доклада на МКГ. 
						Всички строителни дейности в имоти, собственост на кипърски гърци, трябва да бъдат преустановени, добавя докладът и препоръчва изготвянето на планове за основаване на селища със смесено население, където това е възможно. 
						 Докладът призовава Гърция активно да подкрепя гласовете в гръцката част на Кипър в полза на постигане на споразумение и подновяване на мирните преговори въз основа на плана на Анан. Атина също така трябва да се откаже от своята доктрина за "общо отбранително пространство", "да прекрати съвместните военни действия с кипърските гърци и да престане да участва в операции и кадрово обезпечаване на кипърската Национална гвардия", се казва в доклада. 
						Според МКГ Турция трябва да приложи на практика Митническия съюз с всичките 25 държави членки на ЕС, да започне ограничено изтегляне на турските части от кипърския Север и да се ангажира с репатрирането на много турски заселници. 
						В доклада се призовава ЕС да вземе мерки за прекратяване на изолацията на Северен Кипър. Блокът, добавя той, трябва да упражни натиск върху кипърските гръцки власти да приемат "ангажирането на Съюза с изпълнението на търговските правила" и прилагането на наредбата за помощи за Северен Кипър. 
						ООН трябва да приеме заключенията от доклада на Анан за Кипър от май 2004 г. "като резолюция на Съвета за сигурност за засилване на призивите на ООН за прекратяване на изолацията на Северен Кипър," се казва в доклада. Друга препоръка в него е да се създаде Инвестиционен фонд за Северен Кипър към ПРООН.

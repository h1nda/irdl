Загреб обича "Лего"!
					30/06/2010
					Първата изложба на "Лего" в столицата привлече 30 000 посетители. 
					От Наташа Радич за Southeast European Times от Загреб -- 30/06/10
 
					 
						
Председателят на хърватския "Лего" клуб Матия Гъргурич позира пред своето "Лего" творение. [Роберто Акуилото/SETimes] 
						В началото на май Техническият музей в Загреб отвори първата в страната изложба на "Лего". До закриването й 45 дни по-късно в неделя (27 юни) тя бе посетена от 30 000 посетители. 
						По-малките бяха впечатлени от цветните тухлички и конструкции, докато родителите им се наслаждаваха на приятните си спомени. Тази година "Лего" навърши 50 години. 
						"Откликът бе огромен и се изненадахме от броя на дошлите да видят изложбата," каза Матия Гъргурич, посланик на "Лего" в Хърватия и председател на хърватския "Лего" клуб "Коцкице" [тухли] за SETimes. 
						
В центъра на изложбата бе макет на малък град. [Роберто Акуилото/SETimes]
						Той представи макет на Загребския павилион на изкуствата, изградена от жълти тухли забележителност в центъра на града, която е направил от "Лего". В изпълнението на творението са вложени 25 000 тухлички и година и половина работа. Гъргурич е почитател на "Лего" от детството си. 
						 "Заведох тригодишната си дъщеря на изложбата, защото бих искал да сподели ентусиазма ми от "Лего"... Можеш да си построиш, каквото си поискаш, ако планираш и градиш внимателно с тухличките, а резултатът е фантастичен," каза един посетител за SETimes. 
						""Лего" са уникални; не са се променили много през годините. Принципът е винаги един и същ, а творческият им заряд привлича всички поколения. Не е нужно да си технически надарен, за да си добър строител на "Лего". Чудесно е да се видят на едно място баби, дядовци и внуци, които строят заедно с тухлички от "Лего", каза Гъргурич, който е завършил архитектура. 
						Най-възрастният член на хърватския "Лего" клуб е над 60-годишен, а най-младият е на 7. 
						Членовете на клуба представиха работите си под формата на сгради, автомобили, сцени от филми и приказки, направени от "Лего".

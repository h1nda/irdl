Сделка на железниците повдига въпроси в Сърбия 
					03/01/2006
					След неотдавнашните скандали в армията, системата на здравеопазването и съдилищата неотдавна "Сръбските държавни железници" направиха покупка, която предизвика спорове.
					От Георги Митев-Шантек за Southeast European Times от Белград – 03/01/06
 
					 
						
Според критиците "Сръбските държавни железници" са нарушили закона за обществените поръчки при покупката на локомотиви и мотриси от чужбина. [АФП]
						Полемиките, възникнали след като държавните железници закупиха стари локомотиви и мотриси от чужбина на високи цени, засилиха тревогата на обществото във връзка с корупцията в Сърбия. Скандалът е поредният след неотдавнашните случаи в армията, системата на здравеопазването и съдилищата. 
						По-рано тази година "Железнице Сърбие" (сръбските железници) закупиха шест локомотива от Словения и десет мотриси от Швеция. Според критиците на сделката държавната компания е нарушила закона, защото не е провела конкурсна процедура за възлагане на обществена поръчка. Макар че на хартия компанията официално е обсъждала оферти от Хърватия, Македония, Черна гора и Република Сръбска, на практика тя вече е била подписала договор след провеждането на преки преговори. 
						"Сръбските железници вече двукратно бяха предупреждавани, че е противозаконно да сключват договор чрез преки преговори за мотрисите, но те не ни обърнаха внимание," казва Предраг Йованович, ръководител на Дирекцията за обществени поръчки. 
						Ръководителите на железниците твърдят, че сделката е оправдана и не попада в обхвата на закона за обществените поръчки. Според директора на компанията Миланко Шаранчич закупуването на оборудването е било спешно необходимо и не е имало достатъчно време за провеждане на процедура за възлагане на обществена поръчка. Освен това, твърди той, локомотивите и мотрисите са закупени чрез лизингови договори, които не са предмет на наредбите за обществените поръчки. 
						Но явно целта за задоволяване на належаща потребност не е била постигната. Макар че покупката на мотриси за 4 млн. евро е била договорена през юли, мотрисите не са пристигнали в Сърбия навреме за летния сезон. 
						Министърът на капиталовите инвестиции Велимир Илич, който е и ръководител на партията, към която принадлежи Шаранчич, подкрепи сделката, като заяви, че полицейско разследване е доказало, че тя е законна. 
						"Не виждам как държавните покупки могат да представляват финансов риск и защо с това трябва да се занимава някой от железопътните служби. Всичко в тази сделка е извършено правилно. Железопътната компания няма пари, затова се постарахме да договорим плащането да се извърши за период от шест години. Тези превозни средства ще ни спестяват до 3 млн. евро на година, тъй като дизеловите локомотиви, които те ще заменят, причиняват големи загуби," е казал Илич, цитиран от базираното в Белград Радио Б92. 
						Засега само един човек е пострадал сериозно от скандала -- това е съветникът на Илич по въпросите на ж. п. транспорта, Бранислав Бошкович. Той бе уволнен, след като бурно се противопостави на закупуването на локомотивите и поиска да се направи експертно проучване. 
						Не за първи път железопътна сделка в Сърбия е свързана с явни нередности. В началото на 2005 г. държавната фирма сключи споразумение за модернизация на шест 33-годишни дизелови локомотива при цена от 605000 евро на локомотив, която е поне два пъти по-висока от пазарната. Последвалите разследвания установиха, че адресът, посочен за една от участващите компании, не съществува.

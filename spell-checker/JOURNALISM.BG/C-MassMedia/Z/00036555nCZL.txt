Объркване във връзка с вота на недоверие срещу косовското правителство 
					01/11/2010
					 
						ПРИЩИНА, Косово -- Парламентът ще гласува във вторник (2 ноември) искането за вот на недоверие, внесено от опозиционния Алианс за ново Косово срещу правителството. Необходимият брой подписи на 40 депутати е бил достигнат, очевидно с подкрепата на някои членове на управляващата Демократическа партия на Косово (ДПК). Самата партия обяви в неделя, че не разглежда искането като самоунищожително, а по-скоро като "законов изход от институционалната криза", която започна с разцепването на управляващата коалиция миналия месец. 
						Членовете на бившия партньор от управляващата коалиция - Демократичната лига на Косово - не са обявили как ще гласуват. Опозиционният Алианс за бъдещето на Косово отказа да подкрепи искането с аргумента, че в текста трябва да бъдат посочени неуспехи на правителството, а не вотът да служи само за изход от кризата. Искането ще изисква подкрепата на общо 61 гласа за сваляне на правителството. Това би предизвикало извънредни избори през декември, вместо предсрочните избори, насрочени за средата на февруари. (Би Би Си, Телеграфи, Коха, Клан Косова - 31/10/10)

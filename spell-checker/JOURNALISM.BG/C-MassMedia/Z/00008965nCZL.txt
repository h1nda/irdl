ЕК: България и Румъния ще се присъединяват заедно; Турция трябва да разреши кипърския проблем и да направи реформи
06/11/2003
България и Румъния трябва да подпишат общ договор за присъединяване към ЕС до края на 2005 г., за да могат да влязат в съюза през януари 2007 г., каза Европейската комисия. Комисията обеща също на Турция, че ще обмисли дали да й даде начална дата за започване на преговори по присъединяването до края на 2004 г., при условие че дотогава е изпълнила критериите на ЕС.
(Различни източници - 05/11/03 - 06/11/03)
 
 
Европейската комисия (ЕК) похвали България и Румъния за усилията им да изпълнят критериите за присъединяване към ЕС, като в същото време ги призова да се съсредоточат върху своята цел да влязат в съюза през 2007 г. За да могат да постигнат тази цел, те трябва да приключат преговорите по присъединяването през 2004 г. и да подпишат общ договор за присъединяване най-късно до края на 2005 г., препоръча ЕК в сряда (5 ноември) в ежегодните си доклади за напредъка на двете страни.
България е затворила 26 от 30-те преговорни глави и се надяваше да й позволят да следва пътя си към членство в ЕС отделно от Румъния, която е приключила преговорите по 20 от главите. България си е поставила за цел да приключи преговорите по присъединяването до май 2004 г., когато десетте страни от Централна и Източна Европа от първата вълна на разширяване на ЕС трябва да се присъединят към блока.
България бе призната за страна с функционираща пазарна икономика в ежегодния доклад на ЕК за миналата година и пакетирането й с Румъния, която още не е изпълнила този основен критерий за членство в ЕС, предизвика тревога сред експертите в София, че това може да забави интеграционния процес на страната.
"Румъния може да се смята за страна с функционираща пазарна икономика едва след като постигнатият добър напредък решително продължи", се казва в новия доклад на ЕК.
Икономическите различия между България и Румъния не са чак толкова големи, че да забавят процеса на присъединяване на България, подчерта ръководителят на делегацията на ЕК за България Димитрис Куркулас в сряда, като отбеляза, че винаги има разлики между отделните страни при влизането им в ЕС.
"Важно е да помним, че преговорите трябва да вървят ръка за ръка с реално постигнатия напредък от всяка от страните", каза еврокомисарят по разширяването Гюнтер Ферхойген в сряда.
Той добави, че Румъния трябва да подобри макроикономическите показатели, като посочи също приватизацията, борбата срещу инфлацията и фискалната дисциплина като реформи, които трябва да бъдат завършени.
"Румъния ще продължи да се подготвя много сериозно и систематично", каза премиерът Адриан Нъстасе в изявление, направено след представянето на доклада.
ЕК заяви, че в началото на 2004 г. ще представи тригодишна обща финансова рамка за България и Румъния, за да се подготвят за приключване на преговорите по присъединяването.
В доклада си за Турция комисията похвали усилията и постигнатия напредък по изпълнение на политическите и икономическите критерии за членство в Съюза, но подчерта, че трябва да се постигне много повече, за да се изпълнят стандартите на ЕС.
Макар и да приветства приемането на важни политически реформи, ЕК каза, че все още има проблеми, свързани с правилното им прилагане на практика. Комисията посочи, че продължават случаите на насилие в турските затвори и че все още се нарушава свободата на словото и има ограничения на свободата на пресата.
Комисията каза, че ще оцени напредъка на Турция по постигане на критериите за присъединяване догодина. Изпълнението на политическите критерии от Копенхаген ще позволи на Съвета на Европа да вземе решение по евентуално започване на преговори по присъединяването с Турция, каза ЕК. Комисията обаче предупреди, че отсъствието на решение на кипърския въпрос може да осуети стремежите на страната да започне преговори за влизане в ЕС до 2005 г.

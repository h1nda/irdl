Анан получи доклада за изпълнението на стандартите в Косово
		05/10/2005
		Специалният пратеник на Генералния секретар на ООН Кофи Анан по изпълнението на стандартите в Косово предаде своя доклад. Очаква се документът да окаже влияние върху насрочването на преговорите по определяне окончателния статут на провинцията. 
		(AП, Синхуа - 05/10/05; ООН, Косоварипорт - 04/10/05; AФХ - 03/10/05; Ню Йорк Таймс - 02/10/05)
 
		 
			
Докладът на специалния пратеник на ООН Кай Ейде включва неговите препоръки за следващата стъпка при определянето на окончателния статут на Косово. [АФП]
			Генералният секретар на ООН Кофи Анан получи ключовия доклад за Косово, който може да повлияе върху насрочването на преговорите по определяне на окончателния статут на провинцията, се казва в изявление на ООН във вторник (4 октомври). След като проучи документа, предаден му от неговия специален пратеник норвежкия посланик Кай Ейде, Анан ще го предаде на Съвета за сигурност по-късно през този месец, заедно със своите препоръки. 
			Ейде бе назначен през юни със задачата да проведе цялостен преглед по напредъка на Косово в изпълнението на международно признатите стандарти, покриващи осем области, вкючително демократичните институции, върховенството на закона, човешките и малцинствени права, завръщането на бежанците, икономическото развитие и диалога между Прищина и Белград. 
			През период от повече от три месеца, Ейде проведе интензивни консултации в Сърбия и Косово, както и с ключови страни-членки, регионални организации и ЮНМИК, отбеляза в изявление говорителят на Анан, Стефан Дужарич. 
			"Той също отдели много време за срещи с хора от всички области на живота в Косово, докато оценяваше постигнатия напредък по пътя към създаване на стабилно, толерантно, мултиетническо и демократично общество в разкъсваната от конфликти провинция, където етническите албанци са повече от останалите общности, главно сърби, с около 9 към 1" се казва в изявлението. 
			Международната общност е категорична, че положителна оценка на изпълнението на стандартите ще ускори започването на преговорите по окончателния статут. 
			Заявявайки, че нито един от стандартите не е напълно изпълнен, шефът на ЮНМИК Сьорен Йесен-Петерсен заяви миналия месец, че ООН вероятно ще даде зелена светлина за започване на преговори по статута, тъй като признава, че не може да управлява вечно провинцията. 
			Съединените щати, които са член на Контактната група за Косово заедно с Великобритания, Франция, Германия, Италия и Русия, също смята съществуващото статукво за нежелано. 
			Макар и да отбелязват, че те не настояват за определен резултат от преговорите по статута, страните-членки на Контактната група смятат, че преговорите не трябва да доведат до възстановяване на взаимоотношенията между Сърбия и Косово от преди 1999 г., до разделянето на Косово или до промяна на сегашната му територия. 
			Според други новини, експлозия във вторник е унищожила кола на ООН в Качаник в югоизточната част на Косово. Колата е била паркирана пред дома на офицер от полицията на ООН, заяви говорител на полицията. Малко след полунощ експлозията разтърсила витрините на магазини и повредила няколко коли. Ранени не е имало.

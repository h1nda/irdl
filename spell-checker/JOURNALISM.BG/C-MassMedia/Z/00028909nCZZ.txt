Дипломатически дневник: Черна гора и Косово установяват дипломатически отношения
					06/01/2009
					Косово ще открие скоро посолство в Черна гора. Още в дипломатическите новини: делегация от парламента на Косово ще посети Турция; сръбският президент Борис Тадич се стреми към установяването на добри външни отношения в региона.
					 
						
Косово има желание да поддържа приятелски отношения с всички свои съседки, заяви президентът Фатмир Сейдиу. [Гети Имиджис]
						Президентът на Косово Фатмир Сейдиу заяви в понеделник (5 януари), че съществува взаимна готовност за установяване на дипломатически отношения между Черна гора и Косово, както и за скорошно откриване на посолство на Косово в Подгорица. "Проведохме преки разговори по този въпрос с черногорския президент Филип Вуянович и с министъра на външните работи Милан Рочен, но датата, на която това ще стане, все още не е известна," заяви Сейдиу в интервю за излизащия в Подгорица всекидневник “Виести”. Той добави, че Косово има желание да поддържа приятелски отношения с всички свои съседки, включително със Сърбия. Сейдиу заяви, че всеки, който някога е живял в Косово, има право да се завърне, и обеща, че онези, които желаят да направят това, ще бъдат третирани по възможно най-добрия начин. 
						*** 
						Сирийският министър на външните работи Уалид Муалем пристигна на работно посещение в Турция в неделя (4 януари). В понеделник той се срещна в Анкара със своя турски колега Али Бабаджан и с премиера Реджеп Тайип Ердоган, за да обсъди последните събития в региона, по-специално израелската офанзива в ивицата Газа. Муалем се срещна също и с президента Абдула Гюл. 
						*** 
						
						Гръцкият министър-председател Костас Караманлис присъства на традиционна церемония на остров Китира, с която във вторник (6 януари) беше отбелязано Богоявление. Богоявление е един от най-големите празници на православните християни. На този ден всички кораби и водите, в които те плават, са благословени. 
						*** 
						Делегация от парламента на Косово замина в понеделник (5 януари) на петдневно официално посещение в Турция. Делегацията, начело с председателя на парламента Якуп Красничи, ще се срещне с президента на Турция Абдула Гюл, премиера Реджеп Тайип Ердоган, председателя на парламента Кокшан Топтан и с други високопоставени официални лица като част от поредицата от разговори в Анкара и Истанбул. 
						*** 
						
						Сръбският президент Борис Тадич заяви за “Фонет” в събота (3 януари), че отношенията между неговата страна и съседните Македония, Черна гора и Хърватия трябва да бъдат възможно най-добри. Той подчерта, че Сърбия е страна, която твърдо стои зад своята териториална цялост, суверенитет и достойнство и възнамерява да поддържа тази политика и да се въздържа от предизвикването на напрежение в региона. 
						*** 
						
						Турският премиер Реджеп Тайип Ердоган приключи в неделя (4 януари) своята дипломатическа обиколка в Близкия изток. По време на посещението си, което започна на 31 декември, Ердоган посети Сирия, Йордания, Египет и Саудитска Арабия, за да обсъди усилията за постигане на примирие в Газа след израелските нападения. 
						
						(Различни източници -- 30/12/08-06/01/09)

Аселборн заяви, че кандидатският статут на Сърбия за членство в ЕС няма да зависи от арестите 
					18/05/2011
					
						БЕЛГРАД, Сърбия -- Външният министър на Люксембург Жан Аселборн каза във вторник (17 май), че Сърбия може да получи статут на страна, кандидатка за ЕС, без преди това да са арестувани укриващите се военнопрестъпници Ратко Младич и Горан Хаджич. След среща със сръбския си колега Вук Йеремич в Белград Аселборн отбеляза, че на Хърватия е бил даден кандидатски статут преди арестуването на генерала от резерва Анте Готовина. Той отбеляза напредъка, постигнат от Сърбия в сътрудничеството й с Трибунала за военни престъпления в Хага. По въпроса за фалшивите искания за убежище от сръбски граждани Аселборн каза, че правителството е взело важни мерки за ограничаване на наплива от такива молители. Той подчерта, че либерализирането на визовия режим с ЕС е важна стъпка за Сърбия и че Люксембург я подкрепя. Йеремич каза, че Белград работи за изпълнение на критериите, свързани с безвизовия режим с ЕС, и че се надява, че либерализацията на визите няма да бъде отменена. (РТС, Танюг, Бета - 17/05/11)

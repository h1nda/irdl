Разполагането на ЮЛЕКС се очаква в началото на декември
		25/11/2008
		Върховният представител на ЕС по въпросите на външната политика Хавиер Солана изрази в понеделник надежда, че одобрението на дълго отлаганото разполагане на ЮЛЕКС в Косово ще стане в рамките на следващата седмица. 
		(EurActiv, Блиц - 25/11/08; Ройтерс, Бета, Б92, Ню Косова Репорт - 24/11/08)
 
		 
			
"Надяваме се, че ЮЛЕКС ще започне работа навреме, може би от 2 декември, на цялата територия на Косово,” заяви в понеделник (24 ноември) върховният представител на ЕС по сигурността Хавиер Солана. [Гети Имиджис] 
			Върховният представител на ЕС по въпросите на външната политика Хавиер Солана заяви в понеделник (24 ноември), че очаква над 2 000-членната съдебно-полицейска мисия на ЕС в Косово, известна като ЮЛЕКС, да бъде напълно функционираща в началото на следващия месец. ЕС се съгласи да изпрати своята най-голяма досега гражданска мисия ден преди обявяването на декларацията за независимост на Косово на 17 февруари. Първоначалният план предвиждаше пълно разполагане на ЮЛЕКС до 15 юни, но силната сръбска опозиция срещу мисията осуети този график. 
			По-рано този месец бе постигнат компромис, след като западните държави се съгласиха с исканията на Белград мисията да не става напълно оперативна, преди да получи одобрението на Съвета за сигурност на ООН, и че статутът и ще бъде „неутрален”. 
			Изменен план от шест точки, изготвен от генералния секретар на ООН Бан Ки Мун за разполагането на ЮЛЕКС в контекста на преструктурирането на ЮНМИК, който бе приет от Сърбия, предвижда ООН да запази своя контрол върху полицията в районите, управлявани от сърби, в Северно Косово. Етническата албанска полиция ще работи с ЮЛЕКС. 
			Говорителят на ООН Брендан Варма потвърди в понеделник, че Бан е изпратил своя доклад за Косово на членките на Съвета за сигурност, но не можа да каже кога 15-членният орган ще го дискутира. 
			По време на обща пресконференция с генералния секретар на НАТО Яп де Хоп Схефер Солана изрази надежда, че Съветът ще вземе решение скоро и че разполагането на ЮЛЕКС ще започне следващата седмица. 
			"Силно се надявам, че ще последва изявление по този въпрос от председателството на Съвета за сигурност на ООН," е казал той, цитиран от белградското радио Б92. "Надяваме се също ... че разполагането на ЮЛЕКС ще започне навреме, в началото на декември, може би още на 2 декември, и че тя ще бъде разположена на цялата територия на Косово." 
			Косовските лидери обаче упорито се противопоставят на плана на Бан за преструктуриране на ЮНМИК, като настояват, че той нарушава конституцията на страната и ще създаде условя за фактическото й разделяне. 
			Косовският външен министър Скеднер Хисени пътува до Ню Йорк в края на миналата седмица, за да представи възраженията на Прищина. 
			Според репортаж на „Ройтерс” от понеделник в документа, който Бан е внесъл в Съвета за сигурност, се казва, че независимо от противопоставянето му на плана от шест точки, косовското правителство е посочило, че „е готово да си сътрудничи с ЮЛЕКС ". 
			Косовският министър на транспорта и комуникациите Фатмир Лимай обаче предупреди миналата седмица, че „съществуването на сегашните институции би загубило смисъл, ако планът от шест точки бъде приложен”. 
			В статия, публикувана в „Ню Косова Репорт” в понеделник, се изреждат редица други потенциални отрицателни последици, включително надигането на антиевропейски настроения сред населението, забавяне на процеса на реформи и потенциално влошаване на междуетническите отношения в страната.

Еврокомисарят Рен призова Сърбия да избере между присъединяването и "самоналожената изолация"
					11/03/2008
					 
						БРЮКСЕЛ, Белгия -- Еврокомисарят по разширяването Оли Рен каза, че Сърбия е на кръстопът след обявяването на независимостта на Косово миналия месец. "На Сърбия й предстои да направи много важен избор - тя може или да се придържа към европейското си бъдеще или да рискува да изпадне в самоналожена изолация", каза Рен пред репортери след срещата на високо равнище на министрите на външните работи от ЕС в понеделник (10 март) в Брюксел. Подчертавайки преимуществата на присъединяването към ЕС, Рен и върховният представител на ЕС за външната политика Хавиер Солана изразиха надежда, че проевропейските сили в Сърбия ще победят на извънредните парламентарни избори през май.
						Други новини -- Съветът за сигурност на ООН ще се събере във вторник, за да обсъди Косово по искане на Сърбия и Русия. Очаква се в своята реч пред Съвета сръбският външен министър Вук Йеремич да настоява за оставането на ЮНМИК в Косово по силата на Резолюция 1244 на ООН. (Блиц, Политика - 11/03/08; РТС, Танюг, Бета, Синхуа, Кохавижън, РТК, Телеграфи - 10/03/08)

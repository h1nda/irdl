Приключва кампанията за доброволно разоръжаване в Македония
16/12/2003
 
СКОПИЕ, Македония -- Кампанията за доброволно разоръжаване приключи в понеделник (15 декември), като балансът сочи, че около 3 % от нелегалното оръжие е било предадено. След приключване на кампанията не съществува вече и възможност за амнистия; онези, които бъдат заловени с нелегално оръжие, ще понесат сурови наказания.
Други новини: в понеделник правителството одобри строителството на нова сграда на американското посолство в Скопие близо до Кале.
Също в понеделник българският министър на отбраната Николай Свинаров пристигна на двудневно посещение в Скопие, за да обсъди възможностите за военно сътрудничество и за да подкрепи усилията на Македония за присъединяване към НАТО.
Междувременно премиерът Бранко Цървенковски се срещна с върховния представител на ЕС по сигурността Хавиер Солана, който пристигна в Македония по повод стартирането на полицейската мисия на ЕС "Проксима". (Утрински вестник - 16/12/03; МИА, А1 ТВ, Макфакс - 15/12/03)

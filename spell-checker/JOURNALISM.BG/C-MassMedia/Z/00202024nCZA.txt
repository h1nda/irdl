Раните на Западните Балкани още не са зараснали
					04/11/2011
					Кореспондентът на SETimes разговаря с Александър Попов от инициативата "Игман" за наследството на конфликта.
					От Цветина Борисова за Southeast European Times -- 04/11/11
 
					 
						
22-рата сесия на инициативата се проведе миналия месец в Белград. [Инициатива Игман]
						Инициативата "Игман", предназначена да ускори нормализирането на връзките между страните от Западните Балкани, е основана през март 2001 г. Тя обединява повече от 140 НПО от Сърбия, Черна гора, Босна и Херцеговина (БиХ) и Хърватия. 
						Сесията в средата на октомври в Белград - 22-ра за инициативата от нейното основаване - бе озаглавена "Европейска перспектива, сътрудничество и стабилност". 
						Съпредседателят на инициативата за Сърбия, Александър Попов, разговаря с кореспондента на SETimes Цветина Борисова относно процеса на помиряване в региона. 
						
						SETimes: Петнадесет години след края на балканските конфликти вярвате ли, че хората от региона се чувстват по-единни и помирени? 
						
						Александър Попов: Петнадесет години след войната раните не са напълно зараснали, а в съзнанието на хората стоят сериозни психологически бариери. Това е последица от един много бавен процес на приемане на миналото [заради] определени политически възможности и поради това, че политиците лесно манипулират хората с едностранчиво или пристрастно тълкуване на събитията от близкото минало. 
						Въпреки това обаче е създадена по-благоприятна атмосфера благодарение на дейностите в гражданския сектор, които способстваха за намаляване на междуетническото напрежение и следователно за създаване на по-толерантна среда в региона. 
						Някои ходове на полици, които понастоящем са в управлението, допринесоха за това, като например посещението на [сръбския президент] Борис Тадич в Сребреница по повод на 15-ата годишнина от военните престъпления, извършени там от силите на Ратко Младич, както и посещението му в Овчара, местност близо до Вуковар, където сръбските сили са избили 200 граждани. Други политици също се извиниха за извършените престъпления и всички подобни жестове допринесоха за създаване на по благоприятна среда в региона. 
						
						SETimes: Започнали ли са да зарастват раните от конфликта? Ако да, кои са движещите сили зад този процес? 
						
						Попов: Времето лекува всички рани и в хода на тези 15 години това се случи. Освен това възстановеното общуване между хората от региона доведе до разбирането, че отделни личности, а не народите, са отговорни за извършените престъпления - и онези, които носят най-голяма отговорност за тях, вече са осъдени или са подсъдими в Хага. 
						Това се дължи основно на усилията на НПО, които от години упорито работят за приемане на миналото и възстановяване на разбирателството и доверието между народите и страните, участвали в конфликта. 
						
						SETimes: Как може да се създаде атмосфера на единство и стабилност в Западните Балкани? 
						
						Попов: Най-добрият начин да се установи атмосфера на стабилност в региона е да се ускори решаването на оставащите въпроси между страните, подписали Дейтънското споразумение, и между бившите републики на Югославия като цяло. 
						Инициативата "Игман" дефинира основните открити въпроси и те са: границите, осъждането на военните престъпления, бежанците, приемствеността и статута, както и въпросите за собствеността на гражданите, възникнали в резултат на разпадането на бивша Югославия. 
						Полагат се усилия за решаването им, тъй като те могат да пречат на по-нататъшния процес - не само на възстановяването на разбирателството и доверието, но също така и на евроинтеграцията. Важно е също да има по-интензивно сътрудничество във всички области, от икономиката до културата, с цел възстановяване на атмосферата на стабилност. 
						
						SETimes: Доколко помага европейската перспектива на региона в тази насока? 
						
						Попов: Съюзът е един от основните фактори, принуждаващи страните от Западните Балкани да подобряват регионалното сътрудничество, тъй като то се разглежда като много важно в докладите за напредъка на страните по пътя към ЕС. 
						
						SETimes: Кои бяха основните заключения от тазгодишната среща на върха на инициативата "Игман" в Белград? 
						
						Попов: Основното заключение на 22-рата сесия на инициативата "Игман" бе, че европейските перспективи на региона биха могли да се постигнат само чрез пълно партньорство и че страните, подписали Дейтънското споразумение, трябва да се подкрепят взаимно по пътя си към ЕС на принципа на солидарността. 
						На тази сесия бе договорено бъдещите дейности на инициативата "Игман" да се съсредоточат върху решаването на оставащите открити въпроси между страните по Дейтънското споразумение, както и да се пренесе положителният опит от северния модел на сътрудничество в нашия регион.

Бизнес: Турция и Хърватия разглеждат възможности за сътрудничество
					17/12/2010
					Турция иска да засили сътрудничеството си с Хърватия в областта на енергетиката. Още в деловите новини: Русия и Сърбия обявиха предстоящо стратегическо партньорство; “Водафон Албания” пуска в експлоатация 3-то поколение безжична (3G) мрежа.
					 
						
Министърът на енергетиката Танер Йълдъз заяви, че турски фирми са готови да инвестират в Хърватия. [Ройтерс]
						
						Турският министър на енергетиката Танер Йълдъз и хърватският министър на икономиката Джуро Попияч се договориха в сряда (15 декември) в Истанбул да разгледат възможностите за засилване на сътрудничеството в областта на енергетиката. Йълдъз посочи, че турски енергийни компании са готови да инвестират в Хърватия, като покани технически екип от Хърватия да проучи възможностите за сътрудничество в началото на следващата година. Попияч приветства предложението и подчерта големия потенциал на бизнес връзките с Турция. 
						*** 
						Руският външен министър Сергей Лавров и неговият колега от Сърбия Вук Йеремич съобщиха в сряда (15 декември), че през следващата година президентите на двете държави Дмитрий Медведев и Борис Тадич ще подпишат декларация за стратегическо партньорство. Йеремич даде висока оценка на засилващото се двустранно сътрудничество в енергийния сектор. 
						*** 
						
						Косовската агенция за приватизация (КАП) е продала завода за цимент „Шарцем” на гръцкия гигант „Титан” след приватизационна сделка на стойност 31 млн. евро, съобщи КАП във вторник (14 декември). Според агенцията засега това е една от най-успешните приватизационни сделки, тъй като се очаква „Титан” да инвестира 87,6 млн. евро през следващите пет години. 
						 *** 
						“Водафон Албания" е получила лиценз за оператор на първата услуга от 3-то поколение безжична технология (3G) в страната, съобщи в сряда (15 декември) комисията по електронни и пощенски съобщения. “Водафон” е платила 31,4 млн. евро, за да получи лиценза. Услугата ще бъде пусната през март. 
						*** 
						
						Турската „Айен Енержи Корпорейшън” в консорциум с албанската „А.С. Енерджи ШПК” е представила най-добрата оферта за изграждането на пет водноелектрически централи в Албания, съобщи дружеството в сряда (15 декември). Властите в Тирана поканиха консорциума да подпише договор за централите. 
						*** 
						
						Сърбия и ЕС ще отделят през 2011 г. 18,5 млн. евро за проекти в рамките на Стратегията на ЕС за Дунавския регион, съобщи на 13 декември вицепремиерът Божидар Джелич. Той посочи, че 6,5 млн. евро ще бъдат инвестирани за възстановяването на крепостта Голубац, а 4,6 млн. евро ще бъдат използвани за подобряване на инфраструктурата в община Велико Градище. 
						*** 
						Германското издателско дружество „ВАЦ Медия Груп" е продало активите си в България на регистрираното в Австрия „БГ Приватинвест”. „ВАЦ Медия Груп” навлезе на българския медиен пазар през 1996 г. и притежаваше някои от най-големите ежедневници и седмични издания в страната. 
						*** 
						
						Румънците имат най-ниска покупателна способност в ЕС, според последните данни, които бяха публикувани от Евростат в сряда (15 декември). През миналата година покупателната способност на румънците е спаднала с 1 %, като е достигнала 46 % от средната в ЕС. Този показател е нараснал в повечето държави от Централна и Източна Европа. 
						
						 (Различни източници – 10/12/10-17/12/10)

Специалният пратеник на ООН: „Преговорите за Кипър се нуждаят от време, но може да успеят.”
					17/02/2009
					Преговорите за обединяване на Кипър имат всички шансове за успех, предвид ангажимента на лидерите на кипърските гърци и кипърските турци за постигане на споразумение, каза в понеделник специалният пратеник на ООН Александър Даунър.
					(Си Ен Ей, АФП, Фамагуста Газет, Файненшъл Мирър, Хюриет - 16/02/09; Ройтерс, АП, Сайпръс Мейл, Файненшъл Мирър - 13/02/09)
 
					 
						
"Никога не е имало и момент на колебание по отношение на решимостта на двамата кипърски лидери да постигнат успех,” каза в понеделник (16 февруари) специалният пратеник на ООН Александър Даунър. [Гети Имиджис]
						Специалният пратеник на ООН за Кипър изглеждаше уверен в понеделник (16 февруари), че кипърският президент Деметрис Христофиас и турският му колега Мехмет Али Талят ще могат да доведат до успешен край преговорите за обединяване на средиземноморския остров. Двамата лидери остават решени както винаги да постигнат споразумение, каза бившият австралийски външен министър Александър Даунър, предупреждавайки обаче, че това ще отнеме време.
						"Никога не е имало и момент на колебание по отношение на решимостта на двамата кипърски лидери да постигнат успех,” каза специалният пратеник на ООН след среща с Христофиас. „Ако имате лидери, решени да успеят, те могат да успеят." 
						Нов кръг от преки преговори между лидерите на общностите на кипърските гърци и кипърските турци започна официално в началото на септември, повече от четири години, след като последният опит за постигане на споразумение с посредничеството на ООН завърши с неуспех през април 2004 г. Този път се хранят големи надежди, че ще се появи споразумение, което да сложи край на 34-годишното етническо разделение на Кипър.
						Христофиас и Талят се срещат ежеседмично от септември насам, но напредъкът е бавен. Те се срещнаха отново миналия четвъртък, за да представят позициите си по критериите за решаване на въпроса със собствеността – един от най-трудните в дневния ред, включващ още сигурността, териториите и съдбата на турските заселници. Двамата ще разговарят отново в четвъртък.
						Христофиас заяви пред репортери, че съществуват „сериозни различия” по въпроса за собствеността. Той изглеждаше малко по-оптимистично настроен след разговорите с Талят, но отказа да подкрепи изявленията, направени от кипърската турска страна, че споразумение може да има до есента. „Не можем да притискаме ситуацията въз основа на това какво има на ум който и да е... Нека нещата да потръгнат," каза Христофиас в четвъртък. 
						Даунър също призова в понеделник за повече търпение, подчертавайки, че двамата лидери имат нужда от достатъчно време, за да се справят с тази сложна материя. 
						 Активното участие на международната общност обаче засилва оптимизма му относно перспективите за споразумение. 
						"Има толкова много подкрепа за лидерите, идваща не само от ООН, но и от ЕС като цяло, разбира се, от големи сили като Русия, Съединените щати, Великобритания, Китай и Франция,” е казал Даунър, цитиран от АФП. „Това е много окуражително.” 
						По време на посещение в петък в Кипър еврокомисарят по разширяването Оли Рен похвали Христофиас и Талят и предаде готовността на 27-членния блок да предостави на двамата лидери всякаква правна и техническа помощ.
						''Има уникален шанс тази година Кипър да се обедини и да се сложи край на този дългогодишен конфликт на европейска земя,” каза Рен в Никозия, добавяйки, че „този шанс трябва да се използва и да не се пропуска''.

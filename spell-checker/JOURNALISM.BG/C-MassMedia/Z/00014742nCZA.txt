Македония се готви за статут на страна кандидатка за членство в ЕС
					31/05/2005
					Само за три години Македония се превърна от държава, която настояваше за военна намеса на Европа, в държава, която очаква статут на кандидатка за членство в ЕС, каза президентът Бранко Цървенковски неотдавна на форум, посветен на интеграцията.
					От Зоран Николовски за Southeast European Times от Скопие – 31/05/05
 
					 
						
"По моя преценка Македония успешно крачи по пътя си на присъединяване към ЕС," каза президентът Бранко Цървенковски. [АФП]
						След като отговори на допълнителни въпроси от въпросника на ЕС, македонското правителство се подготвя за статута на страна кандидатка за членство в ЕС, като тази есен се очаква становището на Европейската комисия (EК). Оптимизмът бе очевиден на 3-ия национален форум за ускорена интеграция на Македония в ЕС, проведен на 25 май под егидата на президента Бранко Цървенковски. Обсъжданите на форума теми рязко се отличаваха от предишните му две издания. 
						В последните години форумът обсъждаше главно договореностите след конфликта и дали да се кандидатства за членство в ЕС. Тази година обаче участниците разгледаха три теми: как да се достигне до вътрешния пазар на ЕС, подготовка за преговорите за присъединяване и управление на фондовете на ЕС и предприсъединителните програми. Темите са отражение на определения от ЕК дневен ред и показват, че страната значително е напреднала по пътя към присъединяването. 
						"По моя преценка Македония успешно крачи по пътя си на присъединяване към ЕС," каза Цървенковски пред участниците във форума. Само за три години, каза той, Македония се превърна от държава, която настояваше за военна намеса на Европа, в държава, която очаква статут на кандидатка за членство в ЕС. "Това показва, че процесът, очертан като важна стратегическа цел на страната, се осъществява успешно," добави той. 
						Заместник-премиерът Радмила Шекеринска, която отговаря за европейската интеграция, говори за процеса на "европеизация" на македонското общество, като каза, че той ще бъде отразен в законодателството на страната, политическите партии и институциите. Промени ще бъдат направени и в политиката на заетост на Македония, каза тя. 
						Преговорите между Македония и ЕК трябва да продължат в Брюксел във вторник (31 май). На среща с еврокомисаря по разширяването Оли Рен Шекеринска ще разговаря за протичащите процеси на реформи в съдебната система и в полицията, за либерализацията на пазара на телекомуникациите и за двете останали законодателни задължения от Охридското споразумение. 
						Вероятно още на 10 юни пак в Брюксел ще се проведе заседание на Комисията по стабилизация и асоцииране. Македонските представители ще докладват за напредъка на страната в осъществяване на промените и реформите, необходими за изпълнение на Споразумението за стабилизация и асоцииране със съюза.

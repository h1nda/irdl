Македония привества признаването на конституционното й наименование от Канада 
					21/09/2007
					Решението на Канада да използва конституционното наименование на Македония в двустранните си отношения с балканската страна бе приветствано в четвъртък от Скопие, но не и от Гърция, която е против това съседката й да се нарича по друг начин, освен Бивша югославска република Македония (БЮРМ).
					(АФП, АП, Ройтерс, ДПА, Блумбърг, Канейдиън Прес, МИА, Макфакс, МРТ, Балканска мрежа за разследващи репортажи, Синхуа, Dnevnik.bg - 20/09/07)
 
					 
						
Очаква се гръцкият външен министър Дора Бакоянис да разговаря с канадския си колега и да изрази недоволството на гръцкото правителство. [Гети Имиджис]
						Македонски официални представители приветстваха в четвъртък (20 септември) решението на Канада да признае страната им под конституционното й наименование, Република Македония, докато гръцките власти се заканиха да протестират срещу решението. 
						Името на Македония е най-спорният въпрос в отношенията между Скопие и Атина. Гърция настоява съседката й да се нарича единствено Бивша югославска република Македония (БЮРМ), наименованието, с което тя бе приета в ООН през 1993 г. 
						Макар че международни организации, като ЕС и НАТО, спазват този принцип, 117 страни в света са признали балканската страна с конституционното й име. Сред тях са България, която първа призна Македония като независима държава, всички бивши югославски републики и постоянните членки на Съвета за сигурност на ООН Китай, Русия и Съединените щати. 
						Канада реши да се присъедини към тази група в сряда. Тя ще използва конституционното наименование на Македония в двустранните си отношения със страната, но според съобщенията ще продължи да я нарича БЮРМ в международните си връзки. 
						"Нашето посолство ни информира, че Канада е признала Македония с конституционното й наименование," каза премиерът Никола Груевски в изказване по македонското държавно радио в четвъртък. "Това е отлична новина за нас и ние приветстваме това решение." 
						Гърците обаче изразиха несъгласие. "Не сме доволни от решението," каза говорителят на външното министерство Йоргос Кумуцакос. "Съвсем естествено е стотиците хиляди гърци, живеещи в Канада, също да са недоволни от това решение." Според репортаж на "Ройтерс" реакциите сред някои членове на гръцката диаспора в Канада свидетелстват, че Кумуцакос е прав. 
						"Гърците [в Канада] са бесни" и смятат да протестират срещу решението, е казал Джим Кариянис, депутат в парламента от гръцки произход, цитиран от "Ройтерс". 
						Очаква се гръцкият външен министър Дора Бакоянис да повдигне въпроса по време на разговорите си в неделя с Матю Нимиц, посредникът на ООН в спора за името на Македония, по време на посещението си в Ню Йорк на организирана от ООН проява, посветена на климатичните промени. 
						Гърция, която има северна провинция, наречена Македония, изказа възражения срещу това съседката й да използва думата в своето наименование малко след като тя обяви независимост в края на 1991 г., опасявайки се от евентуални териториални претенции. 
						През 1995 г. двете страни подписаха временно споразумение, поемайки ангажимент да продължат усилията си за решаване на въпроса, което даде възможност на Македония да се присъедини към редица международни организации извън ООН, като ОССЕ и Съвета на Европа, под съкращението БЮРМ. Македония е вече официален кандидат за членство в ЕС, член на програмата на НАТО "Партньорство за мир" и се надява да получи покана за присъединяване към Алианса догодина. 
						По време на предизборната кампания за парламентарните избори в неделя гръцкият премиер Костас Караманлис намекна, че Атина ще блокира влизането на Скопие както в ЕС, така и в НАТО, докато въпросът за името не бъде решен.

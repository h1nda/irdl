Американският посланик заяви, че очаква положителен изход от разговорите за конституционните промени в БиХ
					16/11/2005
					 
						САРАЕВО, Босна и Херцеговина (БиХ) -- Американският посланик в БиХ Дъглас Макелхъни заяви, че вярва, че следващият кръг от разговорите за конституционните промени в БиХ, насрочен за идната седмица във Вашингтон, може да доведе до сериозна крачка напред. В интервю, публикувано в броя от сряда (16 ноември) на "Независне новине", Макелхъни казва, че основна тема на следващия кръг ще бъдат както постиженията на Дейтънското мирно споразумение и БиХ през последните десет години, така и какво трябва да бъде направено занапред. Той добави, че Вашингтон е твърдо за преструктурирането на председателството на БиХ, министерския съвет и държавния парламент. 
						В отделно изказване във вторник Милорад Додик, лидер на основната босненска сръбска опозиционна партия, Съюзът на независимите социалдемократи, заяви, че във Вашингтон лидерите на БиХ ще излязат с общ призив към обвиняемия във военни престъпления Радован Караджич да се предаде. (Независне новине - 16/11/05; Фена - 15/11/05)

Сърбия обмисля реакцията си, в случай че Косово обяви независимост
					05/12/2007
					Сърбия няма да използва сила срещу Косово, но може да прекъсне дипломатическите си отношения със страните, които признаят всяка едностранна декларация за независимост на провинцията, заявиха във вторник висши представители на Белград.
					(Индипендънт, Блиц - 05/12/07; Ройтерс, АФП, Гласът на Америка, РСЕ/РС, Бета, Б92, БМРР, Сръбско правителство - 04/12/07)
 
					 
						
Сръбският външен министър Вук Йеремич каза, че Белград е готов да прекъсне дипломатическите си връзки с държавите, които признаят независимостта на Косово. [Гети Имиджис]
						Сръбският външен министър Вук Йеремич заяви във вторник (4 декември), че неговото министерство и други институции са изготвили план за действие, очертаващ мерките, които ще бъдат предприети, в случай че Косово обяви независимост. 
						Правителството все още обсъжда "строго секретния" документ, каза той пред законодателите, изразявайки надежда, че Сърбия никога няма да бъде принудена да изпълни предложените стъпки, които варират от "много леки до много твърди" със "седем нива на реакция" между тях. 
						Най-леката мярка, обясни Йеремич, е "да не правим нищо", а най-суровата ще бъде прекъсване на дипломатическите отношения със страните, които признаят всяко едностранно обявяване на независимост от Косово. 
						На конференция в Брюксел сръбският вицепремиер Божидар Джелич потвърди, че Белград обмисля възможностите си. Сърбия обаче "няма да използва сила при никакви обстоятелства", е казал той, цитиран от белградската информационна агенция "Бета". 
						И двамата представители на властите отново повториха призива на страната си за продължаване на преговорите за определяне на окончателния статут на Косово, докато двете страни постигнат компромис. 
						Белград и Прищина остават толкова отдалечени по въпроса за статута, колкото и в началото на процеса на преговори през февруари 2006 г. Етническото албанско мнозинство, което представлява 90 % от населението на Косово, настоява за независимост, докато Сърбия твърди, че единственото, което може да предложи, е широка автономия в своите граници. 
						Косовските албанци отдавна предупреждават, че ще обявят едностранна декларация за независимост малко след 10 декември, когато международната тройка, която бе посредник в последния кръг от преговорите, трябва да предаде своя доклад на генералния секретар на ООН Бан Ки Мун. 
						В последните дни обаче Прищина сигнализира, че няма да предприеме подобна стъпка, без предварително да я съгласува с ЕС и Съединените щати. Оттеглящият се от поста косовски премиер Агим Чеку каза, че не очаква това да се случи преди средата на януари. 
						"Не говорим за едностранна декларация за независимост, а за съгласувана декларация за несависимост," е казал той във вторник, цитиран от АФП. 
						Йеремич, който ще се срещне с британския външен министър Дейвид Милибанд в Лондон, преди да отпътува за Ню Йорк за разговори с Бан и с посланиците в Съвета за сигурност на ООН, каза, че върху Сърбия ще бъде оказан сериозен натиск относно Косово през идните седмици. 
						"Сърбия е в много трудно положение. Ето защо се нуждаем от енергични и модерни мерки, що се отнася до нашите отношения с международната общност," каза той пред репортери във вторник.

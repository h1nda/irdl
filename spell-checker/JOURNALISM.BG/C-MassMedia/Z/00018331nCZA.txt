Спор за подялбата на ДДС води до блокиране на финансови средства в БиХ 
					24/04/2006
					Въвеждането на ДДС в Босна и Херцеговина през януари доведе до постъпления от милиони евро. Но заради спор за подялбата им автономните области в момента не получават нищо от тези пари.
					От Влатко Вукотич за Southeast European Times от Баня Лука – 24/04/06
 
					 
						
Премиерът на РС Милорад Додик призова да се отложи окончателното решение за разпределянето на средствата до приключването на регистрацията на големите данъкоплатци. [Гети Имиджис]
						Въвеждането на ДДС увеличи постъпленията в бюджетите на Босна и Херцеговина (БиХ), но разпределението им е блокирано заради спор как да се поделят средствата между двете автономни области. Този месец отговарящите за ДДС служители спряха всички плащания от общата сметка, докато двете автономни области не се споразумеят. 
						Проблемът бе повдигнат от Управителния съвет, чиито членове не успяха да постигнат споразумение след няколко заседания. Представителите на Федерация БиХ (ФБиХ) са убедени, че властите в Република Сръбска (РС) са отговорни за ситуацията. "Те удължават блокирането на средствата, тъй като настояват парите да се разпределят на базата на коефициенти от 2005 г., което е незаконно," каза финансовият министър на ФБиХ Драган Вранкич. 
						Той твърди, че неговата страна е предложила парите да се разпределят според действащите наредби и финансовите резултати. Представителите на РС обаче твърдят, че така автономната област ще изгуби над 20 млн. евро. 
						Премиерът на РС Милорад Додик призова да се отложи окончателното решение за разпределянето на средствата до приключването на регистрацията на големите данъкоплатци. Според ръководители на автономната област така ще се получи реална картина за това какви пари влизат в общата сметка от всяка компания. 
						Междувременно Додик нарече блокирането на средствата "незаконно", а кабинетът му заплаши да предяви обвинения срещу международния представител Джоли Диксон, който се опитва да наложи решение. 
						Докато политиците спорят по въпроса, милиони евро продължават да постъпват в общата сметка, без да бъдат прехвърляни по сметките на автономните области. Първите, които усетиха последиците от блокирането на средствата, бяха пенсионерите в РС, които получиха пенсиите си със закъснение. 
						ДДС бе въведен през януари и доведе до значително увеличаване на приходите и данъчните постъпления. Освен това постъпленията от износа се увеличиха с почти 40 % след въвеждането на ДДС с единна данъчна ставка от 17 %. 
						В същото време умерено се увеличиха и разходите за живот, както мнозина предсказваха. Статистиката показва, че цените са се повишили с около 7 % през последните четири месеца.

Сръбските социалдемократи се присъединяват към опозицията
					29/08/2005
					Споровете около приватизацията на държавната "Нефтена индустрия на Сърбия" накара Социалдемократическата партия да напусне управляващата коалиция. 
					(Различни източници -- 24/08/05 - 28/08/05)
 
					 
						
"Тъй като в един демократичен режим не може едновременно да заемаш държавен пост и да бъдеш в опозиция, приканвам всички представители на СДП в сръбското правителство незабавно да подадат оставка във връзка с опозиционната им дейност," каза сръбският премиер Воислав Кощуница. [AФП]
						Сръбската Социалдемократическа партия (СДП) обяви в неделя (28 август) излизането си от шестпартйната правителствена коалиция. Тя призова партийните членове, заемащи държавни постове, или да подадат оставка от тях, или да напуснат СДП. 
						Решението на партията бе взето след хода на правителството от четвъртък да освободи лидера на СДП Небойша Чович от постовете му на ръководител на координационите центрове за Косово и областите Прешево, Буяновац и Медвежа. Кабинетът препоръча също и отстраняването на друг виден член на партията, Слободан Орлич, който оглавява информационния отдел на сръбско-черногорското правителство. 
						Уволненията бяха в отговор на отказа на СДП да подкрепи закона, изискван от МВФ, който разчиства пътя за преструктуриране на държавната "Нефтена индустрия на Сърбия" (НИС). Законът, който е стъпка по посока на приватизацията на компанията, бе в крайна сметка приет без подкрепата на представителите на СДП в 250-местния сръбски парламент. 
						"Решението на Социалдемократическата партия повече да не подкрепя програмата на правителството е напълно легитимно," каза премиерът Воислав Кощуница в свое изявление. "Тъй като в един демократичен режим не може едновременно да заемаш държавен пост и да бъдеш в опозиция, приканвам всички представители на СДП в сръбското правителство незабавно да подадат оставка във връзка с опозиционната им дейност." 
						Не е ясно обаче дали членовете на правителството от СДП са готови да приемат решението на своята партия. Министърът на труда Слободан Лалович и заместникът му Влатко Секулович бързо се разграничиха от СДП и застанаха на страната на администрацията на Кощуница. Впоследствие други седем представители на СДП в управлението осъдиха поведението на партията си заради отказа й да подкрепи приватизацията на НИС, която те определиха като ключово условие Парижкият клуб да отпише 700 млн. долара от сръбския външен дълг, както и за по-нататъшното сътрудничество с МВФ. 
						"Прилагането на споразумението с МВФ и започването на преговорите по Споразумението за стабилизация и асоцииране с ЕС, насрочено за 5 октомври, са най-важните цели, които трябва да бъдат постигнати през тази година," гласи изявление на сръбското правителство, цитиращо думите им. 
						След срещата на върховния съвет на СДП в неделя партията обяви, че тези, които продължават да подкрепят правителството, следва напуснат редиците й. Тя реши също да изготви план за действие като опозиционна партия. 
						Междувременно Кощуница посочи, че Санда Рашкович-Ивич от неговата Демократическа партия на Сърбия ще замени Чович като ръководител на координационния център за Косово, а министърът по човешките права на Сърбия и Черна гора Расим Ляич ще оглави координационния център за Прешево, Буяновац и Медвежа.

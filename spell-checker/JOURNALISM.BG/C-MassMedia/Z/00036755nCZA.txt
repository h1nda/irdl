В Сараево празнуват Курбан байрам
					17/11/2010
					Изложба, организирана да съвпадне по време с големия мюсюлмански празник, показва историята и традициите на БиХ в пълното им великолепие. 
					От Юсуф Рамаданович за Southeast European Times от Сараево -- 17/11/10
 
					 
						
Изложбата в Куршумли медресе в Сараево. [Юсуф Рамаданович/SETimes]
						Два месеца и десет дни след ислямския свещен празник Рамазан, мюсюлманите честват Курбан байрам, празник на жертвоприношението, призоваващ за обединяване на мюсюлманите около общата кауза за равенство и братство. 
						Курбан байрам съвпада по време с поклонението в Мека (хадж) и отбелязва готовността на Ибрахим (Аврам) да пожертва сина си Исмаил в знак на подчинение пред Бог, преди той да се намеси и вместо него да принесе в жертва овен. 
						Вярващите почитат мъртвите и колят овца, т.е. правят курбан, с който символизират жертвоприношението. Празненствата в БиХ включват раздаване на подаръци на децата и пълни трапези за семейството и гостите. 
						Много жители на Сараево, които коментираха пред SETimes, казаха, че макар и да продължават да празнуват със семейството и приятелите си както през минали години, този път няма да правят курбан. 
						Тази година празненствата за Курбан байрам в БиХ съвпадат с изложбата на ръкописи на корана, организирана от Историческия архив на Сараево в построеното през XVI в. Куршумли медресе, известно още като първата гимназия в Сараево. 
						Известният сараевски професор Есад Дуракович произнесе реч на церемонията при откриването на изложбата миналия петък (12 ноември) и я определи като "свидетелство за приемственост". 
						"Коранът предлага възможност за тълкуване както чрез калиграфските ръкописи, така и чрез методите на подвързване," обясни той. 
						Изложбата включва основни ръкописи на свещената книга на исляма, както и образци на арабската калиграфия. Сред най-ценните експонати е копие на корана, датиращо от XIV или XV в. 
						Изложени бяха и печати на босненски и херцеговски управници, намерени върху укази и заповеди от периода между 1463 и 1807 г. Те се съхраняват постоянно в Държавния архив в Дубровник, но са донесени в Сараево специално за сегашната изложба, главно благодарение на работата на архивистката от Дубровник Весна Мийович. 
						Печатите принадлежат най-вече на управителите на Босненския пашалък (османски вилает), а по-малка част от тях са с произход от Херцеговинския санджак, подобласт на Босненския пашалък. 
						"Макар че замисълът беше тази изложба да съвпадне с Курбан байрам, тя надминава първоначалната си цел," каза Харис Заимович от Сараевския исторически архив. "Тя представлява дългосрочен дар за Сараево, подчертавайки историческото му послание." 
						Босна се среща с исляма дълго преди да падне под османско владичество, тъй като османски войници са били постоянно разположени по границите на средновековното Босненско кралство. 
						Османската империя управлява Босна от 1463 до 1878 г., след което на нейно място идват австрийците. Тези 415 години оставят силен отпечатък върху цялостния живот на босненското население.

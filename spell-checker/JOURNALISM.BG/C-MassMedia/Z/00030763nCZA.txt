Законни ли са визовите правила на ЕС за турците?
					30/06/2009
					С решение от април Съдът на Европейските общности уведоми държавите, членки на ЕС, че визовите ограничения нарушават споразумение от 1963 г.
					От Айхан Шимшек за Southeast European Times -- 30/06/09
 
					 
						
Решението на СЕО представлява "тълкувателно решение" за другите държави, членки на ЕС. [СЕО]
						Досадните и сложни визови процедури, които са необходими за пътувания в държави, членки на ЕС, отдавна затрудняват турците. Европейската комисия (ЕК) досега не бе склонна да либерализира визовия режим заради голямото население на Турция и тревогата на някои държави членки във връзка с риска от масова имиграция. 
						Неотдавнашно решение на най-висшия съдебен орган на ЕС обаче поставя под съмнение тази политика. 
						С историческо решение от миналия април Съдът на Европейските общности нареди на Германия да премахне визовите изисквания за турските граждани, предоставящи в Германия услуги, които са били започнати в Турция. Решението бе произнесено по дело, заведено от турски шофьор на камион, който съди Германия след получен отказ на молбата си за виза. 
						Позовавайки се на Споразумението за асоцииране от 1963 г. между Турция и Европейската икономическа общност (ЕИО) и Допълнителния протокол от 1970 г., съдът посочва в решението си, че то представлява "тълкувателно решение" за другите държави, членки на ЕС. 
						Споразумението от 1963 г. и последвалият го протокол предвиждат постепенно интегриране на Турция в ЕИО с взаимно премахване на ограниченията върху свободата на движението на услуги и стоки. В Допълнителния протокол от 1970 г. се посочва, че страните не могат да въвеждат "нови ограничения" върху свободата на услугите. 
						Съдът постанови, че през 1973 г., когато протоколът е бил в сила, Германия не е изисквала визи от турските граждани, следователно не е законно днес Германия да изисква визи от турските специалисти. 
						Решението важи и по отношение на останалите членки на ЕС, които през 1973 г. не са изисквали визи за турските граждани - Франция, Белгия, Холандия, Италия, Испания, Португалия, Обединеното кралство и Дания. То породи нови надежди в Турция, особено сред хората от деловите среди и студентите, които отдавна срещат визови проблеми при пътувания в страни от ЕС. 
						Засега обаче Германия тълкува решението на СЕО по начин, който води само до ограничени промени в политиката на страната. Тя твърди, че само получилите международна известност хора на изкуството, учените с изключителна квалификация и турските шофьори на товарни автомобили, както и техниците, които посещават Германия за оказване на техническа помощ, отговарят на условията за безвизови пътувания. 
						"Бих искал да използвам своето основно право само с паспорта си, [издаден от] държава, която се намира по пътя към членство в ЕС," пише Йозгюр, студент по компютърна техника, в интернет петиция, в която се призовава за промяна на визовите правила. 
						Според наблюдатели независимо от решението на СЕО единственият начин за решаване на въпроса е ЕК да започне преговори с Турция за нова рамка, която би улеснила пътуванията на турските бизнесмени, професионалисти и студенти в ЕС.

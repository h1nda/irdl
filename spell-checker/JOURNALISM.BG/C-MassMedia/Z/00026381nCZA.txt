Лидерите на разделения Кипър ще се срещнат на 23 май
					09/05/2008
					Съобщава се, че лидерите на общностите на кипърските гърци и кипърските турци възнамеряват да се срещнат на 23 май, за да обсъдят напредъка в подготовката за започване на нови преговори.
					(Сайпръс Мейл - 09/05/08; AП, AФП, ДПА, КНА, Файненшъл Мирър; Kaтимерини - 19/04/08; AФП, ДПА - 18/04/08)
 
					 
						
Президентът на Кипър Деметрис Христофиас (вляво) и лидерът на Турската република Северен Кипър Мехмет Али Талат ще се срещнат по-късно този месец. [Гети Имиджис] 
						Кипърският президент Деметрис Христофиас и лидерът на кипърските турци Мехмет Али Талат ще се срещнат след две седмици, за да обсъдят подготовката, извършена преди започването на новите преговори за обединение, заявиха в четвъртък (8 май) официални представители на разделения средиземноморски остров. 
						В кратко изявление говорителят на кипърското правителство Стефанос Стефану каза, че срещата ще се състои на 23 май, без да даде повече подробности. 
						На 21 март Христофиас и Талат се уговориха да създадат работни групи и технически комисии, които да уредят подробностите, свързани със споразумение за обединение. 
						По време на първата им среща очи в очи след като Христофиас спечели президентските избори на 24 февруари, те също се споразумяха да се срещнат отново след три месеца, за да обсъдят работата на тези комисии с оглед започването на мирните преговори под егидата на ООН през юни. 
						Всекидневникът на кипърските гърци "Сайпръс Мейл" цитира дипломатически източник, пожелал анонимност, който потвърди, че целта на срещата на 23 май е да "се отчете работата, извършена от комисиите досега и да се обсъди състоянието на нещата". 
						Под ръководството на съветниците на Христофиас и Талат - Георге Якову и Оздил Нами, миналия месец са били създадени шест работни групи и седем технически комисии, съставени от 150 кипърски гърци, кипърски турци и официални представители на ООН. Те са се срещали ежедневно от 18 април насам в база на ООН на старото летище в Никозия, за да положат основите на бъдещите преговори. 
						Те са обсъдили широк кръг въпроси, свързани с обединението - като се започне от много парливи въпроси като сигурността, собствеността и територията и се стигне до проблеми от ежедневно естество. 
						Преди това Якову предупреди, че процесът може да не тръгне гладко. Той също каза, че ще бъде "абсолютно невъзможно" за Христофиас и Талат да започнат преки преговори, без да бъде постигнат известен напредък на равнището на сформираните групи. 
						"Наистина не мисля, че може да се каже, че ще има или че няма да има напредък; ще има всякакви нюанси; ще има черно, бяло и нюанси на сивото," заяви той. 
						Нами също отбеляза, че преговарящите трябва да бъдат по-прагматични в работата си, за да постигнат резултати. 
						"Ние трябва да променим нагласите си и да започнем да мислим като екип, а не като съперници", заяви той на 18 април. "Да се отдадем на емоции, на гняв и на непримиримост ще бъде лукс, който не можем да си позволим. Нашите лидери очакват от нас да постигнем резултати, които да бъдат използвани в техните преки преговори след по-малко от три месеца. Така че нямаме много време." 
						Христофиас и Талат направиха кратки изявления в сряда, когато и двамата присъстваха на прием в Словашкото посолство в Никозия. 
						В четвъртък Талат присъства на вечеря в Лимасол, на която домакин бе лидерът на партията ДИСИ на кипърските гърци Никос Анастасиадес, който изрази надежда, че подобни срещи "между сънародници" скоро няма да бъдат смятани за новина. 
						Талат заяви, че очаква двете общности "да подобрят отношенията помежду си", за да може да бъде постигнато решение "колкото се може по-скоро". 
						Кипър е разделен между управляваната от кипърските турци зона на север и контролираната от кипърските гърци зона на юг от 1974 г. насам, когато турски войски нахлуват на острова след преврат, подкрепен от Атина, целящ обединяването му с Гърция. 
						Последното усилие за обединение се провали през 2004 г., когато кипърските гърци отхвърлиха плана, предложен от тогавашния генерален секретар на ООН Кофи Анан. Въпреки че кипърските турци приеха плана само признатата от международната общност част на кипърските гърци бе приета в ЕС през май 2004 г. като единствена власт в страната. Администрацията на кипърските турци е призната само от Анкара. 
						Премиерът на кипърските турци Ферди Сабит Сойер изрази надежда в четвъртък, че Христофиас и Талат "ще дадат началото на задълбочен преговорен процес под егидата на ООН през юни и че ние ще постигнем цялостно уреждане към края на годината".

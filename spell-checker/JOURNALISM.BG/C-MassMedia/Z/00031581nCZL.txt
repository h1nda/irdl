Турски съд реши да не преследва съдебно юноша
					09/09/2009
					 
						АНКАРА, Турция -- Съд за малолетни престъпници в западния град Айдън реши във вторник (8 септември) да не преследва съдебно 13-годишно момче, което е казало, че Аллах ще накаже министър-председателя Реджеп Тайип Ердоган. Въпреки че самият Ердоган не е завел дело срещу детето, прокуратурата настоя то да бъде пратено в затвора за три години за обида на министър-председателя. Инцидентът е станал в Айдън преди местните избори през март. Момчето е било ядосано, защото баща му фалирал в резултат на световната финансова криза.
						Други новини от вторник -- Съд в Истанбул започна съдебно дело срещу мъж, който според обвинението е убил сина си заради това, че бил хомосексуалист. Яхия Йълдъз, на 49 г., се укрива и ще бъде съден задочно. Той е обвинен в убийството на сина си Ахмет, на 26 г., през юни 2008 г., след като Ахмет му казал, че е имал любовна афера с германец. (БТА, ДПА, АФП - 08/09/09)

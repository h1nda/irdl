Сърбия потвърждава позицията си срещу Косово
					18/07/2010
					 
						БЕЛГРАД, Сърбия - Президентът Борис Тадич потвърди в събота (17 юли), че Сърбия е готова за компромис по отношение на Косово, но той подчерта, че Белград никога няма да признае неговата независимост. "Никой не трябва да ни принуждава да правим този избор", каза той и добави, че членството в ЕС остава приоритет за страната. Тадич призова за единство в очакване на мнението на Международния съд за законността на независимостта на Косово, което трябва да бъде оповестено в четвъртък (22 юли). Премиерът Мирко Цветкович заяви в петък, че трайно решение на проблема може да бъде постигнато чрез диалог. "Сърбия ще подходи към проблемите, свързани с Косово с мирни и дипломатични средства. Убеден съм, че в интерес на мира и стабилността ние трябва да намерим целесъобразно решение", каза той. (РТС, Б92, Танюг, AФП - 17/07/10)

Наука и технологии: Невероятна палеонтологическа находка в Северна Гърция
					30/07/2007
					Учени съобщиха, че откритият праисторически мастодонт може да хвърли светлина върху въпроса за изчезването на вида. Още от седмицата: Турция започна програми за природонаучно обучение; България връчи награди на млади научни таланти.
					 
						
Откритият в Гърция праисторически мастодонт има бивници, дълги почти 5 м. [Солунски университет, Евангелия Цукала]
						Палеонтолози откриха в Северна Гърция останките на праисторически мастодонт, включително напълно запазените му бивници. С дължина близо 5 метра, това са най-дългите открити досега бивници на праисторическо животно от този вид. Учените смятат, че тази находка може да помогне да се открият причините за изчезването на мастодонтите в Европа преди две до три милиона години. 
						*** 
						По силата на ново споразумение македонски учени ще могат да кандидатстват за финансиране от ЕС за съвместни проекти с колеги от Австрия. Гостуващият в страната австрийски министър на науката и изследванията Йоханес Хан и македонският му колега Сюлейман Рушити подписаха меморандум за разбирателство по споразумението миналия понеделник (23 юли). 
						*** 
						Осемнадесет младежи бяха наградени със специални дипломи и парични награди на конкурса за млади научни таланти, организиран за девета поредна година от българското министерство на образованието и науката. Конкурсът е част от рамковата програма на ЕС за подпомагане и насърчаване на младежи с интереси в точните науки. 
						*** 
						Съветът за научни и технологични изследвания на Tурция започна въвеждането на програми за природонаучно обучение за командири на скаутски дружини, учители и журналисти. Програмите ще се проведат в 13 региона в цяла Турция, като първата ще се осъществи в планината Качкар и долината Хатила тази година. 
						*** 
						
Българското правителство реши да предостави 950 000 евро за обучение на специалисти по информационни технологии в центъра на "Хюлет Пакард" в София. Това е второто правителствено решение в подкрепа на проекта. 
						*** 
						Международният трибунал за военни престъпления в Хага дари 300 използвани компютъра на училища в Koсово, съобщи министърът на образованието на провинцията. Министерството заяви, че ще реши как да разпредели компютрите, когато започне новата учебна година през септември. 
						*** 
						"Кроейша Контрол", организацията, която отговаря за регулирането на въздушното пространство на Хърватия, избра мултиплексори за оптични линии на RAD "Optimux-4E1", за да свърже кулите за контрол на въздушния трафик на летищата в Дубровник и Задар. Мултиплексорите "Optimux-4E1" осигуряват евтина връзка E1 на далечни разстояния чрез предаване на множество телефонни канали и канали за данни по оптичен кабел. 
						
(Различни източници – 23/07/07-30/07/07)

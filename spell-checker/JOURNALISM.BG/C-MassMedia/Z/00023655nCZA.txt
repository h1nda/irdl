Антиклеветническата лига нарече кланетата "геноцид"; Турция протестира
					24/08/2007
					Анкара се надява, че Израел ще убеди известно еврейско сдружение, базирано в САЩ, да промени позицията си относно убийствата на арменци през последните години на Отоманската империя.
					(Заман, Аарец - 24/08/07; AФП, ДПA, ЮПИ, Джерусалем Поуст, Лос Анджелис Таймс, Антиклеветническа лига (АКЛ) - 23/08/07; AП, Антиклеветническа лига - 21/08/07)
 
					 
						
"Като помислим, последиците от тези действия наистина са равносилни на геноцид," каза директорът на АКЛ Ейбръхъм Фоксман. [AФП]
						Турските власти изразиха в четвъртък (23 август) разочарование във връзка с решението на голяма еврейска организация по-рано през седмицата да определи като геноцид масовите убийства на арменци през последните години на Отоманската империя. 
						Антиклеветническата лига (АКЛ) отбеляза в четвъртък, че по-рано "е определяла болезнените събития от 1915-1918 г., извършени от Отоманската империя срещу арменци, като кланета и зверства". 
						Сега обаче организацията споделя мнението, "че последиците от тези действия наистина са равносилни на геноцид", посочи националният директор на АКЛ Ейбръхъм Фоксман в декларация. "Ако тогава бе съществувала думата "геноцид", те щяха да бъдат наречени геноцид," добави той. 
						Фоксман обаче се противопостави на предложението за резолюция на Конгреса на САЩ за обявяване на убийствата на арменци за геноцид. Подобно действие, каза той, ще "има обратен ефект" и "няма да допринесе за помирението между турци и арменци". 
						Освен това, каза той, то може да "постави под заплаха турската еврейска общност и важните многостранни отношения между Турция, Израел и Съединените щати". 
						Арменците твърдят, че 1,5 милиона техни сънародници са били избити по време на геноцидна кампания на отоманските турци по време на Първата световна война. Макар да признава, че хиляди арменци наистина са загинали през размирния период, Турция твърди, че броят на жертвите е преувеличен, че множество турци също са загинали и че не е имало целенасочена кампания за геноцид. 
						С цел да избегне потенциално влошаване на отношенията с Турция, която е военен съюзник, израелският президент Шимон Перес се обади на турския премиер Реджеп Тайип Ердоган в четвъртък, за да го увери, че страната му иска да поддържа добри отношения с Турция. 
						Според турския ежедневник "Заман" Перес е обещал също да "се застъпи за позицията на Турция по този въпрос в Съединените щати". 
						"Това е изключително чувствителен за Турция въпрос и ние им показахме, че няма промяна в нашата позиция и не желаем да навредим на приятелските връзки между нашите страни," каза представител на израелското външно министерство пред ежедневника "Аарец" в четвъртък. "Смятаме, че те са разбрали нашето послание." 
						Еврейската общност в Турция критикува решението на АКЛ. "За нас е трудно да разберем защо АКЛ, една от най-важните еврейски организации в Съединените щати, промени [своята] позиция," посочиха в своя декларация лидери на общността. "За нас е трудно да разберем последните събития сред американската общественост и внезапната промяна на мнението, която доведе до разногласия сред някои еврейски организации." 
						В сряда турското външно министерство отхвърли твърдението на АКЛ, че сред историците съществува "консенсус" по въпроса за арменския геноцид. "Опитът на АКЛ да пренапише историята със своето решение е сам по себе си противоречив и е трудно да се разберат основанията му," каза говорителят на външното министерство Левент Билман. 
						През 2005 г. Ердоган изпрати писмо до арменския президент Роберт Кочарян, с което поска създаването на съвместна експертна комисия, която да проучи събитията, свързани с убийствата. Но все още от Армения не е получен положителен отговор, каза Билман. 
						В нова декларация от четвъртък Фоксман призова АКЛ да "насърчи мерки за създаване на атмосфера, в която Армения да даде положителен отговор" на предложението на Турция, за да се помогне на страните "да намерят решение на дълбоките си противоречия".

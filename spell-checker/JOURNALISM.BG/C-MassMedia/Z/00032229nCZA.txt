Докладът за напредъка на ЕК насърчава Албания
					04/11/2009
					Правителството е доволно от излезлия наскоро доклад за напредъка на ЕК, но все още остава да бъдат решени сериозни проблеми.
					От Сами Неза за Southeast European Times от Тирана -- 04/11/09
 
					 
						
Албанският опозиционен лидер Еди Рама смята, че докладът на ЕК е дал сигнал за тревога относно изборната ситуация в страната. [Гети Имиджис]
						Представители на албанското правителство приветстваха резултатите от доклада за напредъка на Европейската комисия (ЕК), публикуван този месец. 
						Премиерът Сали Бериша каза, че в него са оценени високо усилията на Албания във всички области и че той служи като наръчник за работата на неговото правителство. 
						"Непременно ще го подпиша и този доклад ще бъде работна програма за всяко министерство и агенция в тази страна," каза Бериша на пресконференция, проведена съвместно с ръководителя на делегацията на ЕК в Тирана, посланик Хелмут Лохан. 
						Според доклада отношения между Албания и ЕС като цяло са окуражаващи. "Албания продължи да бележи напредък в изпълнението на политическите критерии в съответствие с Европейското партньорство," се казва в него и се добавя, че парламентарните избори са удовлетворили "повечето международни стандарти". 
						"Своевременното приемане на избирателния кодекс и изготвянето на подобрените избирателни списъци до голяма степен отговарят на този основен приоритет на европейското партньорство," посочи ЕК. 
						Министърът на интеграцията Майлинда Брегу потвърди, че докладът е признал, че изборите са били свободни и честни, и че тя смята главата за изборите за затворена. Поради политически спорното естество на въпроса за изборите обаче докладът предизвика нов дебат в Тирана. 
						Лидерът на опозиционната Социалистическа партия Еди Рама, който бойкотира новосформирания парламент, заяви пред медиите, че докладът всъщност потвърждава критичния анализ на неговата партия. "За нас този доклад е сигнал за тревога за изборната ситуация в Албания", каза той. 
						 Относно либерализацията на визите - друг горещ въпрос - ЕК установи, че Албания е "постигнала добър напредък в областите на правосъдието, свободата и сигурността, но още не е изпълнила всички ключови изисквания, заложени в пътната карта". 
						Брюксел призова правителството да положи допълнителни усилия "особено в областта на персонализирането и разпространението на биометричните паспорти, управлението на границите и миграцията и институционалната рамка за борба с организираната престъпност и корупцията". 
						Борбата срещу корупцията е основен приоритет в Европейското партньорство. Според доклада обаче корупцията в Албания е "преобладаваща в много области и продължава да бъде особено сериозен проблем". 
						Той отбелязва по-конкретно спорното правителствено решение да бъде предложен на бившия министър на отбраната Фатмир Мейдиу друг пост, след като той бе разследван за инцидента през март 2008 г. в Гердец, при който голям пожар причини серия от смъртоносни взривове в склад за боеприпаси. 
						Оценявайки напредъка в съдебната система, докладът подчертава необходимостта "да осигури доверие в борбата срещу корупцията, честен и прозрачен процес за осъждане на всички отговорни лица, независимо от тяхното положение". 
						В доклада се изразява безпокойство и за други области, като здравеопазването и медиите. "Корупцията остава висока на почти всички равнища в сектора на здравеопазването," а "свързани с бизнеса и политически интереси продължават да влияят на независимите медии по отношение на редакционната независимост и професионалните компетенции". 
						Икономическите политики на правителството помогнаха на Албания да избегне пълно развитие на рецесията, се казва в него, но за икономическата стабилност бе платена висока цена. 
						"През цялата 2008 г. икономическият растеж продължи да се ускорява, но през 2009 г. той намаля под въздействието на икономическата криза, довела до намален износ, приходи от роднини в чужбина и кредити. Паричната политика остана солидна и стабилността на цените бе запазена," се казва в него.

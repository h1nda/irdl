КФОР установи контрол над северната граница на Косово
29/07/2011
Граничните КПП бяха обявени за забранени военни зони.
От Мухамет Брайшори за Southeast European Times от Митровица – 29/07/11
 
 
Военнослужещи от КФОР на ГКПП "Ярине", който бе опожарен от местни сърби. [Ройтерс]
Американските части от КФОР се дислоцираха в четвъртък (28 юли) на северната косовска граница и отцепиха района около ГКПП 1 в Ярине, докато германските части отцепиха ГКПП 31 в Бърняк.
Командващият на КФОР генерал Ерхард Бюлер издаде заповед за поемане на контрола над границата, след като над 50 маскирани мъже, въоръжени сърби, както се предполага, подпалиха ГКПП 1.
Бюлер обяви двата гранични пункта за забранена военна зона и одобри използването на бойни патрони за защита на военнослужещите на КФОР, цивилните граждани и имущество.
"Не мога да изключа възможността за друг опит, но, разбира се, и двата ГКПП са обявени за забранени военни зони и правилата за въоръжена намеса са много ясни," каза Бюлер за "Ройтерс".
КФОР обяви в изявление, че има "потвърдени сигнали за стрелба по персонал на КФОР в околността" по време на инцидента в Ярине.
Бюлер добави, че лица, които не са упълномощени да работят на ГКПП или да преминават през тях, не трябва да бъдат в тяхната околност.
Главният преговарящ на Сърбия Борко Стефанович възрази, като каза, че КФОР действа извън разпоредбите на Резолюция 1244 на ООН.
Сръбското правителство публикува изявление, в което се казва, че с превземането на Ярине и Бърняк намерението "не е да се установи закон и ред, а да се наложи със сила, дори и с цената на човешки живот, промяна на цялата действителност в северната част на провинцията".
С пристигането на силите на КФОР на границата косовското правителство обяви в четвъртък, че ситуацията е под пълен контрол, но напрежението остава.
Премиерът Хашим Тачи се обърна към населението с реч, излъчена по телевизията, в която осъди сръбските нападения и обвини Белград, че ги е наредил и финансирал.
"Тези актове на насилие са разпоредени, координирани и ръководени от най-висшите политически структури на сръбското правителство. Това е наистина жалко," каза Тачи.
Той увери обществеността, че няма връщане назад и че правителството няма да позволи отделянето на Северно Косово.
Анализаторите обаче казват, че Косово е навлязло в най-трудния си период от обявяването на независимостта преди три години.
Ситуацията показва липсата на регионална стабилност и доверие между Косово и Сърбия, каза заSETimesЛумние Гаши от Косовския институт за управление и държавна политика.
"На всички е ясно, че статуквото в Северно Косово вече не е удържимо и са необходими действия, за да се промени духът на конфликт там," каза Гаши.
Преподавателят по изследване на сигурността Абдулла Хайдари заяви заSETimes, че международната общност е разтревожена и уморена от кризата в Северно Косово. Повечето изявления на ЕС, Великобритания, Германия и Франция, каза Хайдари, не осъждат действията, а са критични към начина, по който са били планирани.
"Прищина ще разположи полицейски и митнически служители на север, защото съществува усещането, че ако се откаже и оттегли, Косово ще загуби Северно Косово." каза той.
Косовският министър на търговията и промишлеността Мимоза Кусари каза за РТК, че на ГКПП 31 косовски митнически служители вече са изпратени и работят.
Напрежението нарасна по-рано през седмицата, след като Косовските сили за сигурност направиха опит да изтръгнат контрола върху няколко гранични пункта от сръбската гранична полиция. Косово обвини сръбската полиция, че не прилага реципрочната забрана върху вноса на сръбски стоки в Косово и че действа като паралелни сили за сигурност, получаващи заповеди от Белград.

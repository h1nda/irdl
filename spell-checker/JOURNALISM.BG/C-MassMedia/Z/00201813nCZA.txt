Външният министър на Турция посети БиХ и заяви, че сформирането на правителство е „жизнено важно” 
					31/08/2011
					Ахмет Давутоглу твърдо подчерта посланието, че сформирането на държавно правителство е от решаващо значение за продължаване както на евро-атлантическата интеграция, така и за икономическото развитие. 
					От Бедрана Калетович за Southeast European Times от Сараево – 31/08/11
 
					 
						
Деканът на Университета в Тузла Енвер Халилович връчва почетна степен на Ахмет Давутоглу. [Бедрана Калетович/SETimes]
						Външният министър на Турция Ахмет Давутоглу пристигна в понеделник (29 август) в БиХ, която е втората спирка от балканската му обиколка, включваща още Косово и Румъния. 
						Говорейки пред журналисти, Давутоглу не закъсня да посочи, че тук се чувства като у дома си, което било и причината да прекара мюсюлманския празник Рамазан Байрам в БиХ. 
						Той незабавно отправи ключово послание към всички в БиХ за повече твърдост и енергичност в сформирането на правителство. 
						„БиХ не е изключение в света, когато става дума за сформиране на правителства след избори. Но тя е специфична държава, която не може да си позволи друго, защото губи много”, заяви Давутоглу. 
						Той обясни, че политиците не трябва да разглеждат правителството и опозицията като победители и губещи. Вместо това те трябва да се опитат да намерят работещо решение, което да даде възможност за евро-атлантическа интеграция възможно най-скоро. 
						„При липсващо правителство всички важни процеси във всяка страна се забавят. В случая с БиХ това е членството в НАТО. Въпреки че Турция препоръчва на БиХ да не прави дори и една стъпка назад по този въпрос, сформирането на правителство е все пак работа, която вие трябва да свършите”, заяви Давутоглу. 
						Друга причина, поради която сформирането на правителство е от жизнено важно значение, заяви той, е икономическото развитие. „Тази страна има потенциал да се развива икономически, но се нуждае от политическа стабилност и дългосрочна визия от тези, които я ръководят”, каза той. 
						Политическите лидери от БиХ заявиха пред Давутоглу по време на индивидуалните им срещи, че имат волята да се ангажират в диалог за преодоляване на кризата. Въпреки тези окуражителни изявления върховният представител Валентин Инцко призова за предпазливост. 
						„Това посещение със сигурност ще се отрази положително, но не можем да очакваме чудеса”, заяви Инцко. 
						В реч в Американския университет в БиХ Давутоглу се възползва от възможността да представи визията на Турция за Балканите, които той определи като център, а не периферия на Европа. 
						„Проблемите на миналото трябва да бъдат разглеждани с нова визия. Териториалната цялост на държавите и суверенитетът им трябва да бъдат уважавани и това е основата за мира на Балканите. Нашата страна добре познава Косово и БиХ и нашите принципи и за двете държави са еднакви. Диалогът е решение за всички проблеми и границите ще се превърнат в несъществуващ въпрос, когато всички ние се озовем в ЕС.” 
						За заслугите му Университетът в Тузла награди Давутоглу и с почетната титла "доктор на науките". 
						„Професор Давутоглу е дал специален принос за развитието на добросъседските отношения в Западните Балкани, Кавказ и Близкия изток, както и за укрепването на добрите отношения, сътрудничеството и разбирателството между Изтока и Запада”, каза деканът на Университета в Тузла Енвер Халилович. 
						Професорът и бивш председател на Федерация БиХ Еюп Ганич обобщи важността на посещението на Давутоглу, заявявайки: „Професор Давутоглу е много силен дипломат, чиято визита трябва да бъде използвана добре от БиХ, ако тя желае (да направи) добро за себе си и за народа.”

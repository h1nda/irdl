Ръководителят на ЮНМИК Рюкер предупреди косовските лидери да не предприемат едностранни действия
					15/11/2006
					Намеците, че косовският парламент може да обяви независимост, противоречат на принципите на Контактната група и биха могли да подкопаят подкрепата за Косово, предупреди ръководителят на мисията на ООН.
					От Блерта Фоничи-Кабаши за Southeast European Times от Прищина – 15/11/06
 
					 
						
"Най-важното е всички косовски лидери да продължат да се придържат изцяло към Водещите принципи, формулирани от Контактната група през ноември 2005 г.", заяви ръководителят на ЮНМИК Йоахим Рюкер. [Гети Имиджис]
						Ръководителят на ЮНМИК Йоахим Рюкер предупреди косовските лидери да не предприемат "едностранни действия" след решението за отлагане на плана на ООН за бъдещето на провинцията. Изказването му бе направено на фона на внушенията, че косовският парламент обмисля декларация за обявяване на независимост от Сърбия. 
						Косовският премиер Агим Чеку заяви миналата седмица, че парламентът може да направи подобна декларация, ако предложението на специалния пратеник на ООН Марти Ахтисаари не предвижда независимост. "Това е възможност, която предвиждахме," каза той. 
						Подобно решение по-скоро би навредило, отколкото да подпомогне процеса, каза Рюкер по време на среща в понеделник (13 ноември) с Чеку и с командващия на КФОР Роланд Катер. "Всякакви изявления, внушаващи, че Косово може да предприеме едностранни действия, са в противоречие с Водещите принципи на Контактната група. Подобни изявления могат да подкопаят подкрепата за Косово в този решителен момент," каза той. 
						Рюкер призова всички общности в Косово да "проявят сдържаност и да покажат разбиране". Косовските лидери трябва да продължат усилията си за сближаване с малцинствените общности и за насърчаване на помирението и диалога, добави той. 
						Дискусиите по време на тристранната среща бяха фокусирани главно върху последните събития в процеса на определяне на статута и приоритетите, пред които са изправени косовското ръководство, ЮНМИК и КФОР в подготовката за определянето на статута на Косово. 
						Чеку отново подчерта, че косовските албански лидери са разочаровани от решението на Ахтисаари да отложи своето предложение за след изборите в Сърбия през януари. Той обаче изрази увереност, че повече отлагания няма да има. 
						Междувременно в Албания премиерът Сали Бериша предупреди, че процесът на определяне на статута не трябва да се протака, заявявайки, че това ще навреди на стабилността в Косово и региона. "Само едно свободно и независимо Косово може да допринесе за регионалния мир и стабилност," каза Бериша. 
						Същевременно той призова народа на Косово да запази спокойствие и да подкрепи своето правителство в този, както той го нарече, "деликатен момент". Той се изказа също и против каквито и да било промени на границите на Косово, тъй като според него това би предизвикало реакцията на радикални групи в региона. 
						Всяка промяна на границите на Косово би "насърчила авантюристите и демоните на всички форми на балкански национализъм да ... върнат отново Балканите към най-мрачните им времена", каза Бериша.

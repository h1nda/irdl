България и Русия договориха пътна карта за проекта „Южен поток“
					19/07/2010
					България и Русия постигнаха ключово споразумение за проекта за газопровод „Южен поток”, след като Москва се съгласи да намали цената на доставките на газ, когато новите договори бъдат подписани.
					(Dnevnik.bg, Агенция София нюз – 19/07/10; Медиапул, Агенция София нюз – 18/07/10; Ройтерс, АФП, Блумбърг, ИТАР-ТАСС, РИА Новости, БТА, Информационна агенция Фокус, Dnevnik.bg, Медиапул - 17/07/10)
 
					 
						
900-километровият тръбопровод ще свързва Русия с Балканите, преди да се раздели на две трасета. [Илюстрация: Катрин Гургенидзе, SETimes]
						България и Русия сключиха сделката в събота (17 юли) след продължителни преговори в северния български черноморски град Варна, като се договориха да ускорят изграждането на газопровода „Южен поток“ на територията на България. 
						 Споразумението за пътната карта обхваща етапите и сроковете за изпълнение на проекта, който се планира да влезе в пълна експлоатация през 2015 г. Под него положиха подписите си енергийните министри на двете страни – Трайчо Трайков на България и Сергей Шматко на Русия. 
						 Договорът предвижда предварително технико-икономическо проучване за реализацията на проекта да бъде изготвено до следващия февруари, когато ще бъде създадена и съвместна компания за изграждането на българския участък от тръбопровода. 
						 „Вече ускоряваме работата по „Южен поток“, заяви Шматко в събота по време на съвместна пресконференция с Трайков и вицепрезидентът на „Газпром“ Александър Медведев, който също участваше в преговорите. 
						 Планира се тръбопроводът да пренася годишно до Европа до 63 млрд. куб. м руски природен газ, заобикаляйки Украйна. Според плана той ще преминава от компресорна станция „Береговая” в Русия под Черно море до Варна, а след това ще разделя на два клона, като северозападният ще завършва в Австрия, а югозападният в Италия. 
						Български официални представители съобщиха, че разходите за изграждането на българския участък на газопровода „Южен поток“ ще бъдат около 644 млн. евро. Те обясниха също, че 17 млрд. куб. м от общия обем на газа ще се движат по вече съществуващите тръби, а останалите 46 млрд. куб. м ще захранват новите тръби. 
						Собствеността върху новия тръбопровод беше деликатен момент в преговорите. Постигнатото във Варна споразумение предвижда делът на България да бъде 50 %. 
						 Българският премиер Бойко Борисов, който не участваше в преговорите, но пристигна във Варна за церемонията по подписването, заяви, че газопроводът „Южен поток“ ще бъде от полза не само за неговата страна, но и за Сърбия и Хърватия, които също са се присъединили към проекта. 
						„Като добри съседи не искаме да им пречим да използват руски газ”, е заявил той, цитиран от руската информационна агенция ИТАР-ТАСС. 
						 В опит да диверсифицира своите доставки България, която е почти 100 % зависима от руския газ, се присъедини и към подкрепяния от ЕС проект „Набуко“, който трябва да транспортира природен газ от Централна Азия и Близкия изток до Европа. София многократно посочва, че смята и двата проекта за приоритетни. 
						Централна тема на започналите в петък преговори във Варна бяха и руските доставки на газ за България. Споразумението за пътната карта беше обявено едва след като Москва пое ангажимента да намали цените на газа за балканската държава и да премахне посредниците по договорите за доставки на газ. Това означава, че в бъдеще тези сделки ще се сключват директно между „Газпром“ и българската държавна газова компания „Булгаргаз“. 
						 „Нямаме нерешени въпроси и сложихме край на участието на посредници“, потвърди Шматко. 
						Трайков обясни, че България ще подпише нови дългосрочни договори с Русия след изтичането на сегашните през 2011 и 2012 г. София очаква да получи първия проектодоговор до 10 август. Двете страни след това ще договарят конкретните детайли на новите договори за доставка на газ до края на юни следващата година. 
						 „Това, което договорихме, е само началото, а не краят“, заяви Трайков в неделя.

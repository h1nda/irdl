Новата учебна година се характеризира както с реформи, така и със съпротива срещу тях
24/09/2003
Реформите по силата на приетия наскоро закон за образованието в Босна и Херцеговина се прилагат тази година, но не всичко протича винаги гладко.
От Бет Кампшрор за Southeast European Times в Сараево - 24/09/03
 
 
Учениците в Босна и Херцеговина (БиХ) се обучават по едни и същи учебни програми по математика и естествени науки след единодушното приемане на нов Закон за образованието през миналото лято, но друга образователна реформа, която се очакваше да намери приложение тази година, вече се спъва от политиците.
Под натиска на ОССЕ, която миналата година пое ролята на "шапка" при осъществяване на образователната реформа, всички министри на образованието на кантоните са наредили да се прекрати мюсюлманско-хърватската сегрегация в повече от 20 т.нар. " две училища под един покрив" във федерацията, където двете групи имат различни междучасия и дори различни входове към училищните сгради. Когато обаче 300 хърватски деца са дошли с родителите си на 1 септември, за да се запишат в доминираното от мюсюлманите училище в северния град Нови Сехер, те са били пресрещнати от местни дейци на националистическия Хърватски демократически съюз (ХДС), които са казали на родителите да отведат децата си в доминираното от хърватите училище в съседна община.
Съобщава се, че ситуацията е била много грозна и нагорещена.
" Човек може да каже, какво толкова се е случило?" посочи говорителят на ОССЕ Урдур Гунарсдотир. "Те го превърнаха в проблем, във въпрос на живот и смърт за хърватите, но едно от нещата, което е залегнало дълбоко в образователната реформа, са културните различия и хората, които вдигат шум сега, са се подписали под основната програма и закона за образованието."
Инцидентът в Нови Сехер напомня политически мотивираните вълнения в Бръчко преди три години по повод отказа на сръбски ученици да споделят училищната сграда с мюсюлмани. Напрежението в Бръчко отшумя и мнозина сега са съгласни, че тамошната образователна система, която обхваща хървати, мюсюлмани и сърби, работи добре. Гунарсдотир каза, че родителите обикновено започват да разсъждават разумно, когато политиката остане настрана.
"Има много хора, за които не е проблем децата им да ходят на училище с други деца, стига да опознават културното си наследство и своя език," посочи тя. "Като цяло хората не са за сегрегация - сегрегацията е грозна дума и за нея няма място през 2003 г."
Сега министрите на кантоните са тези, които трябва да гарантират спазването на съответните споразумения. Службата на върховния представител обаче даде ясно да се разбере, че е решена да принуди длъжностните лица да спазват споразуменията, налагайки глоба от 20,452 евро на ХДС на 25 август заради това, че не е издал инструкции за обединяване на две училища в едно в рамките на определения срок. Очаква се тези училища да последват примера на подобни училища в общините Вареш и Жепче, които започнаха да се обединяват миналата година.
Друга реформа, започнала през тази година, е преминаването от осемгодишно към деветгодишно задължително обучение. Комитетът на общините за учебните помагала, наброяващ 12 члена на двете автономни области, е премахнал всички спорни карти и снимки от босненските учебници и е възприел подход към военновременната история, който предлага хронологична фактология без интерпретации.
"Нямаме проблем с преподаването по история, " каза министърът на образованието на кантон №8 Йозо Марич в телефонен разговор от Широки Брег. Той не каза кога отново ще заседава комитетът.
В Република Сръбска учебната 2003-2004 година се запомни с това, че за пръв път шепа деца на завърнали се бежанци мюсюлмани ще отидат на училище във Вишеград, община Сребреница и община Зворник.

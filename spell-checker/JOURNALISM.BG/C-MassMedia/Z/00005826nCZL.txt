Югославия - вече отживелица?		31/01/2003		Когато федералният парламент приеме конституцията на новосформирания съюз на Сърбия и Черна гора, Югославия ще престане да съществува, почти 73 години след създаването й.		Душан Кошанович за Southeast European Times от Белград - 31/01/03
 		 			Югославия беше създадена през октомври 1929 г., когато крал Александър Караджорджевич реши да промени наименованието на неговата територията, влязла в негово владение след Първата световна война, от Кралство на сърби, хървати и словенци до Кралството на Югославия. Новото наименование беше словосъчетание на думите "южни" и "славяни". По време на монархията Югославия беше силно централизирана държава, доминирана от сръбския политически елит - факт, който предизвикваше смут и недоволство сред другите народности.			През Втората световна война партизаните на Йосип Броз Тито отхвърлиха монархията и създадоха федерация на републики под ръководството на комунистическата партия. Страната функционираше като "мека" диктатура, която обаче позволяваше равноправно развитие за шестте републики на федерацията. Във външните отношения на страната Тито изгради независимо отношение спрямо Съветския съюз и спечели симпатиите на Запада за самостоятелната европейска комунистическа страна извън желязната завеса. След смъртта на Тито през 1980 г. обаче, липсата на здрави реформи и невъзможността на страната да извърши мирен преход доведе до разпадането на така наречаната втора Югославия.
			Третата Югославия, създадена през май 1992 г. като федерация на двете останали републики - Сърбия и Черна гора - беше продукт на пропагандната кампания на Слободан Милошевич. Познатото на света старо наименование беше запазено по тактически съображения, подхранвани от желанието за по-плавен преход от комунистическа Югославия. Никой от плановете на Милошевич обаче не даде резултат. Третата Югославия, вместо да получи очакваното потупване по рамото, беше подложена на наказателни санкции от ООН за участието й във войните в Хърватска и Босна и Херцеговина през периода 1991 - 1995 г.			Едва след свалянето на Милошевич на 5 октомври 2000 г., страната - все още под името Югославия - успя да усети демокрацията. Новият югославски президент Воислав Кощуница подчерта от самото начало, че федерацията на Сърбия и Черна гора няма да функционира повече под името Югославия.			Това, което последва, бяха продължителни и скучни преговори между двете републики за бъдещето на държавния съюз. На 14 май 2001 г., със съдействието на представителя на ЕС Хавиер Солана, висшите ръководители на Сърбия, Черна гора и федералната държава постигнаха споразумение за учредяването на свободен съюз на двете републики, който евентуално да се присъедини към ЕС. Споразумението се оказа постоянен обект на критика, което доведе до дълго забавяне в неговото осъществяване. Накрая, в началото на декември 2002 г., конституционната комисия, отговорна за създаването на новата конституция на съюза, завърши деветмесечната си работа. Когато федералният парламент приеме проектоконституцията, което се очаква да стане през следващия месец, Югославия ще престане да съществува.			Напоследък обществото изглежда нетърпеливо да установи последиците от бъдещата промяна на името на страната. Въпросите, предизвикващи опасения, са по-скоро практически. Независимо от негативните политически асоциации, Югославия е известно и широко прието "марково наименование" от гледна точка на културата и спорта. Съответно голяма част от опасенията са, че промяната в наименованието ще доведе до загубата на национална идентичност. Управляващите обаче са твърдо убедени, че Сърбия и Черна гора са стари европейски държави, които няма нужда да бъдат прикривани под друго наименование. От друга страна, само двете не отговарят на реалното значение на думата Югославия - федерация на южните славяни, страна, която вече не съществува.

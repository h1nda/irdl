Манастирът във Фойница представя историческото наследство на БиХ
					18/04/2008
					Манастирът от 14-и век във Фойница, Босна и Херцеговина, е паметник на историята и религиозната толерантност в съвременна БиХ.
					От Юсуф Рамаданович за Southeast European Times от Сараево – 18/04/08
 
					 
						
Елемент от гербовника във Фойница. [Юсуф Рамаданович]
						Фойница, малко, живописно градче в централната част на Босна и Херцеговина (БиХ), е известна със своя францискански манастир “Св. Дух”, в който се съхранява важна част от културното наследство на страната. Не е известно кога е бил създаден манастирът, но историците са почти сигурни, че той води началото си от първата половина на 14-и век. "Във Фойница има и църква, и манастир още от времето на босненските царе," се казва в османски документи.
						В музейната колекция на манастира се съхранява Ад-Намах (Заповед) на султан Мехмед II Завоевателя, с която се гарантира сигурността и свободата на францисканците. Този документ позволявал на тогавашните францисканци да изповядват свободно вярата си между католиците в БиХ, което от своя страна разрешило запазването на босненския католицизъм през вековете.
						В музея се съхранява и гербовник от 1304 г. – вероятно една от най-старите книги в региона – съдържащ историческите гербове на някои балкански държави и на тогавашни видни босненски семейства. Изложена е и рядка нумизматична колекция.
						В момента манастирът се обновява. Уредникът на манастира Мирко Майданчич казва, че в двора се планира изграждането на механа. В механата ще бъде изпълнява музика на живо и ще бъдат сервирани само екологични храни, като заквасена сметана, сладка, сокове, различни домашно приготвени пайове и великолепните фойнишки картофи. В близкото земеделско стопанство се отглеждат около 20 тона картофи годишно.
						Освен с механата и музея, манастирът се гордее и със своята библиотека с близо 50 000 заглавия. Повечето от творбите са философски и теологически, отпечатани между 16-и и 19-и век. В архива на библиотеката са запазени повече от 3 000 документа от Османската империя, като 13 от тях датират от 1481 г.
						Днес манастирът краси и символизира Фойница. Той е смятан за пазител на историята на Фойница и гарант за нейното бъдеще.
						Босненските францисканци са много уважавани заради патриотизма си от босненската мюсюлманска общност, която ги смята за неделима част от босненската средновековна и съвременна държавност. Францисканците обичат да казват, че са отдадени на Бога и на Босна.

Гражданите на страните от ЕС ще могат да влизат в северната турска част на остров Кипър без паспорт
27/05/2004
Гражданите на страните от ЕС, включително кипърските гърци, сега трябва да показват само лична карта, за да влязат в Северен Кипър.
(АФП, Би Би Си, Ройтерс, ЮПИ, Гласът на Америка, ЕЮобзървър, Вашингтон файл, Интърнешънъл хералд трибюн, Катимерини, Кипърската информационна агенция, Анадолската агенция, НТВ МСНБС - 26/05/04)
 
 
Съединените щати вече признават премиера на кипърските турци Мехмет Али Талат за лидер на "Севернокипърската турска република". [АФП]
Кипърските турски власти облекчиха условията за влизане в страната за гражданите на ЕС, включително кипърските гърци. Вместо паспорт гражданите на 25-членния блок сега трябва да покажат само лична карта, за да влязат в управляваната от кипърските турци част от средиземноморския остров.
Решението, което влезе в сила в сряда (26 най), е част от пакета от наскоро приети мерки, чиято цел е да се подобри икономиката, особено в туристическия сектор.
"Достигнахме до нов етап в граничния контрол", каза министърът на външните работи на кипърските турци Сердар Денкташ във вторник. "Това е една нова стъпка, която позволява на кипърските турци и гърци да контактуват помежду си при по-нормални обстоятелства."
Миналата година кипърските турци вдигнаха частично забраната за пътуване, наложена през 1974 г., когато турски войски окупираха северната третина от острова в отговор на преврата, организиран от кипърските гърци с подкрепата на Атина, чиято цел бе да се обедини Кипър с Гърция.
Новата програма за влизане в страната влезе в сила по-малко от месец след двойния референдум, проведен за 24 април, по проекта на ООН за обединяване на острова, който кипърските гърци категорично отхвърлиха. Макар че мнозинството от кипърските турци гласуваха за плана, само кипърските гърци се присъединиха към ЕС на 1 май.
Неуспехът на референдумите разочарова международната общност. Както ЕС, така и Съединените щати, изразиха готовността си да помогнат за преодоляване на икономическата изолация на северната част на острова, управлявана от кипърските турци, като награда за подкрепата им за плана за обединение.
По-късно ЕС обяви серия от мерки за подобряване на връзките с турската кипърска част на острова, без да засяга въпроса за признаването на страната. Единствено Турция е признала самообявилата се република на кипърските турци.
Президентът на кипърските турци Рауф Денкташ, който пропагандираше на референдумите да се гласува против плана, заяви в сряда, че признаването на страната му трябва да предшества всякакви бъдещи преговори за обединяване. Денкташ каза също, че няма да се кандидатира за президент на изборите следващата година. В случай че бъдат възобновени мирните преговори за Кипър, правителството ще представлява кипърските турци на масата за преговори, каза той.
Междувременно Държавният департамент на САЩ посочи в сряда, че в момента смята турския кипърски премиер Мехмет Али Талат, а не Денкташ, за лидер на кипърските турци.
"Държавният секретар Пауъл се срещна с г-н Мехмет Али Талат в качеството му на лидер на общността на кипърските турци, а посланикът на САЩ в Кипър Майкъл Клосън посети г-н Талат като лидер на общността на кипърските турци", се казва в писмено изявление на Държавния департамент в сряда в отговор на въпрос, зададен от репортери. "Нашата позиция е, че той е лидер на кипърските турци."
Според гръцкия ежедневник Катимерини Вашингтон е решил да предостави 50 млн. долара икономическа помощ на кипърските турци и да приеме мерки за засилване на търговските отношения със северната част на острова и подпомагане на туристическия й сектор.

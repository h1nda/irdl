Хърватското правителство ще назначи адвокат на Готовина
01/07/2003
 
ЗАГРЕБ, Хърватия -- Правителството заяви в понеделник (30 юни), че ще определи юридически защитник, който да представлява генерал Анте Готовина пред Трибунала на ООН за военните престъпления. Загребският адвокат Горан Микулич, който представляваше правителството и по делото срещу покойния генерал Янко Бобетко, ще бъде вероятно номиниран за длъжността по време на следващото заседание на кабинета. Бившият генерал се укрива от две години след като трибуналът предяви официално обвинение във военни престъпления, извършени срещу сръбски цивилни в хода на операция, проведена от хърватската армия през 1995 година. Миналия месец той подсказа, че би могъл да се предаде. (ХИНА - 30/06/03)

Може ли да се поддържа европейският модел?
08/12/2003
&lt;FONT size="1" color="gray" face="verdana"&gt;Като цяло европейците се насърчават от техните правителства да разчитат повече на себе си и да търсят по-малко от държавата. [SETimes]&lt;/font&gt;&lt;br&gt;&lt;br&gt;
Става ли неуправляема сложната социално-политическа и икономическа ситуация в Европа? Икономистът и бивш министър на финансите на Румъния Даниел Дъяну изследва как може да се развива европейският модел.
От Даниел Дъяну за Southeast European Times от Букурещ - 08/12/03
 
 
Неотдавна участвах в дискусия на тема "Mоже ли да се поддържа европейският модел". Дебатът не бе чисто интелектуално упражнение, тъй като моделът, ако допуснем, че такъв съществува, оказва влияние на приемането на политически решения както в ЕС, така и извън него. Според политици, цялостният проект на ЕС цели да придаде специален икономически и социален смисъл на европейските общества, а именно такъв, който да излиза извън търсенето на международна конкурентноспособност.
Въпреки че твърдението за съществуването на такъв модел има своите достойнства, то подлежи на обсъждане. От една страна в Европа могат да се открият черти на капитализма, които са отчетливо различни от така наречения англо-саксонски вариант, както и от разновидността, съществуваща в развитите азиатски страни. От друга страна, социално ориентираната държава, макар и в различни варианти, е повсеместна черта на развития капитализъм в целия свят. Освен това, в последните 2-3 десетилетия под влияние на глобализацията настъпи известно сливане на моделите на функциониране на капитализма.
В Европа съществува значително социално и икономическо разнообразие. Хората в него различават скандинавски модел (с акцент върху социалното преразпределение), британски модел (който е близък до американския) и средиземноморски модел, който изглежда по-"безпорядъчен", въпреки че нарастващите бюджетни дефицити на Германия и Франция хвърлят известно съмнение на тази оценка. Някои аналитици посочват стремящите се в ЕС страни от Централна и Източна Европа като примери за по-либерална (в европейския смисъл) форма на капитализъм. И така, докъде ни води всичко това по отношение на европейския модел?
За да се отговори на този въпрос, бих казал, че не трябва да се подценява влиянието на изграждането на ЕС като процес с голяма дълбочина и мащаб. Проектът на ЕС може да се разглежда най-малко в две направления. Едното се корени в самото изграждане, което цели да разпространи общи стандарти в Съюза и да наложи общи правила за приемане на политически решения и създаване на институции. Бих посочил тук Социалната харта, която е опит да са унифицира социалното измерение на Съюза.
В същото време проектът на ЕС, затънал в проблеми и политически дилеми и компромиси между разширение и развитие, е изправен пред предизвикателството да се справи с увеличаващите се сложности. Съюзът все по-често прилага общ знаменател в отделните социални и икономически области. Но той е обременен от явно противоречие между своя дълбоко вкоренен социален модел и необходимостта да направи пазарите по-гъвкави. Това противоречие нямаше да се чувства толкова остро, ако липсваше огромният натиск, упражняван от глобализацията и конкуренцията от страна на икономиките с по-ниско платена работна ръка (в това число съседните източноевропейски страни).
Глобализацията и специално либерализацията на финансите и търговията, подкопават разточителната социално ориентирана държава в Западна Европа. Социалните помощи се съкращават по необходимост и пенсионните системи се преструктурират. Тези болезнени и политически чувствителни мерки се извършват на фона на стареене на населението, което е определяща демографска тенденция в Европа и другаде.
Като цяло европейците се насърчават от техните правителства да разчитат повече на себе си и да търсят по-малко от държавата. Въпреки че глобализацията съдържа не прост идеологически компонент, действащите сили са набрали голяма скорост, която се определя от технологическите промени и усилената конкуренция. Последната може да бъде сдържана от действия на протекционизъм (в търговията и конкурентната девалвация) и съображения за сигурност, но нейните мащаби в момента са безспорни. По-далечното бъдеще ще зависи от много социални, икономически и политически променливи величини и в този смисъл можем да се позовем на историята. Поучително е да си спомним какво последва след викторианския период през 19 век, който се счита от много историци като добра илюстрация на либерализацията, включително на свободното движение на работната ръка.
Може да се каже, че глобализацията все повече пренася на международната арена идеологическата конфронтация между левите и десните в демократическите общества. Това може да се види в такива явления, като антиглобализационната реакция в богатите страни, застоя в търговските преговори и увеличената международна конкуренция между социал-демократическите и центристко-десните партии. Хуманните усилия за решаване на глобалните проблеми на бедността, пример за които са международните финансови организации, може да се припишат на същите тези процеси.
Еволюцията на европейския модел в бъдеще ще зависи от редица фактори. Един от тях е свързан с управлението на увеличаващата се сложност на проблемите. В името на икономическата и социалната функционалност ЕС ще трябва да намери по-удачни институционални и политически конструкции. Сблъсъкът на постановки и идеи ще влияе също на събитията. Например, мащабните провали на финансовите и енергийните пазари доведоха до нов период на пазарно регулиране, което по съответен начин формира държавната политика (законът Оксли-Сарбейнс в САЩ е ясен пример за това).
Прагматизмът в политиката е значително по-популярен от фундаментализма, макар че закоравелите идеологии присъстват в коридорите на властта. Държавната политика е принудена да преразгледа тезисите на старите времена, такива като необходимостта държавата да осигурява обществени блага, за да може да възстанови репутацията си, разклатена по време на корпоративните скандали. Въпросът е свързан както с националната, така и с външната политика. За последната спешно на дневен ред излизат такива въпроси, като опазването на околната среда, спирането и изкореняването на болестите в бедния свят, осигуряването на питейна вода и борбата с бедността. Такъв дневен ред ще спомогне също за справяне с международния тероризъм. Във всички тези области европейският модел има какво да каже и да направи. Но за да успее, той трябва да внесе значителен принос в развитието на света през следващите години и десетилетия - в икономически, социален и политически план.

Домовете на турски теолози бяха обискирани в хода на разследването на убийствата на християни през 2007 г. 
					31/03/2011
					 
						АНКАРА, Турция -- В сряда (30 март) полицията извърши внезапни обиски в домовете на няколко професори по теология като част от разследването на убийствата през 2007 г. на трима християнски мисионери. Сред претърсените домове беше и този на Зекерия Беяз, известен теолог от Истанбул, който написа непубликувана книга за политическата дейност на определени религиозни групи в Турция. Засега полицията няма заповед да извършва каквито и да било арести, въпреки че петима турски офицери на активна служба и двама цивилни граждани бяха арестувани на 21 март в хода на същото разследване. 
						Преди това петима цивилни граждани бяха арестувани и обвинени в убийство във връзка с убийствата в централноанадолския град Малатия. Прокуратурата разшири обхвата на разследването си, подозирайки, че убийствата може да са част от така нареченото дело "Ергенекон", предполагаем заговор за сваляне на правителството чрез създаване на хаос в страната. 
						Други новини от сряда -- Водещият прокурор по това дело Зекерия Йоз беше отстранен от делото. Йоз, който заяви, че това решение е изненада за него, ще смени работата си като част от поредицата от нови назначения, извършени от Висшия съвет на съдиите и прокурорите. (Заман, Сабах - 31/03/11; Хюриет, Си Ен Ен Тюрк - 30/03/11)

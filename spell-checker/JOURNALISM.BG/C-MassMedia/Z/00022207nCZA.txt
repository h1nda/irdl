В борбата на Македония срещу незаконния трафик на хора се забелязва напредък
					12/04/2007
					По-добро прилагане на мерките срещу незаконния трафик и по-строги санкции са препоръките, включени в доклада на Държавния департамент на САЩ.
					От Марина Стояновска за Southeast European Times от Тирана -- 12/04/07.
 
					 
						
"Балканският бос на проституцията" Дилавер Бойку-Леку бе освободен от затвора миналия месец. [Гети Имиджис]
						Македония е отбелязала напредък в борбата срещу незаконния трафик на хора през изминалата година, се казва в доклад на Държавния департамент на САЩ. В страната обаче продължават да се въвеждат жени и деца с цел сексуална експлоатация, а мерките, обявени от правителството, все още не се прилагат изцяло. 
						Констатациите са от последния доклад за страната по практиките в областта на човешките права, публикуван миналия месец от Бюрото за демокрация, човешки права и труд. Документът обхваща 2006 г. 
						През годината са били разследвани най-малко 30 случая, свързани с незаконен трафик, дадени са под съд 100 души, а 56 са признати за виновни и осъдени за незаконен трафик, се казва в доклада. В него се отбелязва, че редица дела срещу известни личности са приключили, докато други са в процес на разглеждане. 
						Македония е както транзитна страна, така и крайна дестинация за трафика на жени и деца, и в по-малка степен отправна точка за него, се казва в доклада. В частност жени и деца от Албания, България, Молдова и Румъния се транспортират най-често през Македония на път за Косово, Сърбия и страни от Западна Европа. 
						Поне на хартия македонското правителство се опитва да води по-твърда борба. През март 2006 г. то прие национален план за действие и стратегия за борба с незаконния трафик на хора. 
						Двата документа призовават за засилване на обучението, повече програми за информиране и превенция и определяне на национален координатор за незаконния трафик. 
						Държавният департамент обаче посочва, че "до края на годината много от точките в плана за действие все още не са били приложени на практика." 
						Като положителен пример в доклада се отбелязва, че няколко държавни служители, участвали във вериги за незаконен трафик, са били наказани. Полицай от Гостивар и началникът на полицията в Гевгелия са били осъдени на лишаване от свобода за участието им в незаконен трафик на имигранти. 
						В доклада се добавя, че Македония трябва да прилага наказания, които да отговарят на тежестта на престъплението и които са достатъчно строги да възпират евентуалните закононарушители. 
						Специален случай, споменат в доклада, е този с Дилавер Бойку-Леку, т. нар. "балкански бос на проституцията". През 2003 г. той бе осъден на четири години и девет месеца затвор, но бе изпратен в заведение за изтърпяване на наказания с "отворен режим" и либерална политика по отношение на отпуските, което му е дало възможност потенциално да заплашва свидетели, докато е бил в отпуск. 
						През юни 2003 г. Бойку-Леку избяга от затвора, макар че няколко седмици по-късно бе заловен в Черна гора и изпратен обратно в Македония. Миналия месец Апелативният съд в Битоля реши да освободи Леку пет месеца по-рано за "примерно поведение".

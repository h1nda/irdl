Основа на сигурността е регионалното сътрудничество, заяви сръбското министерство 
					15/11/2011
					Страните от региона трябва да реагират съвместно на заплахите за сигурността, каза държавният секретар на сръбското министерство на отбраната Таня Мишчевич.
					От Бояна Милованович за Southeast European Times от Белград -- 15/11/11
 
					 
						
Сръбската армия стана професионална тази година. [Ройтерс]
						Според социологическите проучвания сръбските въоръжени сили се радват на по-голямо доверие от гражданите в сравнение с всички други държавни институции. От тази година армията е вече професионална и обучените военнослужещи са по-готови за предизвикателствата, които ги очакват. 
						Кореспондентът на SETimes Бояна Милованович разговаря с държавният секретар на сръбското министерство на отбраната Таня Мишчевич за най-големите рискове за сигурността на страната и позицията на армията относно присъединяването към НАТО и Косово. 
						
						SETimes: Кои са понастоящем най-големите рискове за сигурността на Сърбия? 
						
						Таня Мишчевич: Едностранната декларация за независимост на Косово е сериозна заплаха както за Сърбия, така и за целия регион. Видяхме, че всеки път, когато имаме едностранни действия, това е водило до напрежение в Сърбия и в съседните страни. 
						Организираната престъпност също е проблем за сигурността, тясно свързан със системната корупция, което е сериозен проблем за държавата и обществото. 
						Сред другите заплахи са още всякакъв вид трафикантство и контрабанда, тероризъм и екстремизъм - религиозен и национален. 
						Екстремизмът е сериозна заплаха за сигурността, не само за Сърбия, но и за целия регион и дори за Европа. Когато говорим за сигурност, говорим за необходимостта от сътрудничество между Сърбия, Европа и региона. 
						
						SETimes: Доколко превръщането на сръбските въоръжени сили в професионална армия е променило системата за сигурност? 
						
						Мишчевич: Преминаването към професионална армия доведе до голяма промяна и трансформация. Сръбската армия е решена да участва в мироподдържащи мисии, което не бе възможно при задължителната военна служба, а само при професионалистите. Има също възможност за доброволна служба и имаме голям интерес към нея. 
						
						SETimes: Интересът към военно обучение в Сърбия расте, както и доверието на гражданите към армията. Как си обяснявате това? 
						
						Мишчевич: Армията прогресира и вече има много добри позиции в очите на гражданите, особено след 90-те години на ХХ в. 
						
Индивидуалните реакции при заплахи за сигурността ще струват много по-скъпо в настоящите времена на икономическа криза, каза държавният секретар на сръбското министерство на отбраната Таня Мишчевич. [Никола Барбутов/SETimes]
						Тази година бе основан Университетът по отбрана, съставен от Военната академия и Военномедицинската академия. Всеки пост във Военната академия привлича осем пъти повече кандидати [от преди]. 
						Завършилите Военната академия не стават непременно офицери, те могат да изберат и цивилна служба. Военномедицинската академия привлича цели 12 пъти повече кандидати, не толкова заради икономическата криза и факта, че образованието им гарантира известна работа, а по-скоро заради качеството, което предлага. 
						
						SETimes: Споменахте, че Косово и ситуацията там са риск за сигурността. Как ще реагира сръбската армия, за да избегне конфликт? 
						
						Мишчевич: Министерството на отбраната и сръбските въоръжени сили са част от органите на изпълнителната власт на тази страна и ние следваме политиката на тези органи. Армията си сътрудничи добре с КФОР, с които си партнираме и осигуряваме мира основно за гражданите в Северно Косово, но също и на цялата територия. 
						
						SETimes: Въпросът за членството на Сърбия в НАТО предизвиква противоречиви гледни точки. Каква е позицията на армията? 
						
						Мишчевич: Въз основа на парламентарна резолюция военният неутралитет е позицията на Сърбия. Министерството на отбраната може да има собствена позиция, но решението дали държавата да се присъедини към НАТО е държавен въпрос и държавата ще вземе това решение въз основа на разходите и придобивките от членството. 
						
						SETimes: Доколко е важно регионалното сътрудничество за това, Сърбия да преодолее рисковете за сигурността си? 
						
						Мишчевич: То е неизбежно, не само защото сме от една и съща среда и обща държава в миналото или защото имахме нещастната история от 90-те години на ХХ в., но и [защото] в бъдеще ще бъде опасно, ако реагираме на предизвикателствата за сигурността поотделно, вместо съвместно. 
						Индивидуалните реакции ще струват много по-скъпо в тези времена на икономическа криза, когато бюджетите са свити и държавите се обръщат една към друга. Има добри основания за регионално сътрудничество. 
						Сърбия има споразумения за сътрудничество в сектора на отбраната с повече от 50 държави. Съвместните маневри и съвместното участие в многонационални операции увеличава доверието между армиите в региона.

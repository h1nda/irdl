Димитров: Партньорството не означава само молба към САЩ за защита
31/03/2003
&lt;FONT size="1" color="gray" face="verdana"&gt; [Снимка Томислав Георгиев]&lt;/font&gt;&lt;br&gt;&lt;br&gt;
Никола Димитров, посланик на Македония в САЩ от ноември 2001 г., е бил съветник на президента Борис Трайковски по национална сигурност. На 30 години, той е най-младият македонски посланик. В интервю за кореспондента на Southeast European Times Слободанка Йовановска той дискутира Адриатическата харта и отношенията на Македония със САЩ, НАТО и ЕС.
Слободанка Йовановска за Southeast European Times от Скопие - 31/03/03
 
 
Southeast European Times: През този месец Вашингтон ще подпише Адриатическата харта за партньорство между Македония, Албания и Хърватска. Защо този документ е толкова важен?
Посланик Никола Димитров: Идеята да се установи това важно партньорство се роди преди срещата на високо равнище в Прага през ноември миналата година и преди ситуацията в Ирак да застане начело в дневния ред на международната общност, с приемането на резолюция 1441 на Съвета за сигурност на ООН. Високо ценя факта, че американското правителство остава ангажирано и подкрепя това партньорство за свобода и сигурност в този момент на кризата. Това е ясно доказателство за решимостта на САЩ да подкрепят тази регионална инициатива и да работят за завършването на историческия процес за обединена и свободна Европа.
SE Times: Каква е целта на това официално заявено партньорство? Освен политическата подкрепа за членство в НАТО, могат ли тези три страни да очакват нещо повече?
Димитров: Хартата в никакъв случай не е гаранция за членство в НАТО. И все пак тя е потвърждение, че Македония, Албания и Хърватска принадлежат към семейството на свободните демокрации на НАТО и че те ще получат подкрепата на САЩ и конкретна помощ по пътя на изпълнение на изискванията за членство. Хартата означава също така, че три страни от региона, въпреки всички техни различия, са решили да си сътрудничат и да работят съвместно за присъединяване към Алианса и да споделят неговите ценности, отговорности и преимущества. Това е добре за тях, за региона, и за САЩ и НАТО.
Изискванията за членство остават такива, каквито се прилагат и за страните, поканени да се присъединят в Прага. Това, което хартата внася в допълнение към Вилнюската декларация - допринесла за принципите на солидарността и съвместното сътрудничество и повишила яснотата по отношение на всяка отделна страна-кандидатка -е политическата решимост и конкретната помощ на американското правителство по нашия исторически път към Алианса.
SE Times: Дали кризата в Ирак добави тежест и значение към това ново партньорство с Вашингтон, официално обявено чрез Адриатическата харта?
Димитров: Хартата е обща декларация за свобода, демокрация и стабилност. Тя е израз на общите ценности. В този смисъл нейната доктрина е универсална. Иракската криза напомни още веднъж, че НАТО е организация, която се занимава със сериозни и трудни проблеми, както и с въпросите на войната и мира. С други думи, тя напомни, че ако ние искаме да се присъединим към Алианса, трябва да сме готови да правим доста трудни избори. Когато съществуват различия между съюзниците, ние трябва и ще взимаме нашите решения на основата на ценностите и убежденията, които всички сме подкрепили.
SE Times: При последната си визита в Македония, председателят на Европейската комисия Романо Проди заяви, че източноевропейските страни не могат да разчитат на Европа за своето икономическо развитие и на САЩ за своята сигурност. Силите на ЕС ще заменят частите на НАТО в Македония в края на този месец, но македонското правителство все още търси закрила от Вашингтон. Защо?
Димитров: Трябва да заявя, че партньорството със САЩ не означава просто молба за защита. То означава взаимна готовност и сътрудничество с оглед на това да се даде възможност на страните от региона, Македония в това число, да участват в процеса на стабилизация и осигуряването защитата на ценностите като свобода и демокрация, като в същото време споделят преимуществата от тези отговорности. Това е нашето разбиране за членството в НАТО. Още повече, имайки предвид, че ЕС ще използва активите и материално-техническото оборудване на НАТО - което означава, че те ще бъдат допълващи се, а не конкуриращи се сили - никой не би могъл да види някакво противоречие в нашите два основни приоритета: присъединяването към НАТО и ЕС.
SE Times: Може ли споровете за Ирак и влиянието на някои европейски страни да се отразят на резултата от тази Харта? Трябва ли Македония, Албания и Хърватска да поемат някакви конкретни задължения като партньори в , да речем, борбата срещу тероризма?
Димитров: На първо място, Македония вече е предприела много конкретни действия в подкрепа на международната война срещу тероризма, в това число изпращане на военни части след конфликта в Афганистан. Тъй като в последния вариант на Хартата за партньорство не се споменава, разбира се, ситуацията в Ирак, искам много ясно да заявя няколко неща в тази връзка. Не е тайна, че кризата, засягаща Ирак, е сериозен тест за политическото единство на трансатлантическо и междуевропейско ниво. Когато Македония заявява своята позиция относно иракската криза заедно с деветте страни от Вилнюската група, основният момент е, че разбирателството със САЩ не означава да бъдеш антиевропейски настроен. Въпреки настоящите различия, ние твърдо вярваме, че съществува сходство на интересите между Европа и САЩ.

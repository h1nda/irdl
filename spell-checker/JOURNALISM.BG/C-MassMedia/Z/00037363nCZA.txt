Албания разширява своите възобновяеми енергийни ресурси
					09/02/2011
					Въпреки внушителните ресурси на Албания, липсата на инфраструктура пречи на страната да реализира своя потенциал.
					От Линда Карадаку за Southeast European Times от Тирана – 09/02/11
 
					 
						
ВЕЦ „Фиерза” на река Дрин, Албания. [Ройтерс]
						Въпреки че цялата енергия в Албания се произвежда от водноелектрически централи, държавата използва едва 35 % от потенциала. Това важи и за други възобновяеми енергийни източници. 
						„Моята страна има потенциал да се превърне в малка, но силна енергийна суперсила в региона. Имаме привилегията да имаме излаз към Италия – един от най-големите потребители на енергия в Европа и в света, което ни мотивира да се съсредоточим върху енергетиката”, заяви премиерът Сали Бериша на Албано-италиански икономически форум в Милано в края на януари. 
						Албанското правителство се опитва да привлече инвеститори чрез благоприятна за бизнеса правна рамка и енергийна политика. В момента се изпълняват около 100 договора, които предвиждат изграждането на приблизително 264 хидроенергийни съоръжения. 
						Някои от най-важните подписани договори са за централи, които ще бъдат разположени на реките Девол, Дрин и Вьоса. Те ще бъдат изградени от инвеститори от Австрия, Норвегия, Италия и Германия. 
						В същото време се провеждат три процедури за възлагане на поръчки за инсталации за производство на електроенергия – ВЕЦ „Скавица” на река Черни Дрин, както и водноелектрическите централи на реките Вьоса и Осуми. 
						Политиците от опозицията обаче твърдят, че не всичко в процесите е редовно. Те посочват предполагаеми злоупотреби. 
						Депутатката от Социалистическата партия Ермонела Фелай обвини члена на кабинета Генц Рули – в момента министър на земеделието – че е толерирал нередности при възлагането на поръчки, докато е заемал предишния си пост в енергийното министерство. Тя отправи критики и към настоящия министър на интеграцията Майлинда Брегу заради участието на семейството й в десет хидроенергийни сделки. 
						Лидерът на социалистите Еди Рама заяви, че в министерството на икономиката, търговията и енергетиката работят „крадци”. 
						„Правителството работи за повишаване на прозрачността при предоставянето на концесии за водноелектрически мощности и се отнася с внимание към всички етапи от този процес”, бе отговорът на министерството, което посочи, че обвиненията трябва да бъдат доказани от съответните институции. 
						В края на 2010 г. се проведоха разговори за повишаване на цените за потребителите. Три основни енергийни компании в страната – фирма „Електроразпределение”, операторът на електропреносната система и "Албанската енергийна корпорация" – поискаха да бъдат увеличени цените за битовите и промишлените потребители. 
						Според критиците обаче увеличението е неуместно в момент, когато водните запаси на страната са на рекордно високо ниво.

Сърбите отбелязват годишнината от смъртта на премиера Джинджич
					15/03/2010
					Какво би станало, ако...? Седем години след убийството на премиера Зоран Джинджич обществеността си задава въпроса доколко Сърбия щеше да бъде различна днес, ако Джинджич беше жив.
					От Бояна Милованович за Southeast European Times от Белград -- 15/03/10
 
					 
						
Сръбският президент Борис Тадич поставя цветя на гроба на премиера Зоран Джинджич в петък (12 март). [Никола Барбутов/SETimes]
						Може би Зоран Джинджич е изпреварил времето си като държавник, най-вече с решимостта си да поведе Сърбия по пътя към евро-атлантическата интеграция. Той не доживя да види това. 
						"Нуждаем се от нов обществен консенсус, от отлагане на всички спорове и конфликти, трябва да запретнем ръкави и да въдворим ред тук", каза някога Джинджич, упорито отстояващ идеята си, че сърбите трябва да се борят за по-добър живот. "Резултатите не зависят само от мен, а и от милионите хора, които трябва да направят нещо за себе си." 
						 Малцина разбираха или споделяха упоритостта на Джинджич. Неговото послание обаче има трайна сила, както показа дългата опашка от хора, които търпеливо чакаха с часове, за да отдадат почит на гроба на убития лидер в петък (12 март), седем години след смъртта му. 
						"Ако Зоран беше жив, престъпността нямаше да бъде толкова голяма. Щеше да е много по-добре, ако той беше с нас през цялото време", каза за SETimes Мирослав Паункович, на 56 г. 
						 Зорица Станаревич, на 48 г., смята, че развитието в Сърбия е спряло след убийството на Джинджич. 
						"Преди се движехме като бърз влак, а сега всичко е застинало. Страната ни е същата като нашите железници. Нищо не е същото без него", каза Станаревич за SETimes. 
						За да отдаде своята почит, 26-годишната Йована Томашевич пътува до Белград от централния град Крагуевац. Тя смята, че Сърбия вече би била в ЕС, ако Джинджич беше жив. 
						"[Президентът] Борис Тадич допринесе за по-нататъшния напредък на Сърбия", казва младата жена. "Не мисля, че е идеален, но той е най-добрият избор в момента." 
						Държавните служители твърдят, че нацията трябва да се ръководи от визията на Джинджич за европейска Сърбия. 
						"Трябва да мислим за това, което той обеща и по този начин даде смисъл на живота ни", заяви Тадич. "Смятам, че в Сърбия все още има готовност, както и надежда, желание и обещания. Намерението ми не е да прекараме няколко години в празни обещания, а да завършим започнатото от Зоран, и аз не мога да направя това без младите хора." 
						Премиерът Мирко Цветкович припомни, че Джинджич е придвижил Сърбия към европейска интеграция, вместо към изолация. 
						"Днес целите остават същите", заяви Цветкович, отбелязвайки, че тези политики ускоряват икономическия растеж. 
						 Гордана Маткович, министър по социалните въпроси в кабинета на Джинджич, посочи, че нейният началник е изисквал ефективност, както и смелост да се вземат решения, които често са били политически непопулярни, но необходими. 
						"Струва ми се, че Джинджич беше убит точно заради целта му да направи много радикални и бързи промени в Сърбия", каза Маткович. 
						Милорад Улемек, бивш командир на специална полицейска част, наречена „Червените барети”, беше осъден на 40 години затвор за организирането на убийството на Джинджич. Същата присъда получи и прекият извършител на убийството, заместникът на Улемек Звездан Йованович. 
						Членове на т.нар. "Земунски клан" също получиха затворнически присъди за участие в заговора.

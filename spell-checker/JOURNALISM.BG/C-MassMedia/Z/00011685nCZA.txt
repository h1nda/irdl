България продължава договора за реформа на митниците 
					
				
					18/08/2004
				
				
						България удължи договора си с британската консултантска фирма Crown Agents, която бе наета за пръв път през 2001 г., за да съдейства на страната при прилагането на всеобхватната митническа реформа. 
					
				
						(Различни източници)
 
					
				 
					
Международните консултанти Crown Agents бяха наети за пръв път от България през ноември 2001 г. за да съдействат на правителството при оптимизирането на митническата администрация, покривайки изискванията на ЕС и повишавайки събираемостта на митническите приходи. [Файл]
					
							Навлизайки в нов етап от програмата си за митническа реформа, България реши да продължи договора с международните консултанти от Crown Agents. Британската компания бе наета за пръв път през номеври 2001 г., за да съдейства на правителството при оптимизиране на митническата администрация, покривайки изискванията на ЕС и повишавайки събираемостта на митническите приходи. 
						
					
							Някои от най-важните задачи в рамките на програмата включваха противодействие срещу корупцията в митническата система, както и улесняване и стимулиране на легалната търговия, заяви българският финансов министър Милен Велчев през юли, обявявайки продължаването на договора на стойност 12.3 млн. евро. 
						
					
							В доклада си за оценка на корупцията през 2002 г. българският Център за изследване на демокрацията отбеляза, че макар резултатите от дейността на Crown Agents през първата година от сключения договор да изглеждат “скромни”, налице са признаци на намаляване на корупцията в митническата система. Те включват 70 % увеличение спрямо същия период на миналата година на разкриваемостта на митническите измами, както и факта, че контрабандните канали са загубили политическата си протекция. През юли 2002 г. България затвори главата “Митнически съюз” от преговорите си за присъединяване към ЕС. 
						
					
							Събираемостта на митническите приходи също преживя тласък, нараствайки от приблизително 1.4 млрд. евро през 2002 г. на 1.6 млрд. евро през 2003 г. През юни 2004 г. са били събрани 166 млн. евро, като според прогнозите сумата за цялата година следва да достигне почти 1.8 млрд. евро. 
						
					
							“Сравнявайки последните четири месеца на 2003 г. с последните четири месеца на 2002 г. кумулативното увеличение бе приблизително 43 %, “ посочи Велчев. 
						
					
							В реално изражение, отбеляза министърът, увеличената събираемост на митническите задължения се превръща в допълнителни 250 млн. евро за правителствената програма за социални реформи. 
						
					
							Новият договор на стойност 16.2 млн. евро влезе в сила на 1 август и ще изтече през декември 2006 г. в навечерието на очакваното присъединяване на България към ЕС на 1 януари 2007 г. 
						
					
							“Акцентът на новия договор ще бъде върху движението на високорискови стоки като алкохол, цигари и горива,” заяви Велчев. Включени са разпоредби за въвеждане на нови контролни механизми, свързани с изискванията, които България трябва да изпълни като бъдеща външна граница на ЕС, както и за подобрения на вече съществуващи механизми. 
						
					
							През втората фаза на програмата броят на мобилните екипи, въведени през първия етап, ще нарасне от 10 на 15, за да се усили контролът вътре в страната. 
						
					
							“Ползата от консултантите е очевидна. Възвращаемостта на инвестициите в програмата на Crown Agents е вече над 50:1,” каза Велчев. “Едва ли има друг договор в рамките на системата на държавата администрация, който да е постигнал такъв успех.”

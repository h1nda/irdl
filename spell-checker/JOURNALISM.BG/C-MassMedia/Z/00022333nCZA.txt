Хърватските социалдемократи си търсят нов лидер 
					24/04/2007
					Само един ден, преди здравословното му състояние да се влоши, Ивица Рачан подаде оставка като лидер на най-силната опозиционна партия в Хърватия. Социалдемократическата партия, която бе под ръководството на Рачан в продължение на почти две десетилетия, трябва да избере нов лидер.
					От Наташа Радич за Southeast European Times от Загреб – 24/04/07
 
					 
						
Бившият хърватски премиер Ивица Рачан напусна политиката по-рано този месец. [Гети Имиджис]
						Най-силната опозиционна партия в Хърватия, Социалдемократическата партия (СДП), ще проведе извънредна партийна конференция на 2 юни с една единствена задача -- избор на нов лидер. Парламентарните избори са насрочени за ноември и пред новия лидер на партията стои трудна задача. 
						Ивица Рачан, бивш премиер и лидер на СДП, се бори за живота си. Той се намира в критично състояние, след като ракът е обхванал мозъка му. 
						Само един ден, преди да изпадне в кома, 63-годишният Рачан публично подаде оставката си като лидер на СДП. В отворено писмо до обществеността той заяви, че "му е нужно да се съсредоточи върху борбата си за живот". 
						Рачан е смятан за символ на хърватската социалдемокрация, след като в продължение на 17 години бе лидер на СДП. "Сега ще трябва да продължите работата си без мен," заявява той в писмото си до партийните членове, в което мнозина виждат политическото му завещание. 
						Тонино Пикула, бивш външен министър и близък негов колега, каза, че Рачан го е написал на ръка, независимо от ужасната болка. В текста Рачан призовава за единство сред членовете на СДП. Той им напомня за социалдемократическите ценности, които те трябва да прилагат в обществото, като ги призовава да запазят решителността си и да продължат добрата си работа. 
						Сега, след като СДП се готви да обърне нова страница без Рачан, който бе силен и решителен водач, започнаха да се проявяват признаци на конкуренция в самата партия. 
						Основният въпрос е дали новият лидер да бъде и кандидат за премиер в ноемврийските избори, или двата поста да бъдат заети от различни хора. 
						Ако лидерът на партията не възнамерява да се кандидатира за премиер, тогава заместник-председателят на СДП Желка Антунович е най-силният кандидат. Тя се радва на силна подкрепа от членовете, но не е популярна сред широката общественост. 
						По тази причина на преден план излизат по-млади партийни членове, като Зоран Миланович и финансовият експерт Любо Юрчич. Независимо от липсата на подкрепа в самата партия те се надяват да се харесат на избирателите. 
						Състоянието на СДП в епохата след Рачан е все още неясно. То обаче ще стане по-ясно на предстоящата партийна конференция, чиято цел ще бъде партията да влезе отново в релси, след като нейният дългогодишен лидер напусна сцената.

Сърбия: Шест години след свалянето на Милошевич от власт
					23/10/2006
					Въпреки че 5 октомври 2000 г. сложи край на авторитарното управление на Слободан Милошевич, много сърби смятат, че пълното скъсване с предишния режим, както и изкореняването на широкоразпространената корупция и организирана престъпност, тепърва предстои.
					От Давор Коникушич за Southeast European Times от Белград - 11/10/06
 
					 
						
Поддръжници на Демократичната опозиция на Сърбия на протестна демонстрация на 29 септември 2000 г. в Белград. Слободан Милошевич се оттегли под обществения натиск, което сложи начало на нова политическа епоха. [Гети Имиджис]
						На 5 октомври Сърбия отбеляза важна годишнина - шест години от масовите демонстрации в Белград, които отбелязаха края на управлението на Слободан Милошевич. На този ден Демократичната опозиция на Сърбия (ДОС) събра няколко стотици хиляди души пред бившата сграда на парламента в Белград. По-късно имаше сблъсъци с полицията, граждани нахлуха в парламента и в националната телевизия и на следващия ден Слободан Милошевич призна поражението си на изборите на 24 септември. Кандидатът на ДОС за президент Воислав Кощуница пое функцията на югославски президент. 
						Шест години по-късно, гражданите се питат "какво се е променило?" Макар че обществото със сигурност е очаквало повече и въпреки убийството на един от най-активните реформатори, Зоран Джинджич, наистина в страната има големи промени. Не се виждат дълги опашки за хляб и мляко, не се продава газ в пластмасови бутилки на улицата, хората използват кредитни карти, заплатите в динари вече имат покупателна стойност, пенсиите се изплащат горе-долу редовно и на страната вече повече от шест години не се налагат санкции. 
						Най-големите икономически успехи бяха постигнати през първите три години след свалянето на Милошевич от власт, смятат наблюдателите. "Сегашното правителство само продължи да приема с малко промени наредбите, подготвени от предишното правителство", заявява министърът на енергетиката Кори Удовички. В резултат на това "се поддържа икономическата стабилност, постигната през предишните години".. 
						Въпреки това Сърбия има многобройни проблеми. Пътят на страната към статут на кандидатка за членство в ЕС бе блокиран поради неспособността на правителството да залови обвинения от Хагския трибунал Ратко Младич. Косовският проблем все още не е решен. Сръбските граждани рядко пътуват в чужбина и сега са им необходими визи не само за всички други европейски страни, но също и за някои от най-близките съседни страни като България, Унгария и Румъния. Повечето граждани не са доволни от темповете на икономическия преход и от своя жизнен стандарт. 
						Всички тези проблеми ще бъдат наследени от победителите в бъдещите избори, като повечето анализатори са единодушни, че тези проблеми трябваше да се решат много по-отдавна. Например едно от предизборните обещания на ДОС бе приемането на новата конституция. За това бяха необходими шест години. 
						
Премиерът Зоран Джинджич, застрелян през 2003 г., бе енергичен поддържник на реформите. [Гети Имиджис]
						"Доходите на гражданите нарастват с 4 до 5% годишно", твърди Владимир Гоати, научен консултант в Института за социални учения в Белград. "Това е един добър ръст за развитите страни, но той не е достатъчен за Сърбия. Положително явление е, че прилагаме европейските стандарти, че сме част от международната общност и че подобряваме отношенията си с нашите съседи. Те не са изключително сърдечни, но все пак съществуват. Добре е, че няма политически убийства. Обаче бавната и непоследователна раздяла с режима на Милошевич е петно за демократичното правителство", заявява той. 
						Според социолога Зарко Требешанин много граждани са недоволни, тъй като от икономическите могули, близо до бившия режим, не е била потърсена отговорност за съмнителния, често безкрупулен начин, по който са придобили богатството си. "Гражданите се чувстват измамени, тъй като са осъзнали, че хората, които са забогатели поради връзките си с Милошевич, не са били наказани. Затова те са обезверени и потиснати. Сръбските граждани не гласуват, тъй като смятат, че няма значение кой ще спечели изборите," заявява той. 
						Според бившия външен министър Горан Свиланович, демократичните сили в Сърбия успели да се договорят за необходимостта от свалянето на Милошевич, но всичко приключило дотам. "Не съществува никакъв консенсус по други въпроси както по преценяването на отговорността на Милошевич, така и за бъдещето... Имахме абсолютен консенсус само по едно действие и по нищо друго. И го извършихме", казва той. 
						От друга страна, според Свиланович, съществува някакъв "негативен консенсус" по въпроса за политиката зад убийството на Зоран Джинджич. "Тези, които стреляха, ще бъдат пожертвани и ще свършат в затвора. Нищо извън това не може да бъде предмет на дискусия и никой извън това няма да поеме отговорност, " казва той. 
						Президентът Борис Тадич отбеляза годишнината с пресконференция. "2007 година има политическо значение за Сърбия", каза той пред журналисти. "С решаването на статута на Косово и осъществяването на сътрудничеството с Хагския трибунал, Сърбия може да бъде страна, която е много по-близо до ЕС, което означава повече инвестиции и решението на най-големия въпрос - бедността." 
						Пети октомври бе също възможност за сръбските граждани да си спомнят за двамата убити по време на протестите, както и 65-те ранени. Момчило Стакиш умря от сърдечен удар, а активистката на Сръбската демократическа партия (ДСС) Ясмина Йованович бе прегазена от камион. "Преди шест години тя отиде от Поморавие до Белград с единственото желание Сърбия да бъде по-добра страна", заяви министърът на вътрешните работи и заместник-председател на ДСС Драган Йочич, който положи цветя на паметника й от името на премиера Воислав Кощуница. 
						 "Тя имаше голямото желание да живее в една по-добра Сърбия. Нещастието не й позволи това. Затова всяка година трябва да се питаме какво сме направили и как сме допринесли за осъществяването на мечтата на Менка", каза той.

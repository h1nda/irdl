Косовските сили за сигурност поеха функциите си на фона на критики от страна на Сърбия
					22/01/2009
					Сръбските власти осъдиха създаването на новите, подкрепяни от НАТО Косовски сили за сигурност като „напълно неприемливо”. Очаква се силите да достигнат численост от 2 500 души през следващите няколко години.
					От Блерта Фоничи-Кабаши за Southeast European Times от Прищина -- 22/01/09
 
					 
						
Командващият на КСС генерал Сюлейман Селими говори пред частите в сряда (21 януари). [AФП]
						След близо девет години служба Корпусът за защита на Косово (КЗК) приключи мисията си в сряда (21 януари) в полунощ. КЗК незабавно бе заменен от новите Косовски сили за сигурност (КСС), които ще получат обучение и боеприпаси от НАТО. 
						Властите в Сърбия твърдят, че новите сили представляват „незаконна военизирана група”, чието създаване е „напълно неприемливо”. 
						"[КСС] са пряка заплаха за националната сигурност, мира и стабилността в целия регион,” каза за Б92 сръбският външен министър Вук Йеремич. „Сърбия ще използва всички дипломатически средства това решение да бъде отменено.” 
						Той заяви, че сръбският президент Борис Тадич ще протестира пред генералния секретар на ООН Бан Ки Мун и ръководителя на НАТО Яп де Хоп Схефер. 
						В сряда започна национална кампания за набиране на още 300 нови членове за КСС, която ще продължи до 14 февруари. В съответствие с мисията си КФОР ще предоставя пълна подкрепа на този процес. 
						"В сряда ще бъде открит конкурсът за набиране на служители на КСС сред всички граждани на Република Косово. КСС ще бъдат разквартирувани в Прищина, Урошевац, Призрен, Митровица, Печ, Гниляне [и] в Сърбица и Лукра,” обяви КФОР. 
						Според подкрепяните от НАТО сили КФОР в КСС ще участват значителен брой бивши членове на КЗК. В сегашния персонал, наброяващ 1 000 души, обаче има само 200-300 бивши членове на КЗК.
						КСС ще бъдат многоетнически сили, представляващи всички граждани на Косово, както и сили, ползващи се с пълна международна подкрепа, които ще се придържат към косовската конституция и стандартите на НАТО, заяви в сряда премиерът Хашим Тачи.
						Лейтенант Хенрик Кристенсон от НАТО каза, че до есента се очаква КСС да имат около 1 500 членове – а след две до пет години да нараснат до 2 500 служители на активна служба и около 800 запасняци.
						КСС ще включват както етнически албанци от мнозинството, така и представители на сръбското малцинство, и ще бъдат под контрола на парламента. 
						Силите ще бъдат разположени „в пълно сътрудничество с нашите международни приятели”, каза на събрание след полунощ пред новобранците командващият на КСС, генерал Сюлейман Селими. ”Ние сме в началото на нова фаза; тези сили са вече факт.” 
						КЗК бе създаден на 21 септември 1999 г. след публикуване на Наредба 1999/8 на ЮНМИК и изготвяне на „Декларация за принципите” за позволената роля на КЗК в Косово. Първоначалните му членове бяха привлечени основно от редиците на "Армията за освобождение на Косово". КЗК изпълняваше неотложни и хуманитарни услуги и нямаше роля в отбраната или прилагането на закона.

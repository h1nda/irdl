Повечето сърби подкрепят сътрудничеството с Хага
					03/04/2007
					Ново социологическо проучване показа нарастваща подкрепа за сътрудничеството с Трибунала на ООН за военни престъпления, макар мнозина сърби да са изпълнени с противоречиви чувства по въпросите, свързани с военните престъпления.
					От Давор Коникушич за Southeast European Times от Белград -- 03/04/07
 
					 
						
Повечето сърби знаят за клането в Сребреница, но мнозина го омаловажават, установи проучването. [Гети Имиджис]
						Повечето сърби подкрепят сътрудничеството с Международния наказателен съд за бивша Югославия (МНСБЮ), но все още мнозина са зле информирани за военните престъпления, според ново проучване, проведено от "Стратеджик Маркетинг" по поръчка на Центъра за човешки права в Белград. 
						От всичко 1000 души, които са участвали в проучването, 69 % са казали, че подкрепят сътрудничеството на Сърбия с базирания в Хага съд. Около 19 % са категорично против всякаква форма на сътрудничество. Проучването, проведено през декември миналата година, бе публикувано миналия месец. 
						Около 15 % са казали, че сътрудничеството е необходимо в името на справедливостта, а 26 % смятат, че то е необходимо, за да се постигне напредък в усилията на Сърбия за присъединяване към ЕС. Минималното сътрудничество с МНСБЮ -- с цел да се избегнат санкциите -- е получило подкрепата на 28 % от участниците в проучването. 
						Сърбите все още са зле информирани за военните престъпления и или отричат сръбското участие, или го омаловажават, установи проучването. Например докато 71 % са чували за клането в Сребреница, повече от половината отричат там да са били избити много босненци. Все пак процентът на тези, които признават зверствата, се е повишил в сравнение с 2005 г. 
						Проучването направи оценка и на ситуацията с правата на човека в Сърбия и установи, че условията са се влошили през последната година. Ромското население е най-застрашената група, като то е подложено на дискриминация и насилие. Властите реагират бавно, ако изобщо реагират, като така мълчешком насърчават подобно поведение, установи проучването. 
						Според директора на белградския център, професор Воин Димитриевич, Декларацията на ООН за правата на човека е въведена в сръбската конституция неясно, прибързано и без прозрачност. 
						"Сегашното прилагане на тези разпоредби, които по своята същност са добри, все повече зависи от съдебната система," каза той. "Заедно с други притеснения и проблеми човешките права отново са като пословичния "орел в небесата". 
						Анализът на медиите показа, че е налице повишен натиск от страна на правителството и влиятелни групи, смята центърът. Докато медиите отделят минимално място на проблемите с правата на човека в национален мащаб, те отделят голямо внимание -- предимно отрицателно -- на МНСБЮ и администрацията на ООН в Косово, като се обръща особено внимание на проблемите на сърбите.

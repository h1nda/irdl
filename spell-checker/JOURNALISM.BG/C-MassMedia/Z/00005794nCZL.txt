Проди подкрепя кандидатурата на Хърватска за членство в ЕС
28/01/2003
Европейската комисия обяви, че ще подкрепи кандидатурата на Хърватска и я призова да продължи осъществяването на реформите, за да изпълни критериите за членство в Евросъюза. Следващия месец Хърватска ще подаде заявлението си за присъединяване, надявайки се да получи членство в ЕС през 2007 г.
(Ройтерс, ХИНА - 27/01/03; ХИНА - 24/01/03; Уебсайт на гръцкото председателство на ЕС)
 
 
Европейската комисия (ЕК) обяви в понеделник (27 януари), че ще подкрепи кандидатурата на Хърватска и я призова да продължи осъществяването на реформите, за да изпълни на критериите за членство в Евросъюза. Хърватска планира да подаде заявление следващия месец, с надежда да получи членство в ЕС през 2007 г. Премиерът Ивица Рачан направи дипломатическа обиколка из европейските столици, за да получи подкрепа за страната си.
Той получи такава на 20 януари, когато канцлерът Герхард Шрьодер го увери в подкрепата на Германия. Една седмица по-късно Рачан посети Брюксел, за да разговаря с председателя на ЕК Романо Проди.
"След тази среща ние ще работим заедно, но отговорността ще носи Хърватска", заяви Проди в понеделник. След като Хърватска подаде заявлението си, нещата ще тръгнат по-гладко, каза той, но отбеляза, че "все още не е възможно" да се определи кога точно страната ще се присъедини към съюза.
Загреб обяви плановете си да представи кандидатурата си на 18 февруари. Според наблюдателите ще мине поне една година, докато на Хърватска бъде предоставена начална дата за започване на преговори по присъединяване. Този период ще бъде необходим, за да може ЕС да провери обстойно до каква степен са изпълнени политическите и икономически критерии.
Хърватска, която получи независимостта си през 1991 г., понастоящем е асоцииран член и част от процеса на стабилизация и асоцииране с ЕС - първата стъпка към евентуално пълноправно членство.
"Ние осъзнаваме нашите задължения и трудния път, който трябва да изминем преди да станем готови да се присъединим към съюза", заяви Рачан след едночасовата среща с Проди. Хърватска получи висока оценка за икономическото си развитие и Рачан изрази увереност, че страната му ще изпълни задълженията си относно сътрудничеството с Трибунала на ООН за военни престъпления, завръщането на бежанците и правата на малцинствата, както и в осъществяването на реформи в медиите, съдебната система и икономиката. Той заяви, че страната ще се опита да разреши недоразуменията, свързани с екстрадирането на болния генерал Янко Бобетко. В отговор на отказа на Хърватска да го предаде на Хага, Великобритания замрази ратифицирането на Споразумението за стабилизация и асоцииране с ЕС. Холандия също отложи окончателното ратифициране на споразумението, макар че двете камари на парламента гласуваха в негова подкрепа.
По време на последното си посещение в Загреб, гръцкият външен министър Георгиос Папандреу, чията страна понастоящем оглавява председателството на ЕС, приветства усилията на Хърватска в провеждането на политически и икономически реформи. Папандреу нарече развитието на Хърватска "един успешен случай", който "може да служи като пример за регион, имал конфликти, проблеми, разногласия ... показвайки, че можем да се издигнем над тези неща и да станем част от обществото на ЕС". Той оцени високо и дейността на Хърватска за разширяване на регионалното сътрудничество.
Като част от мисията си за осигуряване на подкрепа за кандидатурата на Хърватска за членство в ЕС, Рачан ще посети Атина, Рим и Виена.

Гърците празнуват завръщането на Олимпиадата, но се тревожат за цената 
					
				
					17/08/2004
				
				
						Слабата международна конкурентноспособност и фискалните дисбаланси попречиха на Гърция да се възползва от пазарния климат, генериран от Олимпиадата, докато астрономическите разходи изтощиха националния бюджет. В отговор на тези предизвикателства правителството планира да въведе мащабни реформи.
					
				
						Анализ на Атанасиос Папандропулос за Southeast European Times в Атина – 17/08/04
 
					
				 
					
(Отляво) Президентът на Организационния комитет на Олимпиада-2004 Яна Ангелопулос Даскалаки, млад изпълнител, гръцкият президент Константинос Стефанопулос и президентът на Международния олимпийски комитет Жак Рох присъстват на церемонията по откриването на Олимпийския стадион в Атина. [АФП]
					
							След седем дълги години на прахоляк и забавяния церемонията по откриването на Атина-2004 бе проведена в петък (13 август) и спечели големи приветствия. Докато спектакълът от светлина и звук се разгръщаше под ослепителния покрив на Калатрава, малцина се съмняваха, че Олимпиадата най-сетне се е завърнала у дома. 
						
					
							Това бе момент на гордост и еуфория за гърците, който въобще не бе гарантиран само преди няколко години. В един миг нещата бяха толкова изостанали, че Международният олимпийски комитет (МОК) заплаши, че ще премести Игрите на друго място. Перспективата за такова национално унижение убеди правителството да вземе драстични мерки: то назначи Яна Ангелопулос- Даскалаки за шеф на Организационния комитет на Атина-2004 (АТХОК). Често характеризирана като гръцката Маргарет Тачър, тя пое поста с хъс. 
						
					
							От гледна точка на издържливостта “Г-жа А” би накарала дори и Сизиф да се поизпоти. Тя и хилядите й подчинени, включително мнозина наети от гръцката диаспора, трябваше да се изправят срещу окопалата се бюрокрация с нищожно чувство за колективна отговорност. На моменти персоналът на АТХОК вероятно е чувствал, че участва в бягане с препятствия, като нови и нови прегради са се появявали изневиделица. 
						
					
							Независимо от това Атина успя да завърши олимпийските проекти, дори и в момента, когато спортисти, официални лица и журналисти започнаха да пристигат на летище “Елефтериос Венизелос”. Президентът на МОК Жак Рох изрази увереност, че Атина ще бъде домакин “на вълшебни Игри”. Както мнозина предричаха, продажбите на билети се ускориха по същия начин, по който гърците приключиха с подготовката на Олимпиадата – в последната минута. 
						
					
							Този успех обаче дойде при твърде висока цена за гръцките данъкоплатци. Според заместник-финансовия министър Петрос Дукас бюджетният дефицит за първите шест месеца на 2004 г. е бил 8.7 млрд. евро при прогноза за цялата година от 6.2 млрд. евро. По-голямата част от преразхода на стойност 2.5 мрд. евро, който вероятно ще продължи да расте, се дължи на неверните данни за разходите по изборите и на ефекта на увеличаването на заплатите в публичния сектор, но същевременно голяма част се дължи и на галопиращите разходи за Олимпиадата. 
						
					
							Според управителя на Гръцката национална банка Джордж Гарганас страната междувременно не е успяла да се възползва от благоприятния пазарен климат, генериран от Игрите. Това е така поради два структурни проблема: ниската международна конкурентноспособност и фискалните дисбаланси. Темпът на инфлация остава почти 3.5 %, което гарантира, че отклонението на Гърция от еврозоната остава непроменено по отношение на средния темп през последните три години. 
						
					
							В отговор на създалите се обстоятелства правителството си е поставило няколко цели за икономическата политика, включително увеличение на производителността, темп на развитие, надхвърлящ планираната стойност от 5 %, 3 %-но съкращаване на безработицата до края на 2004 г., както и приближаване на нивото на заплати и пенсии до средните равнища за ЕС през следващите осем години. 
						
					
							За реализацията на тези дългосрочни планове правителството трябва да приложи успешна средносрочна стратегия. Тази стратегия изисква широк набор от икономически и законодателни реформи, насочени към засилване на растежа и капацитета за развитие, запазвайки същевременно твърдата политика, гарантираща дългосрочния фискален баланс. Остава открит въпросът, как това ще бъде постигнато, предвид огромните разходи около Олимпиадата.

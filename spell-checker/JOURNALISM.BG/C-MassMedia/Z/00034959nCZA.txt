Курти бе осъден в Косово, а после освободен
					16/06/2010
					Ще помогне ли арестуването на лидера на "Ветевендосе" за влизането на движението в политиката?
					От Линда Карадаку за Southeast European Times от Прищина -- 16/06/10
 
					 
						
Албин Курти (вляво) бе освободен от затвора в понеделник (14 юни). [Томислав Георгиев/SETimes]
						Албин Курти, нееднозначно възприеманият лидер на движението "Ветевендосе", бе освободен в понеделник (14 юни) след ареста му през почивните дни в централата на организацията му. Съдиите от Районния съд в Прищина му издадоха деветмесечна присъда, но взеха под внимание времето, прекарано вече от него в следствения арест. 
						Той бе осъден за "участие в група, възпрепятстваща длъжностни лица да изпълняват служебните си задължения". Две други обвинения срещу него - за участие в тълпа, извършила престъпно деяние, и за призоваване към съпротива - бяха свалени. 
						Делото е свързано с бурните демонстрации, организирани от "Ветевендосе" на 10 февруари 2007 г., в които двама млади демонстранти загинаха, след като румънски полицейски служители от ЮНМИК стреляха с гумени куршуми. 
						 Непокорният Курти заяви пред привържениците си, че не признава законността на съдебното производство и че многократно е отказвал да се явява пред съда. 
						 "Не се явих на първото съдебно заседание, защото не признавам ЮЛЕКС и защото това дело е политически мотивирано," каза той, добавяйки, че той и неговото движение смятат мисията на ЕС за "недемократична власт". 
						В изявление за SETimes говорителката на ЮЛЕКС Карин Лимдал заяви, че са били следвани нормалните съдебни процедури. "Основен принцип на върховенството на закона е правото на всеки обвиняем, включително и на г-н Курти, да получи честен и независим съдебен процес в разумен срок," каза Лимдал. "Всеки е невинен до доказване на вината му пред независим и справедлив съд." 
						"Делото на г-н Курти бе наследено от ЮНМИК и бе нормално съдебно дело, който трябваше да се разглежда както всяко друго дело," каза Лимдал. "То просто не можеше да бъде пренебрегнато от съдебната власт. Този процес бе проведен в рамките на косовската съдебна система, с местен прокурор и смесен съдийски състав, взел решение, основано на закона в Косово." 
						По време на ареста му в събота в централата на "Ветевендосе" настъпиха безредици. Специални отряди на косовската полиция използваха сълзотворен газ, за да влязат принудително в централата, а организацията твърди, че някои от активистите по-късно са били бити в полицейското управление. 
						Служители на косовската полиция заявиха пред Съвета за защита на човешките права и свободи, който разследва обстоятелствата около ареста на Курти, че 11 полицаи са били ранени, като трима от тях са били отведени за лечение в спешно отделение. Щети са били нанесени и на четири полицейски автомобила и два автомобила на ЮЛЕКС. 
						ЮЛЕКС заяви, че "оценява добрата работа на косовската полиция, местната прокуратура и местната съдебна власт в изпълнението на техните съответни роли, подпомагайки укрепването на върховенството на закона в Косово". 
						 Арестът на Курти се състоя в деня, в който "Ветевендосе" обяви, че обмисля участието си на следващите общи избори в Косово. Местните политически анализатори казват, че е вероятно движението да извлече политически дивиденти от последните събития. 
						 "Кой би могъл да си представи по-зрелищни обстоятелства за влизането на "Ветевендосе" в изборната игра"," писа Шкелзен Маличи във всекидневника "Експрес". "Курти много добре е изчислил как да замаскира провала на предишната стратегия на движението." Батон Хаджиу от телевизия "Клан Косова" казва, че Курти и "Ветевендосе" са подбрали подходящ момент за влизане в политиката. "Налице е загуба на доверие сред гражданите както към управляващите партии, така и към опозицията," каза той за "Експрес". 
						Събитията в събота позволяват на "Ветевендосе" да се постави в ролята на жертва, каза Хаджиу, подплатявайки претенциите му, че говори от името на онези, които се чувстват изолирани. Рамуш Харадинай, бивш премиер и настоящ лидер на Алианса за бъдещето на Косово, говори пред косовските медии след ареста на Курти. Той заяви, че "Ветевендосе" има правото да участва в изборите, но че полицията също е длъжна да изпълнява своите задължения. 
						 "Решението му да влезе в политическия живот е легитимно - право, общо за всички, включително за "Ветевендосе", каза Харадинай. Същевременно, добави той, "ако е издадена заповед за арест, полицията си върши работата. Трябва да разберем това - точно колкото Албин [Курти] има права в тази страна, толкова и полицаят има своите права; той също упражнява функция," каза той.

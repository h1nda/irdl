Напускащият поста върховен представител Шварц-Шилинг защити постигнатото по време на мандата си
					29/06/2007
					 
						САРАЕВО, Босна и Херцеговина (БиХ) -- Правейки равносметка на своя 18-месечен мандат, върховният представител в БиХ Кристиан Шварц-Шилинг защити постигнатото в интервю, публикувано в четвъртък (28 юни), и по специално своето нежелание да използва широките си "Бонски правомощия". Уволняването на висши държавни служители не е ефективен метод, заяви Шварц-Шилинг. Той настоя, че е провел значителни реформи, които никога не са били широко отразявани в медиите, и обвини политиците Харис Силайджич и Милорад Додик в безотговорност заради блокирането на реформите. 
						Словашкият дипломат Мирослав Лайчак пое поста на върховен представител в понеделник. В отделно интервю за словашкия вестник "Правда" той определи Дейтънското споразумение като "конституция на войната", която се нуждае от преработване, за да гарантира функционирането на държавата по по-добър начин. (Дневни Аваз, Независне Новине - 29/06/07; АФП, Дойче Веле, РТРС, Фена, НТВ Хаят, АФП, ДПА - 28/06/07)

Бившият премиер на Румъния Нъстасе беше обвинен в корупция
					22/10/2009
					 
						БУКУРЕЩ, Румъния -- В сряда (21 октомври) прокуратурата за борба с корупцията повдигна обвинение срещу бившия министър-председател Адриан Нъстасе от Социалдемократическата партия (СДП) за вземане на подкупи във връзка с така наречения случай "леля Тамара". В съучастие ще бъдат обвинени и други двама бивши държавни служители. Процесът ще се гледа във Върховния съд. Според обвинението Нъстасе се е съгласил да вземе 400 000 щатски долара в замяна на назначаването на Йоан Мелинеску за ръководител на Националната служба за предотвратяване на прането на пари. Според твърденията Мелинеску е помогнал на Нъстасе да прикрие дело за корупция, в което е била замесена съпругата на Нъстасе, Дана. Нъстасе беше лишен от депутатския си имунитет през март, когато парламентът даде зелена светлина на прокуратурата за започване на наказателно разследване. (Hotnews.ro, Агерпрес, АФП - 21/10/09)

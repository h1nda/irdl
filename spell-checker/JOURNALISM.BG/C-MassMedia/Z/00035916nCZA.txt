Промени в румънското правителство
					06/09/2010
					Администрацията на Бок реагира на спада на рейтинга си и на критиките, като уволни шестима министри.
					От Паул Чокою за Southeast European Times в Букурещ – 06/09/10
 
					 
						
Премиерът Емил Бок смени шестима министри в кабинета в опит да подобри работата на правителството. [Гети Имиджис]
						След месеци на натиск от редиците на неговата партия румънският премиер Емил Бок съобщи за промяна в състава на правителството в края на миналата седмица. Общественото недоволство по отношение на работата на някои министри рязко намали популярността на Либералдемократите на Бок, главната партия в тристранната управляваща коалиция. 
						Центристката партия, която спечели около 30% от гласовете на последните избори през 2008 г. също е изправена пред недоволство от строгите икономически мерки, приети заради икономическата рецесия. Неотдавнашно проучване, публикувано от ИРЕС, показва, че доверието в партията е намаляло до 18%.. 
						Сред онези, които изразиха недоволство от работата на администрацията, бе и президентът Траян Бъсеску, който предупреди Бок в началото на юли, че септември ще донесе "фактурата за отговорността на правителството". 
						Шестима министри либералдемократи бяха сменени в четврътък (2 септември). Те включват министъра на труда Михай Сейтан и министъра на финансите Себастиан Владеску, които разпалиха споровете с някои от неотдавнашните си публични изявления. 
						Сейтан например предсказа, че заплатите в държавния сектор, намалени с 25% от началото на юли, ще се върнат към нивата от преди началото на строгите мерки следващата година. Той изпадна в неудобно положение, когато премиерът бързо отхвърли подобни прогнози. Министрите на земеделието, икономиката, съобщенията и транспорта също бяха сменени. 
						Бок предприе тази мярка в момент, когато опозицията се готви за вот на доверие в парламента. Главният противник на правителството, Социалдемократите (ПСД) определиха промените в кабинета като неефективни. 
						"За съжаление, както подозирах, промените не осигуряват кислород и жизненост на едно уморено правителство, а вместо това дават сигнал за вътрешнопартийни борби", писа в блога си генералният секретар на ПСД Адриан Нъстасе. 
						Според много анализатори промените са импровизиран политически ход. "Те не целят да засилят ефективността на правителството или да дадат нов тласък на антикризисната борба", заяви за SETimes Силвиу Сергиу, политически редактор във всекидневника "Евениментул Зилеи". "Зад него е само борбата вътре в управляващата партия, като се има предвид, че следващата година тя ще избира ново ръководство." 
						"Ето защо новоназначените министри не са хора, които са показали компетентност в областите, които ще ръководят отсега нататък, а са просто имена, които са се появили по време на преговорите сред влиятелните групировки вътре в ЛДП. Например Адриан Видеану, бивш министър на икономиката, се е постарал да запази контрол върху портфолиото, което бе поето от неговия стар приятел Йон Аритон", каза Сергиу. 
						 "Новите министри не са изявени членове на партията, защото нито една изявена фигура сред тях не пожела да се излага на показ при съществуващите обстоятелства - а именно, че жизненият стандарт продължава да спада и заедно с него и доверието към правителството," каза той.

Великобритания спира издаването на визи за българи и румънци
31/03/2004
 
ЛОНДОН, Великобритания -- Британските посолства в София и Букурещ обявиха в сряда (31 март), че са прекратили временно издаването на всички видове визи за български и румънски граждани. Съобщението идва след избухналия неотдавна скандал, при който дипломат в Букурещ призна, че служители на посолството са давали визи за работа на румънски граждани, въпреки че са знаели, че подадените документи са били фалшифицирани. Същият дипломат е описал съществуването на подобна практика в България. Посолствата в двете държави са заявили, че сега издават визи само за спешни случаи в очакване на нови инструкции как да процедират нататък. (БТА, news.bg, Дарик радио, Новините - 31/03/04)

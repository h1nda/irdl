Месич твърди, че Хърватия е до голяма степен готова за членство в ЕС; правителството ще обяви план за съкращаване на разходите
					20/06/2005
					 
						БРИЮНИ, Хърватия -- В слово по време на годишния прием за чуждестранните дипломати в събота (18 юни) президентът Стипе Месич заяви, че страната му до голяма степен е готова за членство в ЕС. Изявлението бе направено на фона на нарастващите опасения в Югоизточна Европа, че вътрешните спорове в ЕС може да повлияят негативно на темпа на разширяване на ЕС. По-рано т. г. ЕС отложи започването на присъединителните преговори с Хърватия заради това, че не е заловила и екстрадирала обвиняемия във военни престъпления Анте Готовина. 
						Други новини: Хърватска делегация, оглавявана от финансовия министър Иван Шукер, отпътува в неделя за Вашингтон, за да представи на МВФ план за овладяване на дефицита в националния бюджет. Загреб прие решение да намали субсидиите и разходите, с което би трябвало да се спестят близо 166 млн. долара. Този ход бе предприет, след като МВФ призова Хърватия да сведе дефицита си до предвидените в заемното споразумение 3,7 %. (ХРT, ХИНA, Ройтерс - 19/06/05; ХИНA - 17/06/05

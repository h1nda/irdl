Турция арестува повече от 40 души в рамките на операция срещу „Ал Кайда”
					14/04/2011
					Властите съобщиха, че са били планирани „големи” терористични удари.
					От Алакбар Рауфоглу за Southeast European Times – 14/04/11
 
					 
						
Смята се, че заподозрените членове на „Ал Кайда” стоят зад няколко големи нападения в Истанбул. [Ройтерс]
						Турската полиция за борба с тероризма разкри клетка на „Ал Кайда” в страната и арестува повече от 40 души след проведени десетки акции във вторник (12 април), предимно в Истанбул. 
						„Това е една от рутинните, но много ефективни операции на турската полиция”, каза представител на правителството за SETimes. 
						Сред задържаните е и Халис Баянджук, на 26 г., който е смятан за един от местните лидери на „Ал Кайда” в Турция. Смята се, че преди това той е принадлежал към организацията „Хизбула”, която няма връзки с ливанската шиитска групировка със същото име. Баща му, Хаджъ Баянджук, е заподозрян в организирането на убийството през 2001 г. на шефа на полицията в Диарбекир Али Гафар Окан и още петима полицаи. 
						Халис Баянджук беше задържан през 2008 г. като ръководител на терористична група, но беше освободен през 2009 г. 
						 Полицията откри доказателства, че заподозрените са основали шериатски съдилища в домовете си и не са позволявали на децата си да посещават светски училища. След наблюдение на физическата и електронната дейност на групировката следователите са стигнали до заключението, че нейните членове планират да организират големи терористични актове. 
						Седат Лачинер, експерт по тероризма и ръководител на базираната в Анкара Организация за международни стратегически изследвания, смята, че властите отдавна следят Халис Баянджук и неговите приближени. 
						 „Като правило, когато опасността е най-голяма, полицията спира да ги следи и започва акции”, каза той за SETimes. 
						Предполага се, че „Ал Кайда” стои зад няколко големи нападения в Истанбул, включително зад четирите поставени в камиони взривни устройства през ноември 2003 г., насочени срещу британското консулство, централата на банка Ейч Ес Би Си в Турция и две синагоги, при които бяха убити 57 души, а стотици бяха ранени. 
						Полицията засили редовните си операции срещу терористичната групировка след юли 2008 г., когато трима полицаи и трима атентатори загинаха при престрелка пред американското консулство. 
						 През януари 2010 г. 120 предполагаеми членове на „Ал Кайда” бяха задържани в Истанбул и други градове, като сред тях вероятно има членове на ръководството. Подобни операции бяха проведени и през 2009 г. 
						Лачинер смята, че „в нашата страна могат да бъдат установени и други възможни връзки с „Ал Кайда”. 
						 Според Синан Оган, председател на Турския център за международни отношения и стратегически анализи, до неотдавна „Ал Кайда” е оставала извън полезрението на много турци. 
						 „Операциите тази седмица ни показаха, че терористите са по-професионални и потайни, отколкото сме си представяли”, каза той за SETimes, като призова правителството да държи очите си отворени. Оган е кандидат на дясната Партия на националистическото движение за парламентарните избори. 
						Според Мемет Йълмаз Хелваджъоглу, заместник-председател на парламентарната комисия по национална сигурност, усилията на администрацията са насочени в правилната посока въпреки критиките на опозицията. 
						 „Правим всичко възможно и това не е проблем само на Турция”, заяви той. Като регионален мюсюлмански лидер и западен съюзник Анкара се ползва с големи пълномощия по отношение на борбата срещу тероризма, добави той.

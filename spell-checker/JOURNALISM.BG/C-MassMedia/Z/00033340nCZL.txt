МНГК подкрепя стратегията на Косово за северната част на страната
					09/02/2010
					 
						ВИЕНА, Австрия -- Стратегията за юридическо и политическо приобщаване на доминираното от сърбите Северно Косово към останалата част от страната спечели единодушна подкрепа от 25-те страни, членки на Международната направляваща група за Косово (МНГК) във Виена в понеделник (8 февруари). Членовете на МНГК ще подкрепят и представителя на Международната гражданска служба Питер Фейт и министър-председателя Хашим Тачи в осъществяването на стратегията, заявиха източници, близки до проведената среща. Фейт и Тачи информираха МНГК за плана за разпускане на сръбските паралелни структури в северната част, създаването на общини, които ще работят под ръководството на косовските институции, и на съдилища за възстановяване върховенството на закона в тази част на страната. Въпреки че удължиха мандата на Фейт, участниците в срещата решиха да съкратят персонала на Международната гражданска служба (МГС) с 15 % в рамките на няколко месеца. 
						Междувременно в понеделник сръбският правителствен представител Оливер Иванович отхвърли като невалидно решението на МГС за назначаване на група, която да подпомогне създаването на нова община в Северна Митровица. Той цитира споразумение от 2002 г. между ЮНМИК и правителството на Сърбия, което според Иванович все още е в сила. (Коха Диторе,Косова Сот, Зери, Експрес, Лайм, Телеграфи - 09/02/10; Кохавижън, РТК - 08/02/10)

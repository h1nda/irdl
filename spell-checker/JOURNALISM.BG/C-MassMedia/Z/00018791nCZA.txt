Прокурори предявиха нови обвинения в корупция срещу бившия румънски премиер
					02/06/2006
					В четвъртък бившият румънски премиер Адриан Нъстасе бе обвинен в корупция във връзка с назначаването на високопоставен ръководител, отговарящ за борбата с прането на пари.
					(Найн О'Клок, Бюкарест Дейли Нюз - 02/06/06; AП - 01/06/06)
 
					 
						
През последните месеци в Румъния започнаха разследвания по подозрения в корупция срещу няколко високопоставени държавни служители и политици, сред които и бившият премиер Адриан Нъстасе (и съпругата му Дана). [Гети Имиджис]
						В четвъртък (1 юни) Адриан Нъстасе, който бе премиер на Румъния от 2000 до 2004 г., бе обвинен в корупция във връзка с назначаването на ръководителя на основната служба на страната за борба с прането на пари срещу лична услуга. 
						Прокурорите, занимаващи се с корупцията, казаха, че Нъстасе е назначил Йоан Мелинеску за ръководител на Националната служба за борба с прането на пари през 2000 г. с условието, че той ще спре разследване на паричен превод, свързан със съпругата на бившия премиер. 
						"Нъстасе е обвинен, че след предварителна уговорка с решение на правителството е посочил Мелинеску за ръководител на службата срещу обещанието на последния да блокира разследване на съмнителен превод на 400000 долара по сметката на Дана Нъстасе," е посочил Националният отдел за борба с корупцията в своя декларация в четвъртък. 
						Според румънското право всяка транзакция, надвишаваща 10000 долара, трябва да се проверява от службата за борба с прането на пари, създадена през 1999 г. 
						Според излизащия на английски език ежедневник &lt;I&gt;Найн О'Клок&lt;/I&gt; делото, по което е обвинен бившият румънски лидер, не е директно срещу него, а срещу Мелинеску. Смята се, че той е помогнал на няколко лица, като не е докладвал за съмнителни транзакции, свързани с тях. 
						Нъстасе се яви пред прокурорите в четвъртък, за да му бъдат официално предявени новите обвинения. Това става около четири месеца, след като бе обвинен в корупция заради сделка през 1998 г., в която той е закупил недвижим имот от бивш депутат, по-късно осъден за измама. 
						Освен сделката от 1998 г., през януари прокурорите за борба с корупцията започнаха да разследват и начините, по които Нъстасе е придобил богатството си, след разкритията, че е наследил 1 млн. долара от леля, която е починала миналата година. Нъстасе твърди, че леля му Тамара, за която се говори, че е живяла бедно, е натрупала богатството си през последните години, като е продала семейните бижута, а след това е направила успешни инвестиции на пазара на недвижими имоти. 
						Заради започналото разследване през януари Нъстасе се оттегли от поста на ръководител на опозиционната Социалдемократическа партия (СДП). Два месеца по-късно той подаде оставка и от поста председател на долната камара на румънския парламент, след като партията му оттегли подкрепата си за него. 
						Новините за новите обвинения в корупция се появиха на фона на съобщения в медиите, че Нъстасе е разследван и за злоупотреба със служебно положение във връзка със строителството на Националния музей за съвременно изкуство в Букурещ.

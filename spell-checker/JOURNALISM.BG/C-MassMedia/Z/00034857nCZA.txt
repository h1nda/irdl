Словенците одобриха международния арбитраж на спора с Хърватия
					08/06/2010
					Референдум в неделя откри пътя за решаване на дългогодишния морски спор на Словения със съседна Хърватия.
					От Марко Биочина за Southeast European Times от Загреб -- 08/06/10
 
					 
						
Словенският премиер Борут Пахор се готви да пусне бюлетината си в Нова Горица в неделя (6 юни). [Гети Имиджис]
						Словенският премиер Борут Пахор спечели политическа победа в неделя (6 юни), след като избирателите одобриха с малко мнозинство план за решаване на граничните въпроси с Хърватия посредством обвързващ международен арбитраж. 
						Планът обещава да сложи край на годините спорове за бреговата линия на Адриатическо море и отваря вратите за по-топли отношения между Словения и Хърватия. Пахор и колегата му от Хърватия Ядранка Косор са твърди защитници на споразумението. 
						Избирателната активност на референдума бе ниска, 42,28 %. След преброяване на над 99 % от гласовете резултатите показаха 51,48 % "за" и 48,52 % "против" арбитражното споразумение. 
						Пахор не скри задоволството си от резултата. "Макар днес да няма нито победители, нито победени, този референдум е победа за Словения, една Словения, която гледа към бъдещето, способна да реши проблема си по мирен път," е казал той, цитиран от медиите. "Словения и Хърватия най-накрая доказаха, че могат да намерят начин да живеят в приятелство." 
						Косор се изказа в същия дух. "Арбитражът е най-добрият начин за намиране на решение на спора, който ни мъчеше близо 18 години и който бе причина за много напрежение и разочарование между двете страни," каза тя. "Искаме да построим нови мостове на приятелството между Хърватия и Словения. Резултатът от словенския референдум е важна стъпка в тази посока и ние го приветстваме." 
						"Сега пред Хърватия се откри пътят към членството в ЕС," добави Косор. Нерешеният спор заплашваше да извади от релси присъединяването на Хърватия, тъй като Любляна блокираше преговорите заради проблема. 
						 Председателят на Европейската комисия Жозе Мануел Барозу приветства резултатите от неделя като "важна крачка напред" и каза, че решаването на граничния спор ще изпрати важен сигнал към целия регион. 
						Медиите и в двете страни бяха почти единодушни в подкрепата си за споразумението. Резултатите обаче са удар за опозиционния лидер Янез Янша, който водеше кампания за гласуване "против". 
						Ако избирателите бяха отхвърлили споразумението, лявоцентристкото коалиционно правителство на Пахор можеше да се разпадне. Но вместо това Янша се оказа на губещата страна. 
						"Загубихме с малка разлика, само около две хиляди гласа," каза той. "Това не е достатъчно. Проблеми като този трябва да се уреждат чрез консенсус. Ще останем в историята като поколението, имало шанс да уреди проблемите с южната ни граница по добър начин, но не съумяло да го направи." 
						Други бяха още по-критични. Звонко Чернац от Словенската демократическа партия каза, че "това поколение ще бъде запомнено като поколението, което загуби морето." Друг силен опонент на арбитражното споразумение, Марян Подобник, заключи, че "Словения вече не е морска държава." 
						Критиците, включително Янша и десните му политически партньори, все още могат да имат роля в бъдещето на арбитражното споразумение. След като бъде постигнато решение, то трябва да се ратифицира и от двата парламента, и то с мнозинство от две трети. Това ще бъде трудна задача и за двете страни, но особено за Словения, тъй като не може да се случи без подкрепата на Словенската демократическа партия на Янша.

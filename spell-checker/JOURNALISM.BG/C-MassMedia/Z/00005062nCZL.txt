В разширяването на НАТО Робъртсън вижда по-големи възможности
13/11/2002
На брифинг по време на работна закуска в Брюксел, генералният секретар на НАТО Генерал Джордж Робъртсън подчерта някои от важните трансформации, очаквани в резултат от срещата в Прага. Разширяването на НАТО и глобалната сигурност са на първо място в дневния ред.
(НАТО - 08/11/02)
 
 
Тероризмът, оръжията за масово унищожение и изостаналите страни представляват сериозни заплахи за глобалната сигурност, каза генералният секретар на НАТО Джордж Робъртсън на брифинга по време на закуската в Брюксел в петък (8 ноември). "Ние ще се борим с тези нови заплахи не само с по-усъвършенствани средства. Ние също ще се изправим срещу тях като част от по-мащабно и по-обединено политическо общество", каза той.
Като говори за предстоящата среща на НАТО в Прага, която ще се проведе на 20 и 21 ноември, Робъртсън подчерта някои от основните очаквани трансформации, включително разширяването на НАТО. До девет страни ще получат покани за членство, с което започва процесът на присъединяване към блока, състоящ се в момента от 19 страни. Присъединяването вероятно ще приключи до 2004 г.
Процесът ще протича паралелно с разширяването на ЕС. До 2004 г. се очаква до десет нови страни да се присъединят към съюза. Според Робъртсън, дългосрочният ефект от това двойно разширяване ще бъде по-добра евро-атлантическа сигурност и нарастваща и задълбочаваща се стабилност.
"Демокрацията в новите страни-членки ще бъде подкрепена, тъй като тези страни няма повече да бъдат в периферията - те ще бъдат изцяло част от демократичната общност", каза той. "Икономическото благосъстояние ще има възможност да нарасне, тъй като сигурността, давана от НАТО ще засили преимуществата, предоставени от пазарите на ЕС. Задълбочената координация между НАТО и ЕС за поддържане на европейската сигурност ще бъде естествена, дори задължителна, тъй като общото членство в двете организации се превръща в стандарт".
На срещата също се очаква държавните глави на 19-те страни да одобрят това, което Робъртсън нарича "задълбочено адаптиране към начина, по който НАТО си върши работата". Така би било сигурно, че на заплахите към сигурността на 21 век се отговаря с възможно най-модерните и най-ефективните военни средства , добави той.
Конкретно, каза той, НАТО взема мерки за по-добрата координация и засилване на общите усилия на организацията за защита от тероризма и за откриване на оръжия за масово унищожение. Други мерки засягат цялостната модернизация на силите на НАТО, която да им позволи да отидат, където са необходими, когато са необходими и за колкото време са необходими.
Робъртсън призна, че защитата на общата сигурност няма да бъде нито безплатна нито лесна, но допълни, че: "Срещата в Прага ще докаже, че НАТО е готова за предизвикателството. С новите членства, новите мисии и новите военни възможности, трансформацията на НАТО ще направи гигантска крачка напред. В резултат, съюзът ще остане основен стълб на нашата сигурност, днес и утре".

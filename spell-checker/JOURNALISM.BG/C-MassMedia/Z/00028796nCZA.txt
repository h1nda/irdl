Кризата увеличи безработицата в Румъния
					24/12/2008
					Доскоро модел за иконовическия напредък в Централна и Югоизточна Европа днес Румъния е изправена пред драматично увеличаване на безработицата.
					От Пол Чиочоиу за Southeast European Times в Букурещ - 24/12/08 
 
					 
						
Румънският президент Траян Бъсеску заяви, че няма да бъде затворен нито един от големите пазарни гиганти в страната въпреки сериозната финансова криза. [Гети Имиджис]
						Съобщението от румънския министър на труда през ноември, че до май 2009 г. около 34 000 работници може да изгубят работата си, стресна страната. Според преценка на правителството, безработицата може да удари най-много частния сектор. Макар че управителят на Националната банка на Румъния се опита да омаловажи тази цифра, като каза, че тя представлява едва около 0,5% от трудовата сила в страната, той също така предупреди, че броят на безработните може наистина да нарасне. 
						Профсъюзни лидери твърдят, че безработицата може да достигне 8% или около 1,2 милиона души, като най-засегнатите индустрии ще бъдат текстилната, строителството, селското стопанство, автомобилната индустрия и финансите. 
						Цифрите варират в зависимост от източника. Председателят на Съвета на МСП (Малки и средни предприятия) Овидиу Николеску заяви, че от октомври частни компании в 30 общини са освободили около 50 000 служители, което е повишило безработицата в частния сектор до 150 000. 
						Румънската асоциация на строителните предприемачи (ARCO) съобщи в средата на ноември, че около 70 000 служители ще бъдат временно освободени до януари, а други 35 000 може да изгубят работата си завинаги от април. Според ARCO, 32% от румънските строителни компании са засегнати от кризата. 
						От своя страна федерация "Агростар" поиска от министъра на земеделието да одобри освобождаването на 50 000 служители, което е почти 75% от общия щатен състав, до април, тъй като повечето селскостопански фирми не могат да продължат производството си. 
						Няколко компании съобщиха, че или ще намалят производството си или ще прекратят дейността си. Така например автомобилната компания "Дачия" съобщи, че ще прекрати дейността си от 30 ноември до 7 декември поради срив в продажбите. 
						"Ромпетрол Петрокемикълс", подразделение на "Ромпетрол Груп" съобщи, че ще намали производството си с 55% през декември и януари и ще уволни 24% от служителите си. 
						Химическият завод "Олтхим Рамнику Валчея" съобщи, че ще намали производството си с 20% до 40% след спад в търсенето от 50%. Петстотин от 4 800 служители в компанията ще загубят работата си, главно онези, на които предстои пенсиониране, съобщиха от ръководсвото на завода. 
						Заводът за торове "Азомурес" временно освободи 250 служители поради липса на поръчки. "Крафтс Фудс Румъния" ще закрие производственото си звено в Брашов с 400 служители и частично ще прехвърли работни места в България, но "Кока-Кола" отхвърли предположенията, че ще затвори производството си в Иаси и Орадеа. 
						Президентът Траян Бъсеску посети миналата седмица централите на компаниите "Дачия", "Олтхим", "Азомурес", "Форд", Деву", "Нокиа" и "АрчелорМитал" и увери обществеността, че пазарните гиганти няма да банкрутират. 
						Същевременно правителството одобри няколко мерки за подпомагане на икономиката, включително премахване на регистрационния данък за първата година за нов автомобил и отпускане на 1 000 евро за всеки работодател, който създаде нови работни места.

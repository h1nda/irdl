Прокурор на ООН разкритикува действията на Сърбия по отношение на Младич
					04/10/2006
					 
						БЕЛГРАД, Сърбия -- Главният прокурор на Трибунала на ООН Карла дел Понте отпътува от Белград във вторник (3 октовмри), без да одобри широко огласения план на Сърбия за арестуването на Ратко Младич. "Трябва да ви кажа, че не съм удовлетворена от прилагането на плана за действие," каза тя. Дел Понте добави, че няма да представи пред ЕС положителен доклад за Сърбия по-късно този месец. ЕС ще използва доклада й за основа при вземането на решение дали да поднови преговорите си с Белград по Споразумението за стабилизация и асоцииране. 
						Сред официалните представители, с които Дел Понте се срещна, бе и Расим Ляич, председател на националния съвет за сътрудничество с Хагския трибунал. По-късно той заяви пред местната телевизия "ТВ Пинк", че "някои оперативни данни" за местонахождението на Младич са били предоставени на Дел Понте, но не даде повече подробности. (Данас, Блиц, Политика - 04/10/06; ЮПИ, Ройтерс, Танюг, РТС - 03/10/06)

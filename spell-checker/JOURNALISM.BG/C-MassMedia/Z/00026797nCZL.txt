Очаква се Сърбия да екстрадира Жуплянин в Хага следващата седмица
					17/06/2008
					 
						БЕЛГРАД, Сърбия -- Съдия от Камарата за военни престъпления към Белградския окръжен съд е подписал в понеделник (16 юни) заповед за екстрадирането на заподозрения във военни престъпления Стоян Жуплянин в Трибунала на ООН за военни престъпления в Хага. Сега неговата защита има на разположение три дена за обжалване на решението. По всяка вероятност екстрадирането ще стане през следващата седмица. Арестуваният миналата седмица близо до Белград бивш началник на полицията на Република Сръбска в БиХ е обвинен в етническо прочистване на мюсюлмани и хървати по време на конфликта от 1992-1995 г.
						Други новини от понеделник -- Холандски съд започна гледането на гражданското дело, заведено срещу Холандия от страна на роднините на бошнаци, жертви на клането в Сребреница през 1995 г. Те обвиняват холандските военни части, че не са защитили цивилното население в анклава, който беше безопасно убежище под защитата на ООН, където се бяха приютили хиляди босненски мюсюлмани. Анклавът бе атакуван от силите на босненските сърби, което доведе до смъртта на 8 000 мюсюлмани. (Дневни Аваз - 17/06/08; Б92, Бета, Танюг, Фена, Би Би Си - 16/06/08)

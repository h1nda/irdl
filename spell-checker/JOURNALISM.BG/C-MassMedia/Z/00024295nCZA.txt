Протести в Турция след нападение на ПКК
					22/10/2007
					Експерти по сигурността предупреждават, че терористите от Кюрдската работническа партия искат да предизвикат по-широк турско-кюрдски конфликт и да дестабилизират политическия процес в Турция.
					От Айхан Шимшек за Southeast European Times от Анкара -- 22/10/07
 
					 
						
Демонстранти с турски знамена протестираха срещу засадата срещу войници в Югоизточна Турция на демонстрация в Истанбул в неделя (21 октомври). [Гети Имиджис]
						Под нарастващия обществен натиск политическите и военните лидери на Турция проведоха спешно заседание в неделя (21 октомври) под председателството на президента Абдула Гюл. Заседанието бе свикано след смъртоносно нападение на терористи от Кюрдската работническа партия (ПКК), при което загинаха най-малко 12 войника, а 16 бяха ранени. 
						Засадата, станала едва на 4 км от иракската граница, предизвика гняв в цялата страна. Стотици хора излязоха на улиците с искания за военни действия срещу базите на ПКК в Северен Ирак. 
						В декларация, публикувана след извънредното заседание, се казва, че Турция не се страхува "да плати цената" за победата над ПКК. "Макар да уважава териториалната цялост на Ирак, Турция не може да търпи да се подпомага и насърчава тероризмът," се казва в нея. 
						По-късно в неделя турският премиер Реджеп Тайип Ердоган проведе телефонен разговор с държавния секретар на САЩ Кондолиза Райс. Ердоган каза пред репортери, че се е съгласил да изпълни молбата на Райс да се отложат всякакви ответни удари за "няколко дни", а в замяна САЩ ще предприемат бързи действия срещу ПКК. 
						Миналата седмица парламентът прие предложение, което разрешава трансгранична операция. Военните вече са разположили 60 000 войници, подкрепени от танкове и бойни хеликоптери. Военни самолети са забелязани да кацат на летището в Диарбекир след смъртоносната засада. 
						В неделя администрацията на САЩ публикува категорично предупреждение срещу нападенията на ПКК, в която се посочва, че те "трябва да спрат веднага". 
						Проблемът трябва да "се реши бързо от иракското правителство и кюрдските регионални власти", каза Гордън Джондроу, прессекретар на Съвета за национална сигурност на САЩ. 
						Засадата, организирана от ПКК в неделя, е едно от най-смъртоносните нападения през последните години. Терористичната група твърди също, че е заловила десет турски войници и ще ги задържи в базите в Северен Ирак. Турски вестници цитират официални лица, които потвърждават, че най-малко осем войници са безследно изчезнали. 
						"Последните нападения на ПКК са провокация; турците трябва много да внимават при ответните си действия," предупреди директорът на Международния институт за стратегически изследвания Седат Лачинер. "Целта им е да накарат Турция да предприеме трансгранична операция в Северен Ирак и да започне по-широк конфликт с кюрдските групировки." 
						Според Лачинер ПКК иска също да накара турските националисти да се вдигнат срещу прокюрдската политическа партия ПДО, която спечели места в парламента по време на изборите през юли. 
						"ПКК иска да провокира линчувания срещу ПДО и нейните членове," каза той. "Тогава ПКК ще се обърне към кюрдите и ще каже: "Виждате ли, една политическа и демократична борба е безсмислена, единственият път напред е въоръжената борба." 
						Много експерти също смятат, че ПКК се опитва да използва нова вълна от насилие, за да попречи на всякаква нова инициатива на правителството по кюрдските въпроси. Гюл посети региона през септември, само няколко дни след избирането си за президент, с което даде сигнал за нова насока на политиката. 
						Напрежението вече ескалира между турските националисти и кюрдите. В неделя в източния град Ерзерум стотици турски националисти без малко да пренесат демонстрацията си в предимно кюрдски квартали и партийна централа на ПДО. 
						В западния град Бурса националистическа групировка нанесе щети на централата на ПДО. На автогарата в Малатия гневни демонстранти искаха да линчуват група симпатизанти на ПКК, които по-късно бяха арестувани.

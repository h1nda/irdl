В БиХ започна процес срещу заподозрени в тероризъм
					21/07/2006
					Процесът срещу трима заподозрени, обвинени в планиране на терористични атаки срещу неидентифицирани цели в Западна Европа, започна в Сараево в четвъртък.
					(Сутрешен брифинг за медиите на СВП - 21/07/06; AП, Ройтерс, БиБиСи - 20/07/06; AП, Ройтерс, АйЕсЕн Сикюрити Уоч - 03/05/06)
 
					 
						
Тримата заподозрени терористи и адвокатите им седят в съдебната зала на босненския държавен съд. [Гети Имиджис]
						Процесът срещу трима заподозрени, обвинени в планиране на терористични атаки срещу неидентифицирани цели в Западна Европа, започна в Държавния съд на Босна и Херцеговина (БиХ) в Сараево в четвъртък (20 юли). 
						Мирсад Бекташевич, 19-годишен шведски гражданин от босненски произход, и Абдулкадир Джесур, 21-годишен турски гражданин, който живее в Дания, бяха арестувани на 19 октомври 2005 г. по подозрения в терористична дейност. При обиск на наетите от тях помещения полицията е открила "пояс на атентатор самоубиец" и черни маски, почти 20 кг експлозиви и видеозаписи, които показват как да се направи бомба и дават напътствия за молитва преди самоубийствен атентат. 
						Третият обвиняем, 29-годишният Байро Иканович, е гражданин на БиХ. Той бе арестуван месец по-късно заедно с още двама босненци, Сенад Хусанович и Амир Байрич, които по-късно бяха освободени под гаранция. 
						Бекташевич и Джесур са пристигнали в БиХ с намерението да извършат терористичен акт -- там или в друга европейска страна -- за да накарат страните да изтеглят войските си от Ирак и Афганистан, съобщиха прокурорите. Според съобщенията двамата мъже са наели апартаменти в Сараево и са се свързали с Иканович, от когото са купили експлозиви. 
						Запис на разговор по мобилен телефон е показал, че Бекташевич, чието кодово име е "Максимус", е поискал от човек, идентифициран като Абдул Басит, да му изпрати пари "за наистина добрата стока, която намерих тук". 
						След като миналата година групата бе разкрита, властите на БиХ уведомиха датските и британските власти за разкритията си. Това доведе до няколко ареста, включително и този на Басит. Шведските власти също оказаха сътрудничество в разследването. 
						Като се позова на обвинителния акт, АП съобщи, че "лицата, арестувани във Великобритания, които са обвинени в предизвикване на експлозия и създаване на обща опасност, Юнуз Кули и Васем Ахмет Мугала, са имали шведски и босненски телефонен номер, използвани от заподозрения Мирсад Бекташевич". 
						Като отхвърлиха всички обвинения, адвокатите нарекоха обвинението юридически необосновано, а доказателствата -- "съмнителни". 
						Прокурорите обаче изглеждат уверени, че ще могат да докажат обвиненията.

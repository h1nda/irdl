Страните-членки на ЕС не успяха да се споразумеят за отговор на декларацията на Турция за Кипър
		08/09/2005
		 
			БРЮКСЕЛ, Белгия -- Посланиците на страните-членки на ЕС не успяха да се споразумеят в сряда (7 септември) по отношение на текста за съвместно изявление в отговор на декларацията на Турция за взаимоотношенията й с Кипър. Анкара разшири митническия си съюз с ЕС, включвайки Никозия, но заяви, че това не означава официално признаване на Кипър. Изявление, изготвено от британското председателство на ЕС призовава Турция да избегне търговското дискриминиране на кипърските гърци и да се преразгледа осъществяването на митническия съюз с Анкара. Кипър и няколко други страни настояват за обвързване на официалното признаване с преговорите за присъединяване. Високопоставени служители от ЕС заявиха, че преговорите с Турция вероятно ще започнат на 3 октомври, независимо от всичко.
			В други новини се съобщава, че анкета, проведена наскоро по отношение членството в ЕС, е показала, че 27 процента от кипърските гърци одобряват членството на Турция в ЕС, докато 70 процента са против него. Само 37 на сто от гърците подкрепят присъединяването към ЕС на съседните Албания и Македония. (АП, ФТ, Ройтерс, TurkishPress.com, ЕС Обзървър - 07/09/05)

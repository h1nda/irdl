Хърватското вътрешно министерство твърди, че Загреб не е издирвал Йелавич
					09/01/2006
					 
						ЗАГРЕБ, Хърватия -- Говорителят на вътрешното министерство Златко Мехун каза, че хърватската полиция никога не е издирвала бившия хърватски член на председателството на БиХ Анте Йелавич, нито е проверявала дали той е на хърватска територия. В коментар, отразен широко в босненската преса от понеделник (9 януари), Мехун обяснява, че полицията тепърва трябва да получи заповед за това от съдебната власт. БиХ издаде международна заповед за арест на Йелавич преди три месеца. След продължителен процес Държавният съд на БиХ го осъди през м. октомври на десет години затвор за служебни престъпления и злоупотреба с държавни средства. Смята се, че той е избягал в Хърватия, където притежава двойно гражданство. Преди четири години Йелавич бе отстранен от председателството на БиХ след опитите му да учреди отцепническа хърватска република в БиХ в нарушение на Дейтънското споразумение. (Pincom.info, Дневни аваз - 09/01/06)

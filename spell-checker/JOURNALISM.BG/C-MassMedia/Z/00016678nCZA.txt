Черна гора е домакин на донорска конференция за подпомагне на реформите в правоохранителната сфера
					21/11/2005
					Полицията на Черна гора спешно се нуждае от по-добро оборудване, за да може да се бори ефективно с престъпността, каза шефът на полицията на републиката пред донорска конференция по-рано този месец.
					От Антонела Архин за Southeast European Times от Подгорица -- 21/11/05
 
					 
						
Интеграцията с международната правоохранителна общност и прилагането на европейските стандарти са основните приоритети на полицията, каза заместник-премиерът на Черна гора Драган Джурович. [Архив]
						Донорската конференция за реформата в правоохранителната област се проведе от 3 до 4 ноември в Милоцер, Черна гора. В обръщение към участниците заместник-премиерът Драган Джурович каза, че интеграцията с международната правоохранителна общност и прилагането на европейските стандарти са основните приоритети на полицията.
						Той каза също, че преструктурирането на вътрешното министерство е важен елемент от усилията на Черна гора да демократизира обществото, да гарантира икономически просперитет и да постигне международна интеграция -- включително евентуално членство в ЕС.
						Международни организации, както и редица страни, са дарили за две и половина години 20 млн. евро в подкрепа на реформата в правоохранителната сфера на Черна гора, каза министърът. 
						Вътрешният министър Юсуф Каламперович отбеляза, че донорската конференция е първата по рода си в Черна гора, която се занимава с реформата в правоохранителната сфера. В последните години бяха постигнати значителни резултати, каза той. Институцията не само предоставя по-добри услуги на обществото, но и успя да спечели неговото доверие, добави министърът.
						Началникът на полицията Веселин Вельович запозна форума със сегашната ситуация в правоохранителната сфера на Черна гора и очерта плановете за бъдещата реформа. Макар и всички запланувани проекти да са важни, каза той, два от тях са особено спешни -- осигуряването на модерна екипировка за специалния отряд за борба с тероризма и проект за модернизиране на Центъра за криминални експертизи.
						Други важни нужди включват по-нататъшно обучение на полицаите на всички нива и осигуряване на модерно техническо оборудване за всички служби, каза Вельович.
						Въпреки помощта от ОССЕ, ЕС и Съединените щати, добави той, черногорската полиция все още няма оборудването, от което се нуждае, за да може ефективно да се бори с престъпността. В резултат тя се сблъсква с големи пречки в действията си по разкриване на престъпленията и намиране на извършителите, каза той.
						По време на основната част от конференцията бяха представени 12 проекта за реформи на вътрешното министерство. На конференцията, която е организирана съвместно от вътрешното министерство и мисията на ОССЕ в Сърбия и Черна гора, присъстваха представители на над 50 международни организации и държави. Няколко от потенциалните донори вече изразиха интерес да финансират проекти за реформи.

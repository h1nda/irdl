Ердоган предупреждава иракските кюрди да не завземат нефтените полета
08/04/2003
 
АНКАРА, Турция -- Премиерът Реджеп Ердоган заяви за репортери в понеделник (7 април), че неговата страна няма да изпрати войници в северен Ирак, освен ако не възникне заплаха за националната сигурност. "Влизането в северен Ирак не е в дневния ред, докато териториалната цялост на Ирак е запазена и няма стъпки за завземане на нефтените кладенци в Мосул и Киркук", заяви той. Турция се бои, че напредването на кюрдите към нефтените полета може да ги окуражи да обявят независимост. Миналата седмица американският държавен секретар Колин Пауъл обеща на турското правителство, че иракски кюрди няма да преминат линията до Киркук и Мосул.
Също в понеделник Ердоган се срещна с полския си колега Лешек Милер. На пресконференция след срещата, Милер обеща да подкрепи Турция за влизане в ЕС и да изпрати в страната част за идентифициране и неутрализиране на химическо замърсяване в северен Ирак. (АФП, Анадолска агенция, ПАП, Полско радио - 07/04/03)

Македония подкрепя независимостта на Косово и се противопоставя на разделянето
					01/11/2007
					Македония е силен поддръжник на независимостта на Косово - по икономически, етнически и свързани със сигурността причини.
					От Горан Трайков за Southeast European Times от Скопие – 01/11/07
 
					 
						
Македонският президент Бранко Цървенковски (вдясно) и албанският му колега Бамир Топи обсъдиха статута на Косово на среща в Охрид миналата седмица. [Гети Имиджис]
						Докато преговорите за статута на Косово продължават, темата се обсъжда в региона. Въпреки че преобладаващото мнозинство от държавите в Югоизточна Европа нямат голям принос към бъдещето на провинцията, окончателният изход ще има отражения върху региона. 
						Македонският президент Бранко Цървенковски винаги се е обявявал за окончателен статут, определен от Съвета за сигурност на ООН - позиция, която се споделя от много правителства в региона. Ако обаче се окаже невъзможно постигането на определен от ООН статут, Македония вероятно ще признае независимо Косово. 
						Едно от предложенията, на които Македония силно се противопоставя, е разделянето на провинцията. Разцепването на Косово би могло да окаже пряко въздействие върху териториалната цялост и суверенитета на Македония. Правителството се опасява, че то би могло да разпали сепаратизъм сред албанците в страната, която премина през сериозен етнически конфликт през 2001 г. 
						Много държави в региона, включително Босна и Херцеговина, имат подобни опасения. Ако се създаде прецедент за разделянето на територии и държави, може да се окаже трудно междунардната общност да го спре в бъдеще. 
						"Косово не трябва да се разделя, имайки предвид, че такова решение е възможно единствено по етническите граници и че то би означавало насърчаване на много радикални структури, които съществуват из целия регион. Не можем да подценяваме рисковете, които биха възникнали от евентуално такова решение," каза Цървенковски. 
						След края на конфликта от 2001 г. Македония се стреми да изгради функционална, многоетническа държава и да покаже, че двете основни етнически групи в нея могат да съществуват заедно. 
						Мнозинството македонци имат усещането, че независимостта на Косово ще донесе мир и стабилност в региона - установявайки окончателно границите в Югоизточна Европа. Тя предлага и перспективи за подобряване на икономическите връзки и възможности. 
						В момента Македония изнася повечето от произведените в страната стоки за Косово - на стойност около 100 млн. евро годишно. Неопределеният статут на провинцията обаче е бариера за македонските компании, които имат желание да търгуват или да инвестират там. Той представлява пречка и за международните корпорации.

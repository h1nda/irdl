Ахтисаари търси компромис в Косово
					24/08/2006
					Косовските албански преговарящи бяха призовани да променят позициите си по децентрализацията, правата на малцинствата и други въпроси.
					От Блерта Фоничи за Southeast European Times от Прищина – 24/08/06
 
					 
						
Специалният пратеник на ООН за Косово Марти Ахтисаари (отпред вляво) посети Прищина в сряда (23 август). [Гети Имиджис]
						Специалният пратеник на ООН Марти Ахтисаари е в Косово, където призова за допълнителни компромиси по въпросите на децентрализацията и правата на малцинствата. "Работим," каза Ахтисаари, отказвайки повече коментари. В сряда (23 август) той се срещна с политически лидери от Косово и с преговарящия екип за преговорите за статута и ги призова да приемат пакет от препоръки, изготвени от експерти на ООН. 
						"Той възнамерява да остане 3 дни и да разговаря с лидерите относно нерешените до момента въпроси в преговорите," цитира местният всекидневник "Коха Диторе" Реми Дурло, говорител на канцеларията на специалния пратеник на ООН. "Ако и след това останат висящи въпроси, които не могат да бъдат решени на техническо ниво, тогава ще се опитаме да постигнем напредък на политическо ниво." 
						Ахтисаари настоява пред косовската страна да направи отстъпки за Митровица, както и за редица общини под сръбско управление. Косовските албанци предвиждат в Митровица да има управително тяло с пълни компетенции, но сърбите казват, че подобен план ще им отнеме автономията. Те твърдят, че северната част от града трябва да бъде независима и дори би могла да бъде присъединена към други сръбски общини. 
						Пратеникът на ООН иска също Прищина да изостави своето предложение "5+1", съгласно което да бъдат създадени пет нови сръбски общини и една да бъде разширена. Вместо това Ахтисаари е предложил близо десет нови общини, както и възможността за други в бъдеще, в зависимост от броя на завърналите се сърби. 
						Прищина обаче вече показа, че не е готова да прави отстъпки в някои области, предупреждавайки, че има "червени линии", които тя няма да пресече. Косовската албанска страна проведе извънредно заседание в сряда, за да разгледа предложенията на Ахтисаари. 
						"Изразихме нашето становище относно броя на новите общини в Косово и това е точно определен брой. Друго становище нямаме," каза президентът Фатмир Сейдиу. 
						"Също така нашата позиция е, че тези общини трябва да бъдат функционални и в служба на гражданите, имайки предвид, че сме оставили отворена възможността за увеличаване на броя на кадастралните зони в тези общини," добави той. 
						Същевременно Сейдиу каза, че неговата страна се е съгласила по принцип на разширени общински граници и че дискусиите по този въпрос продължават. 
						В сряда Ахтисаари се срещна също и със сръбския лидер Оливер Иванович, който призовава община Липяни и село Прилужа да имат специален статут. "Тези искания са част от политическия ни план," каза Иванович и добави: "Нашите предложения са кратки, конструктивни и основани на интересите на народа." 
						Междувременно около 100 представители на етническото албанско движение "Ветевендосе" ("Самоопределение") блокираха входовете на сградата на косовския парламент в Прищина, където Ахтисаари провеждаше срещите си с местни лидери. В следобедните часове косовската полиция разби блокадата и арестува антисръбския екстремист Албин Курти заедно с 64 от неговите поддръжници. 
						В четвъртък Ахтисаари трябваше да посети три северни общини в Косово, където да се срещне с кметове и граждани, повечето от които сърби. След това той ще се върне в Прищина.

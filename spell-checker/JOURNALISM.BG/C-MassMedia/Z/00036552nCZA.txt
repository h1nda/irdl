НАТО пристъпва към съкращаване на числеността на КФОР
					01/11/2010
					Броят на военнослужещите от КФОР ще бъде намален наполовина през следващите няколко месеца от около 10 000 на 5 000 войници - заяви генералният секретар на НАТО Андерс Фог Расмусен.
					(София Ехо, Euobserver - 30/10/10; АП, АФП, Ройтерс, Би Би Си, RTTNews, Дойче Веле, Б92, НАТО - 29/10/10)
 
					 
						
НАТО планира допълнителни съкращения на мисията си в Косово, наброяваща 10 000 войници. [Ройтерс]
						В петък (29 октомври) генералният секретар на НАТО съобщи, че организацията е взела решение да съкрати числеността на мироопазващата мисия в Косово, като се обоснова с подобряването на сигурността в района. В резултат на планираното поетапно намаляване се очаква броят на войниците от КФОР да остане една десета от 50-те хиляди войници, които първоначално бяха разположени в балканската държава преди повече от десет години. 
						 „През следващите няколко месеца КФОР постепенно ще намали присъствието си до общо около 5 000 военнослужещи, като това ще бъде още една стъпка към адаптирането на КФОР към новата роля на мисията като възпиращ фактор”, посочи в изявление от петък генералният секретар на НАТО Андерс Фог Расмусен. 
						 Вследствие на подобно решение, прието преди повече от година, числеността на международните сили беше намалена от тогавашните близо 15 000 войници до малко под 10 000 военнослужещи през януари. 
						„Състоянието на сигурността в Косово продължава да се подобрява и това е положителен знак не само за Косово, а и за целия регион”, е заявил Расмусен в изявление, публикувано на интернет страницата на НАТО. „Местните институции имат все по-големи възможности да поемат отговорност за задачи в областта на сигурността.” 
						Създадена през юни 1999 г., в началото на 78-дневната въздушна кампания на НАТО за изтласкване на сръбските сили от Косово, КФОР в момента включва военнослужещи от 32 страни, включително 25-те членки на НАТО. Те извършват дейността си с мандат на ООН и имат задачата да поддържат безопасна и сигурна среда в държавата, която обяви независимостта си от Сърбия през февруари 2008 г. 
						 Белград и косовските сърби обаче продължават да се противопоставят на този ход. Въпреки че от отделянето на страната не са възниквали сериозни изблици на насилие, етническото напрежение в населения предимно със сърби север продължава. 
						КФОР, ЮЛЕКС и косовската полиция засилиха мерките за сигурност в района на разделения град Митровица след сблъсъка между сърби и албанци през септември, при който бяха ранени девет души, включително трима войници от международните сили. Те предупредиха също, че няма да толерират никакво насилие в Косово. 
						„През последните седмици и месеци бяхме свидетели... на стрелба, експлозии, хвърлени ръчни гранати, дори сблъсъци и размирици с интензивни престрелки, наподобяващи гражданска война, затова трябваше да реагирам”, е заявил в петък командващият на КФОР, генерал-майор Ерхард Бюлер, цитиран от АП. 
						„Това определено е заплаха за хората”, е посочил немският генерал пред репортери по време на пресконференция в Прищина, като е отбелязал, че населената предимно със сърби северна част на Косово остава единственият проблемен регион в страната. 
						Планът за съкращаване на ръководените от НАТО части обаче няма да се отрази на способностите им да се справят с евентуални проблеми. Този ход ще бъде придружен от мерки за „значително повишаване на мобилността, въздушната мобилност, гъвкавостта и готовността на контингентите на КФОР, които ще компенсират намаляването на числеността”, е заявил Бюлер. 
						В изказването си той потвърди дадените в изявлението на Расмусен уверения. 
						„КФОР ще продължи да е в състояние да разполага военни сили бързо и ефективно, когато и където това е необходимо, включително силни резерви”, посочи ръководителят на НАТО. „Задачата на КФОР да гарантира безопасна и сигурна среда в Косово остава непроменена.”

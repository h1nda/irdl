Ефективността на съдилищата и независимостта на съдебната система са наболели проблеми за Македония
					13/02/2008
					Реформите в македонската съдебна система се нуждаят от сериозно и незабавно внимание, за да може страната да удовлетвори изискванията на ЕС и НАТО. 
					Анализ на Горан Трайков за Southeast European Times от Скопие -- 13/02/08
 
					 
						
Членството в ЕС и НАТО зависи от съдебната реформа [Илюстрация: SE Times] 
						Съдебната реформа е главното предизвикателство, което Македония трябва да преодолее в усилията си да се присъедини към НАТО и ЕС. Две особено проблемни области са ефективността на съдилищата и независимостта на съдебната система. 
						В Македония дела, чието приключване другаде би отнело максимум шест месеца, се проточват понякога цяло десетилетие. Междувременно, съгласно конституцията, съдиите се избират от парламента, което създава условия за пряко политическо влияние върху техния избор. 
						„Трябва да се направи така, че съдиите сами да избират членовете на Държавния съдебен съвет в свободни избори,” казва юристката Рената Дескоска. 
						„Парламентарните политически партии трябва да са запознати със значението на този процес не само поради перспективите за европейска интеграция, но също и защото македонските граждани се изправят всеки ден пред политически зависими съдии и неефективни правни процеси,” казва Дескоска. „Политическите партии би трябвало да зачитат интересите на народа и да постигнат по-голям консенсус по конституционните промени.” 
						Образованието на хората, работещи в съдебната система, също е решаващ фактор. Докато страната се движи към интеграция, съдебната й система ще бъде натоварена с прилагане на европейските и международните закони. Ще бъдат неоходими нови съдии, които да изградят по-ефективна система. За постигането на това ще е необходима подходяща подготовка. 
						Според експерти от съдилищата реформите ще бъдат много дълбоки. Те ще включват промени в конституционния съд чрез разширяване на неговите функции и компетенции и въвеждане на така наречената „конституционна жалба” като крайна мярка за хората да защитават интересите си в съда. 
						Реформите трябва да бъдат извършени бързо, казват експерти. Възможността за интеграция на Македония в ЕС е открита, но може да не остане отворена безкрайно.

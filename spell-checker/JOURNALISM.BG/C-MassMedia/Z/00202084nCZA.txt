Според Рочен признаването на Косово "не е лесно решение"
					24/11/2011
					Въпреки че проблемът с Косово е мъчителен за Сърбия, дойде време да се осъзнае реалността и усилията да се насочат към общите стратегически цели на региона, заяви външният министър на Черна гора.
					От Линда Карадаку за Southeast European Times -- 24/11/11 
 
					 
						
Членство в НАТО и ЕС е пътят към регионална стабилност, заяви външният министър на Черна гора Милан Рочен. [mip.gov]
						Милан Рочен, член на управляващата Демократична партия на социалистите, е външен министър на Черна гора от ноември 2006 г. Портфейлът му включва също надзора над кандидатурата на страната му за евроинтеграция. 
						В ексклузивно интервю за SETimes Рочен говори за трайния мир на Балканите, решението на страната му да признае Косово за независима държава и отношенията с ЕС. 
						
						SETimes: Как можем да постигнем стабилен и мирен Балкански регион, без конфликти? 
						
						Милан Рочен: Трябва да продължим по пътя към членство в НАТО и ЕС. За първи път в историята на Балканите ние споделяме общи стратегически цели. Всички сме на правилния път. Не трябва обаче да подценяваме факта, че все още има отворени въпроси за решаване, [въпроси, които са] предупреждение за всички нас в региона. 
						
						SETimes: Какви са тези отворени въпроси, които трябва да бъдат решени? 
						
						Рочен: Първо, това, което се случи в Сараево, е предупреждение за всички нас. Всички трябва да осъдим нападението срещу американското посолство [на 28 октомври]. Това означава все пак, че в региона има екстремисти, които мислят, че трябва да гледаме назад, към миналото. Отворените въпроси са добре известни: Косово и спорът между Македония и Гърция. 
						
						SETimes: Как трябва да бъде решен проблемът между Сърбия и Косово, включително преговорите под егидата на ЕС? Черна гора призна Косово, но Сърбия не. Какъв е най-добрият начин да се реши този проблем? 
						
						Рочен: Да, ние признахме Косово. Не беше лесно решение за нас, но смятам, че беше правилното решение. Преди всичко, защото то спомогна за стабилността в нашата страна, и, второ, защото смятаме, че ще спомогне за стабилността в региона. Взехме реалността под внимание. 
						Вярно, за Сърбия този въпрос е болезнен, но няма друг начин освен диалог. И аз съм сигурен, че времето е на наша страна. Нуждаем се от повече търпение и време, но е важно да разговаряме и това е пътят към постоянния мир. За нас членството в НАТО и ЕС е пътят към стабилността в региона. 
						
						SETimes: А Албания? 
						
						Рочен: Току-що разговарях с моя колега (Едмонд) Хаджинасто; щастливи сме, че Албания, също както Хърватия, стана член на НАТО. 
						Надявам се нашите албански приятели да намерят обща почва и Албания да продължи по пътя към евроинтеграция възможно най-скоро. Ако Албания не беше член на НАТО, политическата ситуация тук [в Албания] би била много по-сериозна. 
						Историята е показала, че ние, на Балканите, никога не сме имали саморегулиращи се механизми за предотвратяване на конфликти. Членството в Алианса е формула за постоянна стабилност и, в по-широк смисъл, за стабилността в Европа и света.

Планът за реорганизация разделя румънците
					25/06/2011
					Блогерите обсъждат инициатива на правителството, която ще промени административната карта.
					От Паул Чокою за Southeast European Times в Букурещ – 25/06/2011
 
					 
						
Букурещ, Румъния. [Виктор Барбу/SETimes]
						Инициатива на правителството за териториална реорганизация, целяща да преобразува 41-те окръзи на Румъния в осем административни райони, предизвика разгорещен дебат. 
						Поддръжниците твърдят, че тази мярка ще намали голямата бюрокрация и ще улесни усвояването на европейски фондове, както и че ще доведе до премахване на отдавна съществуващите "клиентелистки мрежи" в окръзите. 
						"Преброихме стотици бюрократи във всеки от 41-те окръзи, които затрудняват хората и кметовете", каза президентът Траян Бъсеску. "Не можем да предвидим рационално развитие на Румъния чрез такива малки административни структури." 
						Опозицията разкритикува инициативата, като заяви, че тя ще хвърли Румъния в хаос и призова за референдум за инициативата във всеки окръг. 
						"Не може да се модифицират териториално-административните единици, без да се вземе предвид мнението на жителите в тези структури", заяви лидерът на опозиционната Социалдемократическа партия Виктор Понта. 
						Въпреки че е член на тристранната управляваща коалиция Демократичният съюз на унгарците също отхвърли инициативата. Той призова за създаването на един район с трите окръга с унгарско мнозинство и е против присъединяването им към други три окръга. 
						Много блогери не са съгласни с инициативата на правителството и особено с аргумента на премиера Емил Бок, че промяната се налага, за да се коригира административна организация от комунистическата ера. 
						"Tази система датира от Карол І (първият крал на съвременна Румъния)", каза Строе. "Това е организация, която функционира добре и трябва да бъде запазена." 
						"Да се хвърли страната в хаос, за да се премахне с бич онова, което може да се отстрани с други средства, главно чрез политическа воля, е план, който ни кара сериозно да се замислим за капацитета на лидерите на сегашното правителство", добави той. 
						"Tази реорганизация има добри и лоши страни", казва Разван, "добрите страни са намаляване на разходите за поддръжка на сградите, в които се помещават сегашните окръжни институции... [и] намаляване на разходите за личния състав." 
						Недостатък е, че гражданите ще трябва да си извадят нови лични карти, което отнема време, каза Разван. "Друг недостатък е преместването на регионалната столица. Това ще увеличи разстоянието за гражданите, които ще трябва да губят повече време... за да се сблъскат с типичната румънска администрация." 
						Междувремено бившият премиер Aдриан Нъстасе също изразява мнение по въпроса. 
						"Разбира се, тази дискусия е важна и един дебат за оптимизиране на административните структури е полезен. Но точно сега ли той е необходим и конструктивен?", пише Нъстасе. "Смятам, че ново териториално-административно деление, ако в крайна сметка се сметне за необходимо, ще трябва да се обсъди и приеме преди парламентарните избори следващата година", каза Нъстасе. 
						Според ЛукаС правителството е предложило инициативата, за да увеличи контрола си върху територията по време на изборите. "Поради тяхната (ниска) популярност сега, това бе последното съществуващо решение за тях. Хаосът, който ще последва с въвеждането на тези големи административни промени, може само да им послужи за тази цел", каза той. 
						
						Рикс86 твърди, че създаването на окръзи през 1968 г. се е съобразило с историческите и географски особености. Той предлага на президента Бъсеску, който е главният поддръжник на новия план за административна реорганизация, да се допита до мнението на хората. 
						"Ние сме твърде бедни, за да ни въвличате в експериментите, които предлагате, и които още повече ще дезориентират хората", пише той.

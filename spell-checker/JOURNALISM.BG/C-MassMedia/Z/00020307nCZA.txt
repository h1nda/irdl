Акционерите са доволни от закупуването на "Плива" от "Бар"
					17/10/2006
					Под натиска на международния пазар "Плива" реши да стане част от по-голяма и по-силна компания.
					От Наташа Радич за Southeast European Times от Загреб – 17/10/06
 
					 
						
"Бар", компания със седалище в Ню Джърси, придоби над 70 % от най-голямата фармацевтична компания в Хърватия, "Плива". [Гети Имиджис]
						След шестмесечни преговори компанията от Ню Джърси "Бар Фармасютикълс Инк." придоби над 70 % от "Плива Фармасютикалс", най-голямата фармацевтична комания в Хърватия. Сделката бе финализирана през октомври. "Плива", регионален лидер в отрасъла, има зад гърба си повече от 80-годишен опит. С официалното приключване на сделката "Бар" стана третият най-голям производител на лекарства с широко разпространение в света. 
						"Бар" трябваше да заплати 2,6 милиарда щатски долара за поглъщането на хърватската компания. Офертата й бе оспорвана от друг конкурент - исландската фирма "Актавис". След ожесточено наддаване, което повдигна акциите на "Плива", "Бар" най-накрая успя да депозира 13,5 милиона акции, възлизащи на 72,6 % от компанията. 
						Акционерите успяха да продадат акциите си за по 140 щатски долара за брой. За сравнение преди сделката цената на акциите на "Плива" на Загребската фондова борса бе 90 щатски долара. 
						"Плива" ще запази наименованието и търговската си марка. Фирмата в Загреб ще работи с европейски партньори и ще продава продуктите си основно на европейските пазари. 
						Както "Плива", така и "Бар" могат да спечелят от сделката, твърдят финансови експерти. Някои в Хърватия обаче разкритикуваха продажбата, като сред тях е и бившият министър на икономиката Любо Юрчич. Той казва, че "Плива" е трябвало да остане национална собственост и да продължи своята изследователска работа, запазвайки международната си репутация. 
						Фирмата обаче не успя да устои на пазарния натиск през последните няколко години. В средата на 80-те години "Плива" бе в своя златен период - с производствената си гама, изследователската си дейност по създаване на нови лекарства и закупуването на други фармацевтични компании от бившия Източен блок. Тя разполагаше с лаборатории и изследователски центрове в бивша Чехословакия, Полша и Унгария. 
						През 90-те години тя запази стабилно ниво на производство, но не въведе нови продукти, за да остане конкурентна на международните си съперници. Най-известното лекарство на "Плива" остава антибиотикът сумамед, доста популярен сред европейските лекари и потребители. 
						След като компанията обяви, че ще продаде изследователския си център, стана ясно, че "Плива" вече не възнамерява да въвежда нови лекарства, а само ще продължи да произвежда наличната си гама от продукти. Скоро стана ясно, че "Плива" ще се справи по-добре под егидата на по-голяма и по-силна компания. 
						"Плива работи в над 30 страни по света и е водещата фармацевтична фирма в Централна и Източна Европа. Тя е специализирана в разработката, производството и разпространението на фармацевтични продукти с широко разпространение, включително такива на биологична основа, цитостатици и други лекарства с широко разпространение.

Медийна неправителствена организация: свободата на медиите в ЕС и на Балканите са влошава
					21/10/2010
					Албания, Хърватия и Молдова са единствените страни в Югоизточна Европа, които са подобрили рейтинга си в ключовата класация за свободата на медиите.
					(Репортери без граници, ДПА, АФП, Гласът на Амелика, РФЕ/РЛ, HotNews.ro, Кроейшън Таймс, Maкфакс, Агенция "София Нюз", София Ехо - 20/10/10)
 
					 
						
Генералният секретар на "Репортери без граници" Жан-Франсоа Жулиар заяви, че спадът на рейтинга на ЕС в класацията за свободата на медиите носи риска ЕС "да изгуби позицията си на световен лидер по отношение на зачитането на човешките права". [Ройтерс]
						Свободата на медиите в много страни членки на ЕС и в повечето балкански страни, които се надяват да се присъединят към блока на 27-те, се влошава като цяло, предупредиха "Репортери без граници" (РБГ) в деветата си годишна класация "Свобода на медиите в света", публикувана в сряда (20 октомври). 
						 "Обезпокоителен е фактът, че няколко страни членки на ЕС продължават да слизат надолу в класацията", съобщава медийната организация със седалище в Париж. "Ако положението не се подобри, Европейският съюз рискува да изгуби позицията си на световен лидер по отношение на зачитането на човешките права. Ако това се случи, как той може да бъде убедителен, когато иска от авторитарните режими да извършват промени?" 
						Тазгодишното проучване отразява нарушения в свободата на медиите през 12-месечен период до 1 септември 2010 г. Всяка от 178 страни, включени в класацията, получава рейтинг от 0 (най-добър) до 105,00 (най-лош). 
						България и Гърция се класират най-зле сред страните членки на ЕС със спад от съответно два и 35 пункта, като се нареждат заедно с Бенин, Коморските острови и Кения на 70 място. 
						Спадът на Гърция от 35-то място в класацията за 2009 г. се дължи на "политически вълнения и физически нападения срещу няколко журналисти", обяснява РБГ. 
						Други страни членки на ЕС, които регистрираха спад в тазгодишната класация са Португалия (40-то място), Франция (44-то място), Кипър (45-то място), Италия (49-то място) и Румъния (52-ро място). 
						Румъния, която бе 50-та сред 175 страни, включени в миналогодишната класация, "сега смята медиите за заплаха за националната сигурност и планира легално да цензурира тяхната дейност", заявява организацията. 
						Състоянието на свободата на медиите в повечето страни от Югоизточна Европа (ЮИЕ), които се стремят към членство в ЕС също се влошава през периода на проучването. Македония слезе на 68-мо място от 34-то миналата година, което е най-големият спад в региона. 
						Черна гора слезе с 27 позиции в класацията и дели 104-то място с Ангола и Нигер. Междувременно Сърбия слезе с 23 места в класацията и е 85-та в света днес, докато Косово изгуби 17 позиции и зае 92-ро място. Босна и Херцеговина - единствената страна от ЮИЕ, освен Кипър, която се нареди сред първите 50 - слезе до 47-мо място в сравнение с 39-то място миналата година. 
						 "Балканският полуостров все още буди тревога и се нуждае от големи промени... Въпреки че законодателните реформи, необходими за присъединяване към ЕС, бяха приети в повечето балкански страни, тяхното осъществяване все още е в ембрионална, ако не и в несъществуваща фаза", отбеляза РБГ. 
						Tурция, която се е представила най-зле сред страните от ЮИЕ, слезе с 16 пункта до 138 място тази година. РБГ обяснява този спад главно с бясното темпо на увеличаващите се съдебни дела, лишаване от свобода и съдебни присъди срещу журналисти". 
						Единствените страни в региона, които са подобрили рейтинга си са Албания (80-то място), Хърватия (62-ро място) и Молдова (75-то място), които се придвижиха съответно с осем,16 и 39 места нагоре. 
						Финландия, Исландия, Норвегия, Холандия, Швеция и Швейцария - шестте европейски страни, които са начело в класацията от нейното създаване през 2002 г., отново са на върха. Еритрея, Северна Корея, Туркменистан, Иран и Бирма са най-ниско в класацията като най-репресивните режими в света по отношение на журналистите. 
						РБГ изразиха загриженост, че само десет други страни членки на ЕС, освен Финландия, Холандия и Швеция, са сред групата на 20-те най-високо класирани страни в света и че някои от останалите 14 членки на Съюза са много ниско в класацията. 
						"ЕС не е хомогенно цяло по отношение на свободата на медиите", твърди организацията. "Напротив, продължава да се увеличава разликата между добре и зле представилите се страни."

Дипломатически дневник: Папуляс и Първанов разговаряха в София
					13/02/2007
					Президентът на Гърция приветства новата ера във взаимоотношенията със съседна България. Още от седмицата: етническите унгарци в Румъния искат повече права; началникът на генералния щаб на турската армия е на посещение в Съединените щати.
					
 
					 
						
Българският президент Георги Първанов (вдясно) разговаря с гръцкия си колега Каролос Папуляс по време на церемонията по посрещането му в София в понеделник (12 февруари). [Гети Имиджис]
						На обща пресконференция в понеделник (12 февруари) с българския си колега Георги Първанов гръцкият президент Каролос Папуляс заяви, че гръцко-българските отношения навлизат в "златен век". Той добави, че двете страни, заедно с Румъния, биха могли да оформят "балканско ядро" с важна роля в процеса на вземане на решения в ЕС. Папуляс бе на двудневно посещение в София.
						*** 
						В началото на двудневното си официално посещение в Румъния в понеделник (12 февруари) унгарският президент Ласло Шойом призова за повече права за етническите унгарци в Румъния. След разговори с колегата си Траян Бъсеску и с премиера Калин Попеску Търичану Шойом призова румънския парламент да ускори приемането на законопроект, гарантиращ повече права на малцинствата, включително културна автономия. 
						*** 
						Председателят на турския палрамент Бюлент Арънч заяви в понеделник (12 февруари) пред своя гостуващ хърватски колега Владимир Шекс, че Турция изцяло подкрепя стремежите на страната за присъединяване към НАТО и получаване на непостоянно място в Съвета за сигурност на ООН. По време на посещението си Шекс се срещна и с турския президент Ахмед Недждет Сезер. 
						*** 
						Началникът на генералния щаб на турската армия, генерал Яшар Буюканът, отпътува в неделя (10 февруари) на няколкодневно посещение в Съединените щати по покана на своя американски колега, генерал Питър Пейс. Очаква се основна тема на разговорите да бъдат двустранните военни отношения, обстановката в Ирак и Близкия изток, борбата срещу терористичната Кюрдска работническа партия и проекторезолюцията на американския Конгрес за арменския геноцид от края на отоманската епоха. 
						*** 
						
						Хърватският премиер Иво Санадер пристигна в четвъртък (8 февруари) на двудневно официално посещение в Румъния. Той се срещна с представители на хърватското малцинство от селата Карашево, Клокоти, Равник и Лупак в западната част на страната. Според статистиката в Румъния живеят около 14000 хървати. Санадер бе придружен от министъра на културата Божо Бишкупич и от икономическия министър Бранко Вукелич. 
						*** 
						Германският министър по европейските въпроси Гюнтер Глосер бе в четвъртък (8 февруари) в Атина за среща с гръцкия външен министър Дора Бакоянис и със заместника й Янис Валинакис. Основна тема на разговорите им бяха приоритетите на германското председателство на ЕС и европейската конституция. Дипломатите обсъдиха също европейските перспективи на Турция, Косово и спора за името между Гърция и Македония.
						*** 
						Въпросът за статута на Косово и членството на Албания в НАТО бяха основните теми на срещата в четвъртък (8 февруари) между председателя на албанския парламент Жозефина Топали и председателя на чешкия сенат Пшемисъл Соботка в Прага. Топали каза, че Албания е постигнала значителен напредък в подготовката си за членство в НАТО, особено по отношение на борбата с корупцията и организираната престъпност.
						
						(Различни източници -- 06/02/07-13/02/07)

Албания въвежда режим на тока
					03/11/2005
					 
						ТИРАНА, Албания -- В сряда (2 ноември) властите съобщиха, че ще въведат режим на тока заради тежката суша. Жилищните райони ще бъдат без електричество между десет и 13 часа на денонощие. Тази мярка ще засегне и болниците и промишлените предприятия, макар че при тях спирането на тока ще бъде ограничено до пет часа на денонощие. Албания разчита главно на водни електроцентрали и на внос на електроенергия. Според Албанската търговска камара частните фирми могат да загубят над 68 млн. евро за няколко месеца, ако енергийната криза продължи. Правителствена делегация ще посети Украйна в четвъртък, за да преговаря за евентуално закупуване на електроенергия.
						Други новини -- Правителството съобщи, че Италия е предоставила заем от 18 млн. евро за построяването на главен път в Южна Албания. Средствата ще се използват за финансиране на строежа на нова пътна отсечка и ремонт на съществуващ участък от пътя Лушня-Фиер. (Албейниън нюз - 03/11/05; АП - 02/11/05)

ЕС финансира трансгранични проекти в Албания и Гърция
					08/05/2007
					Средства от програмата "Интеррег III" са отделени за различни инициативи, сред които подобряване на пътната инфраструктура на двата нови гранични пункта. 
					От Ерлис Селимай за Southeast European Times от Тирана – 08/05/07 
 
					 
						
Програмата ще съдейства за трансграничното сътрудничество и ще подпомогне свободното движение на туристи и бизнесмени между Албания и Гърция. [Архив]
						ЕС започна да финансира проекти в Южна Албания в райони, които са близо до границата с Гърция. Отделени са общо 4,1 млн. евро в рамките на програмата на блока "Интеррег III", които ще се използват в южните префектури Гирокастро, Корча и Вльора. 
						Проектите, които започнаха, след като албанските и гръцките власти подписаха меморандум за сътрудничество, засягат пътната инфраструктура, защитата на културното наследство, подобряване на образованието и насърчаване на развитието на дребния бизнес, като в тях участват властите от двете страни на границата. 
						Първата стъпка ще бъде модернизацията на пътната инфраструктура на двата нови гранични пункта с Гърция - Кафе-Боте (Саранда) и Сопик (Гирокастро) - с цел да се облекчат задръстванията. 
						ЕС помага също за "реализиране на културни програми с цел създаване на климат на мир, сътрудничество и взаимен обмен," се казва в официална декларация. 
						Инициативата "Интеррег III", финансирана от Европейския фонд за регионално развитие, има за цел укрепване на икономическото и социалното сближаване в Европа чрез насърчаване на трансграничното, транснационалното и междурегионалното сътрудничество. Специално внимание се отделя на интегрирането на отдалечените региони и регионите с външни граници със страни кандидатки или страни извън ЕС. 
						Албания получава финансови средства по "Интеррег III" и за трансгранични проекти с Италия. Регионът Пулия си сътрудничи с местни власти в Албания - във Вльора, Дуръс и Тирана - по проекти в областта на селското стопанство, развитието на отдалечени селски райони, култура и сигурност. 
						Подобни програми се смятат за особено важни за насърчаване на интеграцията и предотвратяване на конфликти, тъй като границите често са области със значителни икономически и други различия. Например Албания и Италия се различават значително по отношение на икономическото развитие и съществуващите възможности, а в резултат Адриатикът се е превърнал в основен миграционен маршрут. 
						В същото време в граничните райони между Албания и Гърция живеят около 1,4 млн. души - 900000 в Гърция и 500000 в Албания. В този район са едни от най-бедните гръцки префектури, а албанските гранични региони се характеризират със зависимост от селското стопанство, висока безработица и сериозна липса на инфраструктура. 
						Европейската комисия признава значението на този район за постигане на целите за насърчаване на стабилността и интеграцията. През периода 2000 - 2006 г. Брюксел предостави на региона 90 млн. евро чрез "Интеррег III" - с 30 % повече от средствата, предоставени през предишния период.

Бизнес: Албанска група ще се стреми да насърчава местния бизнес
					18/02/2011
					Нова организация си поставя за цел да повлияе на приватизацията и политиките по заетостта. Още в деловите новини: ЕС започна процедура за нарушение срещу България; два румънски телекома бяха глобени.
					 
						
„Бизнес Албания” се надява да даде на местните фирми повече възможности да се чуе техният глас. [Ройтерс]
						В Тирана беше създадена нова организация, наречена „Бизнес Албания“, която ще се стреми да осигури възможности да се чуе гласът на местните компании. Албанските медии съобщиха в сряда (16 февруари), че към нея са се присъединили общо 25 асоциации от различни сектори. Организацията ще се опита да повлияе на политиките в сферите на местната приватизация, енергетиката, околната среда и заетостта. 
						*** 
						Нискотарифната авиокомпания „Уиз Еър” ще влезе на македонския пазар през юни. Компанията ще извършва полети до Лондон три пъти седмично. Очаква се скоро към разписанието да бъдат добавени и полети от Скопие до Франкфурт, Париж, Амстердам и Барселона. 
						*** 
						Две водещи телекомуникационни компании в Румъния, „Оранж” и „Водафон”, са били глобени с почти 63 млн. евро за злоупотреба с господстващо положение, съобщи във вторник (15 февруари) Богдан Киритою, председател на регулаторния орган за защита на конкуренцията на страната. Глобата на румънското подразделение на „Оранж” е около 34 млн. евро, а тази на „Водафон” е 28 млн. евро. 
						*** 
						Американската компания „Нобъл Енерджи” обяви в сряда (16 февруари), че разполага с информация за потенциално находище на голямо количество природен газ югоизточно от Кипър. Компанията се надява да започне да анализира находището до края на годината или в началото на 2012 г. 
						*** 
						Германската енергийна група РВЕ планира да инвестира 500 млн. евро в изграждането на нова електроцентрала, захранвана с газ, в Турция, съобщи в сряда (16 февруари) председателят на Изпълнителния съвет Андреас Радмахер. Проектът ще се изпълнява в сътрудничество с местната енергийна компания „Тюркас”. Строителството на централата трябва да завърши до края на 2012 г. 
						*** 
						ЕС е започнал процедура за нарушение срещу България заради забавянето на страната да приеме нов закон за възобновяемата енергия, заяви на 11 февруари еврокомисарят по енергетиката Гюнтер Йотингер. Крайният срок за прилагането на Директивата за възобновяемата енергия на Съюза от всички държави членки изтече на 5 декември 2010 г. 
						*** 
						Световната банка е одобрила гаранция от 300 млн. евро за Сърбия, обяви на 11 февруари директорът на банката за Югоизточна Европа Джейн Армитидж. Гаранцията ще помогне на правителството да получава заеми от международни финансови институции при по-ниска лихва, както и да договаря по-дълги падежи. 
						*** 
						
						Сръбският производител на електроенергия ЕПС и италианската „Сечи Енерджия” подписаха предварителен договор на 11 февруари в Белград. Документът установява условията за съвместен проект за изграждане на електроцентрали на река Дрина. Очакваната стойност на проекта е над 800 млн. евро. 
						
						(Различни източници - 11/02/11-18/02/11)

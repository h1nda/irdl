Македония е готова да подкрепи водената от САЩ кампания срещу Ирак
18/03/2003
Македония е готова да окаже съдействие в евентуална военна кампания срещу Ирак, заяви в понеделник премиерът Бранко Цървенковски. Президентът Борис Трайковски настоя неговата страна да не пропуска "изключителната и историческа възможност да застане зад своите съюзници и стратегически партньори".
(Seeurope.net, Дневник, Макфакс - 18/03/03; АФП, Радио Свободна Европа/Радио Свобода, МИА, Макфакс, ЮИЕ Онлайн - 17/03/03)
 
 
Македонският премиер Бранко Цървенковски заяви в понеделник (17 март), че неговата страна е готова да осигури на САЩ логистична подкрепа, военна инфраструктура и въздушно пространство в случай на война с Ирак. Той допълни, че Вашингтон трябва да счита Македония за свой съюзник.
Според конституцията, решението трябва да бъде одобрено от парламента, в който преобладават членове на коалицията на Цървенковски "За Македония".
Преди това президентът Борис Трайковски заяви, че за Македония е важно да "застане зад САЩ и да го направи ясно и недвусмислено, в подходяща форма и по начин, съвместим с конституцията". Той добави, че ако страната не успее да действа съобразно товa, стабилността и развитието й могат да бъдат изложени на риск.
"Ако Македония пропусне тази изключителна и историческа възможност да застане зад своите съюзници и стратегически партньори, тя рискува по-неблагоприятна позиция за осъществяване на нейните перспективи за сигурност и развитие", предупреди Трайковски.
Македония беше сред десетте страни от Централна и Източна Европа, които в началото на февруари подписаха декларация в подкрепа на позицията на САЩ за Ирак.
В понеделник американският президент Джордж Буш изпрати писмо до премиера Цървенковски, за да изрази благодарността си за подкрепата на Македония. Той оцени високо Трайковски и Цървенковски за тяхната "далновидност и принципно ръководство", тяхната ангажираност към изпълнението на Охридския мирен договор и за присъединяването на страната към световната антитерористичната коалиция.
"Ние ще се изправим единни и ще разгромим заплахата за глобалната сигурност, породена от оръжията за масово поразяване, тероризма и страните, които финансират или подкрепят терористите", написа Буш, като също увери Цървенковски, че САЩ "няма да забравят тези, които са застанали до тях".
Въпреки че Македония няма да участва в преки военни действия, тя се надява да се включи във възстановяването на Ирак след войната.
Тази седмица се очаква военният министър Владо Бучковски да обсъди ролята на страната и подготовката за влизане в НАТО на среща във Вашингтон със заместник-министъра на отбраната на САЩ Пол Волфовиц и други лица.
В други новини, генералният секретар на НАТО Джордж Робъртсън съобщи, че алиансът се е съгласил новите Сили за бързо реагиране на ЕС да поемат мисията в Македония. "Днес Северноатлантическият съвет реши да прекрати операцията "Съюзническа хармония" в бившата югославска Република Македония, считано от 31 март, с оглед започването на следващата операция на ЕС", се казва в изявлението на Робъртсън. НАТО ще остави по един висш цивилен и военен представител в Скопие, за да съдействат на правителството в реформите на системите за сигурност по пътя за членство в НАТО.
На състоялата се в понеделник среща в Брюксел, Трайковски връчи официална покана за разполагане на силите на ЕС в Македония на върховния представител на ЕС по въпросите на сигурността Хавиер Солана. От своя страна Солана призова страните от Западните Балкани да сътрудничат за засилване на регионалната стабилност и сигурност, както и да активизират усилията в борбата срещу организираната престъпност и корупцията.

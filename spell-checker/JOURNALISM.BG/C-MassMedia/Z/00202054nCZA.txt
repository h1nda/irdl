Планът на Косово за управление на границите среща неодобрение в Митровица 
					15/11/2011
					Нов план за съвместно управление на границите създава конфликт с местните сърби. 
					От Линда Карадаку и Игор Йованович за Southeast European Times от Прищина и Белград – 15/11/11
 
					 
						
Според предложението ЮЛЕКС ще патрулира по границите заедно със служители от Косово и Сърбия. [Ройтерс] 
						Репортажи в косовските медии миналата седмица съобщиха, че Белград и Прищина са достигнали до споразумение за съвместен административен контрол на северната граница, въпреки че това не беше официално потвърдено. Междувременно местните сърби вече посочиха, че ще му се противопоставят. 
						Както всекидневникът „Коха Диторе” отбеляза в петък (11 ноември), планът предвижда съвместни патрули от митничари и гранични полицаи от Косово, Сърбия и ЮЛЕКС. Според главния преговарящ на Косово Едита Тахири, която освен това е и заместник министър-председател на страната, плановете за подобно сътрудничество са били обсъждани с посредника на ЕС Робърт Купър по време на преговорите в Прищина миналата седмица. 
						Председателят на преговарящия екип на Белград Борислав Стефанович поиска миналия месец от Купър да представи на косовската страна предложение за съвместно управление на границите. Сърбия смяташе, че то ще покрива само административните ГКПП „Ярине” и „Бърняк”, но според съобщенията посредникът на ЕС е увеличил обхвата на предложението и то включва и шестте административни ГКПП с Централна Сърбия. 
						 "Да, предложението на Купър, което предвижда съвместно управление на границите, ни беше връчено официално. Консултациите за практическото му приложение ще продължат", потвърди пред SETimes Висар Дзани, говорител на Тахири. 
						Тахири каза за косовските медии, че идеята е приемлива, защото ще доведе до съгласие между две суверенни държави и е в съответствие с косовската конституция. 
						"Не виждам затруднения в прилагането на това споразумение, защото Косово има своя уникална митническа система и управление на границите. Според модела на ЕС за съвместно управление на границите двете държави, които решават за това сътрудничество, работят съгласно държавните си юрисдикции. Следователно и двете прилагат законите си", е заявила тя, цитирана от всекидневника „Епока е Ре”. 
						Представители на косовските сърби обаче казаха, че ще отхвърлят всеки план, който би довел до превръщането на граничните пунктове в държавна граница. 
						"Смисълът е, че не искаме административните линии да се превърнат в митници или в т.нар. държавни граници. Това е смисълът на борбата на тези хора и всяка възможност, която предвижда Косовски митници, е неприемлива за нас", заяви кметът на Зубин Поток Славиша Ристич. Сръбският държавен секретар в министерството за Косово Оливер Иванович заяви, че мнението сред сърбите на север е почти единодушно. 
						"Сигурен съм, че 99 % от сърбите в Северно Косово са против това предложение, и се чудя как да се справим с това. Уверен съм обаче, че няма разделение между Белград и сърбите в Косово", заяви той. 
						Говорителката на върховния представител на ЕС по въпросите на външната политика Катрин Аштън спомена за дългогодишните усилия, които се полагат за решаването на проблема с границите. 
						 "Продължават контактите, за да се намери решение и да се стигне до нов кръг от преговорите възможно най-скоро", каза за SETimes говорителката Мая Кочиянчич. 
						Основателят на организация „Трансконфликт” Иън Банкрофт заяви, че предложението за съвместно управление на границите е стъпка в правилната посока. Той добави обаче, че то няма да реши деликатния проблем с митниците. 
						"Съвместно управление на граничните пунктове – думата „граница” няма да бъде споменавана, освен от Прищина и Голямата петорка – със сигурност би подобрило сътрудничеството между съответните три страни [ЮЛЕКС е третата], което ще помогне да решим проблема с контрабандата", заяви той. 
						"Сърбите на север, чиято легитимна гледна точка беше изцяло игнорирана по време на преговорите, ще засилят още повече възмущението си, ще продължат да отхвърлят присъствието на косовски митничари и събирането на такси", заяви Банкрофт. "Ще продължи издигането на барикади. Едно твърдо обещание обаче да не се събират митнически такси за стоки, използвани на север, би било приемливо за сърбите, като по този начин сегашното напрежение ще се поразсее."

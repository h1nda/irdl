Хърватия отрече да е водила официални разговори със Словения 
					09/08/2007
					 
						ЗАГРЕБ, Хърватия -- Министерството на външните работи и евроинтеграцията отхвърли съобщенията, че е водило официални разговори със Словения по текущите спорове между страните. В сряда (8 август) министър Колинда Грабар-Китарович каза, че макар и екипи на двете страни да са се срещали, това е било само на "консултативно" ниво. Според съобщенията са били обсъждани различията относно морските граници. Друг проблем е свързан с 600 млн. щатски долара, внесени от хървати в "Люблянска Банка", една от най-големите словенски банки. През 1989 г. тя съобщи, че не може да върне депозитите в чужда валута. 
						Последният голям проблем е собствеността върху атомната електроцентрала в Кръчко, която двете страни са построили заедно. Словения заплашва да блокира процеса на присъединяване на Хърватия към ЕС, ако въпросите не бъдат решени. (Пословни дневник, Весник - 09/08/07)

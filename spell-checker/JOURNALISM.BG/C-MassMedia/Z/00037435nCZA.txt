Криза в сръбското правителство
					15/02/2011
					Напрежението между двете най-силни партии в управляващата коалиция може би наближава точката на скъсване.
					От Игор Йованович за Southeast European Times от Белград – 15/02/11
 
					 
						
Политическият конфликт в управляващата коалиция в Сърбия може да означава предсрочни избори. [Ройтерс]
						След като в продължение на няколко дни членовете на управляващата коалиция си разменяха сериозни обвинения, в понеделник (14 февруари) сръбският премиер Мирко Цветкович направи постъпки за отстраняването на своя заместник Младжан Динкич. 
						Цветкович заяви на пресконференция, че правителството не може да функционира в обстановка на вътрешни конфликти и че иска да освободи „тези членове на кабинета, които рушат репутацията на правителството”. 
						Държавният секретар в министерството на финансите Слободан Илич и министърът на националния инвестиционен план Верица Калоянович също ще бъдат освободени от заеманите от тях постове. 
						Освобождаването им ще бъде гласувано от парламента. Конфликтът между Демократическата партия на президента Борис Тадич и „Г-17 Плюс” на Динкич дестабилизира настоящото правителство. Управляващата коалиция има слабо мнозинство в парламента и за 24-те народни представители на Динкич няма да бъде трудно да я свалят с помощта на опозицията. 
						 Динкич заяви на пресконференция, че ще се съобрази с решението на министър-председателя и неговата партия ще остане в правителството. Той обаче посочи, че правителството не работи добре и в него трябва да бъдат направени сериозни промени. 
						През уикенда „Г17 Плюс” публикува комюнике, в което заяви, че важните за държавата решения не се вземат по време на заседанията на правителството, а от приближените на Тадич, които „не носят обществена или политическа отговорност”. 
						 Демократите отвърнаха на удара. Цветкович обвини своя заместник, на когото е поверена икономиката, че е отговорен за високата безработица – в момента около 20 %. 
						Според анализатори от Белград вътрешните конфликти ще застрашат продължаването на реформите и новите чуждестранни инвестиции. 
						 „За реформите, от които се нуждае Сърбия, е необходимо правителство със стабилно мнозинство, вътрешна хармония и ясна визия – това правителство не отговаря на нито едно от тези условия", каза за SETimes анализаторът Деян Вук Станкович. Сърбия стои на прага на предсрочни избори, защото оцеляването на управляващата коалиция е „непочтено решение”, заяви той. 
						„Партиите от настоящия кабинет очакват Сърбия да стане кандидатка за членство в ЕС и да продаде телекомуникационния оператор „Телеком Сърбия“, като след това ще се опитат да се възползват от тези постижения на следващите избори. Съмнително е обаче дали това ще стане, тъй като конфликтът между Демократическата партия и „Г17 Плюс” е сериозен”, заяви той. 
						Марко Благоевич от Центъра за свободни избори и демокрация е съгласен. Според него сътресенията в правителството са съвпаднали с неуспеха на правителството да приеме закона за финансирането на политическите партии. 
						 „Не мога твърдо да заявя, че това предизвика конфликта в правителството. Интересното обаче е, че законът беше изтеглен два пъти от дневния ред на правителството, а това е важен закон по пътя на Сърбия към ЕС”, каза Благоевич за SETimes.

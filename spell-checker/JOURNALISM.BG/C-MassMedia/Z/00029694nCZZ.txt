Наука и технологии: В Истанбул се проведе петият Световен форум на водата
					23/03/2009
					Турция бе домакин на петия Световен форум на водата. Още в новините: македонски шестокласник спечели състезание по околна среда в САЩ; албанските фирми вече могат да плащат данъците си по електронен път.
					 
						
Турският президент Абдула Гюл говори по време на петия Световен форум на водата в Истанбул. [Гети Имиджис]
						Две награди в областта на изследването на водите бяха връчени по време на петия Световен форум на водата, който се проведе на 16 март в Истанбул. Абдулатиф Юсеф ал Хамад, председател и генерален директор на Арабския фонд за икономическо и социално развитие, получи "Голямата световна награда за водата на името на крал Хасан Втори” за значителен принос в областта на сътрудничеството и солидарността в развитието и управлението на водите. Алисън Бартъл от британската фирма "Акуа Медия Интърнешънъл" и трима турски журналисти си поделиха "Наградата за водата" на турския министър-председател. 
						*** 
						
						Македонският шестокласник Велян Митровски от двуезичното училище “Ойстър-Адамс” във Вашингтон, окръг Колумбия, спечели първа награда в научен конкурс за проекта си за спестяване на електроенергия чрез поставяне на слънчеви панели на светофарите в американската столица. Митровски изчислил, че монтирането на слънчеви панели на всички светофари във Вашингтон би спестило близо 252 млрд. квтч електроенергия годишно. 
						*** 
						Фирмите в Албания вече могат да плащат данъците си по електронен път, съобщиха на 17 март данъчната администрация и министерството на финансите на страната. Двете институции обясниха, че фирмите могат да изтеглят всички документи от уебсайта на министерството и да подадат данъчните си декларации по електронен път чрез техните регионални служби. 
						 *** 
						Информационните системи на затворите и полицията в Румъния са били заразени с компютърния вирус Conficker или Downadup, съобщи на 13 март всекидневникът “Ромъниа Либера”. "Майкрософт" е изпратил всички актуализации през октомври 2008 г., но тези институции не са актуализирали своите системи, съобщи представителката на "Майкрософт" Паула Апреотесеи. Според компютърните специалисти вирусът наводнява компютрите с безсмислени потоци информация и забавя трафика. Ако проследи пароли, той получава достъп до системите и може да открадне, промени или изтрие данни. 
						*** 
						Постоянната мисия на ООН в Босна и Херцеговина (БиХ) получи свой собствен уебсайт, спонсориран от Американско-босненската културна фондация със седалище в САЩ. Създател на сайта www.un.int/bosnia е сараевската компания “Айснет”, съобщиха от фондацията. Проектът е част от поредицата от планирани дейности, имащи за цел повишаване на популярността на Босна и Херцеговина в ООН. 
						*** 
						Доставчикът на интернет и кабелни телевизионни услуги ИПКО пусна на 16 март първата цифрова платформа на косовския пазар. За да предостави тази услуга, ИПКО обедини своите усилия с доставчика на цифрова телевизия “ДиджитАлб”. 
						
						(Различни източници -- 16/03/09-23/03/09)

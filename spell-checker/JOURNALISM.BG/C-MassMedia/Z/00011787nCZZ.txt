Делова хроника
					27/08/2004
					Преглед на деловите и икономическите новини от Балканите след 20 август.
					(Различни източници - 20/08/04 - 27/08/04)
 
					 
						
Сръбският финансов министър Младжан Динкич обяви планирани бюджетни съкращения за приблизително 214 млн. евро. Целта на тази стъпка е да се намали годишният бюджетен дефицит на Сърбия до 2,5 % от БВП. Парламентът ще разгледа съкращенията през октомври.
						Преглед на деловите и икономическите новини от Балканите след 20 август: 
						Международната рейтингова агенция "Фич" повиши перспективата за дългосрочния рейтинг на Румъния в местна и чужда валута от "стабилна" на "положителна". Това е отражение на финансовата консолидация и напредъка в приватизацията, каза агенцията. В момента рейтингът в местна валута на Румъния е "BB+", докато рейтингът в чужда валута е "BB". 
						*** 
						ЕБВР ревизира стратегията си за Македония, за да отрази новите предизвикателства на прехода и плановете на правителството за ограничаване на използването на нови държавни заеми. През предстоящия период ЕБВР възнамерява да съсредоточи дейността си върху укрепване на финансовия и корпоративен сектор. Проекти в областта на транспорта и енергетиката също ще си останат приоритетни. 
						*** 
						
Босна и Херцеговина (БиХ) и Пакистан подписаха споразумение за избягване на двойното данъчно облагане. Това бе договорено по време на четиридневното посещение в Исламабад на председателя на председателството на БиХ Сюлейман Тихич, който се срещна със своя пакистански колега Первез Мушараф и с други видни официални лица. Разговорите бяха съсредоточени върху начините за засилване на търговските и икономически връзки.
						*** 
						
Босна и Херцеговина (БиХ) и Германия подписаха споразумение, по силата на което Германия ще осигури финансиране от 9 млн. евро, което ще се използва главно за възстановяване на водоснабдителните системи в кантон Уна-Сана. Част от тези средства ще бъдат предоставени на програма за микрокредитиране за региона на Сребреница. 
						*** 
						Пет компании подадоха оферти в търга за избор на консултант за продажбата на националната лотария на Турция. Кандидатите са "Ърнст Янг-Клот кънсалтинг", "Делойт и Туш", "Маккинси", "Дениз ятъръм-Сосиете женерал-Експерс ятъръм" и "Глобал менкул дегерлер". Решението на управителния съвет се очаква следващия месец. 
						*** 
						
Албанска банка започна да връща пари на кредиторите на "Камберион", една от четирите фалирали финансови пирамиди. "Албанска спестовна банка" ще раздаде приблизително 4,7 млн. евро на 14 400 кредитори, като по този начин компенсира 10 % от инвестициите им в компанията. 
						*** 
						Международната рейтингова агенция "Дън и Брадстрийт" обяви, че запазва рейтинга си "DB4d" за Хърватия през август. Агенцията каза, че не е имало важни събития, които да повлияят върху рисковия профил на страната, с изключение на въвеждането на нови монетарни мерки от централната банка.

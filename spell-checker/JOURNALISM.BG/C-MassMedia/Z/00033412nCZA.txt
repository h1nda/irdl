Косово и ЮЛЕКС обсъждат създаването на специална група
					15/02/2010
					В състава на новата специална група за борба с корупцията и престъпността ще участват местни и международни прокурори и полицейски служители.
					От Линда Карадаку за Southeast European Times от Прищина -- 15/02/10
 
					 
						
Специалната група ще се бори с корупцията и организираната престъпност. [Архив]
						Правителството на Косово покани ЮЛЕКС да започнат разговори за създаването на специална група в разширен състав, която да има за цел изключително борбата с организираната престъпност и политическата корупция. 
						Предложението беше потвърдено в четвъртък (11 февруари) от говорителя на ЮЛЕКС Карин Лимдал. 
						Същият ден косовският всекидневник „Коха Диторе” съобщи, че идеята е била обсъдена на заседание на Съвместния съвет за координация за утвърждаване на върховенството на закона под председателството на ръководителя на ЮЛЕКС Ив дьо Кермабон и вицепремиера Хайредин Кучи. 
						В състава на специалната група ще участват местни и международни прокурори, както и различни полицейски служители. 
						 "Смятам, че групата ще бъде създадена много скоро", заяви Кучи. "Тя ще се ползва с пълна финансова и материална подкрепа." 
						Идеята за специалната група изглежда е възникнала след последното заседание на Международната направляваща група (МНГ), на което беше направено искане за постигане на бърз напредък в борбата с престъпността на високо равнище в Косово. 
						В доклад след срещата на 8 февруари във Виена МНГ заяви, че "е необходимо Косово спешно да постигне допълнителен напредък в борбата с корупцията, организираната престъпност [и] установяването на върховенството на закона, включително в северната част на Косово." 
						Лаура Пула, косовски прокурор в Окръжния съд в Прищина, изцяло подкрепи идеята, като посочи, че тя е "повече от важна" - тя е от решаващо значение. 
						"Нямаме такава специална група, а в други [страни] в региона има. Съдейки по техния опит... те са постигнали резултати", каза Пула за SETimes. "Необходимо е да бъде засилена сигурността на хората, които ще бъдат част от нея; те ще се нуждаят от по-голяма защита, [защото] ще работят по много деликатни случаи." 
						Според Пула не само трябва да се увеличи броят на прокурорите, но и участниците в специалната група трябва да бъдат специалисти, които ще отговарят за определени области, като корупция, наркотици и трафик на хора. 
						Тя предупреди също, че ако не бъде защитена самоличността на прокурорите и следователите, които работят по конкретни случаи, техният живот ще бъде в опасност. 
						"Не трябва да става обществено достояние кой прокурор по какъв случай работи", заяви тя. 
						Косовската група "Гражданско общество" застана твърдо зад идеята за специалната група и евентуалния й успех. 
						"Смятаме, че корупцията и организираната престъпност са основните заплахи за Косово днес", се посочва в изявление на групата от 9 февруари. 
						"Те вредят на институциите на страната и на обществото като цяло, пречат на икономическото възстановяване и засягат крехката демокрация в Косово...системно, те със сигурноcт вредят и на нашето европейско бъдеще."

Според албанците македонската енциклопедия е "неприемлива"
					08/10/2009
					Реакциите от региона срещу двутомната енциклопедия на Македонската академия на науките и изкуствата накараха организацията да прекрати разпространението й, за да "коригира" няколко раздела.
					От Маньола Хала за Southeast European от Тирана, Албания -- 08/10/09
 
					 
						
Албанският премиер Сали Бериша остро разкритикува енциклопедията по време на пресконференция в края на миналия месец. [Гети Имиджис]
						След вълна от критики Македонската академия на науките и изкуствата (МАНУ) ще прекрати разпространението на своята "Македонска енциклопедия" и ще поправи няколко раздела от двутомното издание. Решението бе взето по-рано този месец след гневните реакции срещу "неверни" твърдения в енциклопедията. 
						 "Новият подход към темата за историята на албанците на територията, на която живеят... трябва да бъде в съответствие със световноизвестните исторически факти," заяви в официална писмена реакция в понеделник (5 октомври) Албанската академия на науките (ААН). 
						"Разбираме, че всеки историк има правото на свои възгледи, но неверните факти и абсурди са нетърпими за Академията на науките, писа ААН. 
						Албанците са описани в енциклопедията като "планински народ", който се е спуснал към Македония по времето на Османската империя през XVI век. 
						ААН заяви, че тези възгледи cа националистически, и призова македонските си колеги да преосмислят публикацията в името на "истината в историята и добросъседските отношения". 
						Албанският историк и политик Сабри Годо нарече публикацията "жесток удар за албанците", който "заплашва усилията за съжителство между албанци и македонци". 
						Междувременно Центърът за албански изследвания в Тирана заяви, че "[тези] ненаучни методи" подкопават мостовете на приятелствата и междуетническата солидарност, които балканските народи се опитват да изградят. 
						Албанският премиер Сали Бериша остро разкритикува изданието на пресконференция в края на миналия месец, заявявайки, че енциклопедията е "абсурдна и неприемлива". 
						"Те [македонците] са в процес на търсене на идентичност, докато албанците не са. Албанците живеят тук от векове; те са страдали много, но никога от липса на идентичност," каза Бериша. 
						Външният министър Илир Мета отново подчерта градивната позиция на Албания в региона и подкрепата, която тя е давала за усилията на Македония да се присъедини към НАТО и ЕС. 
						Разделите за албано-македонските отношения, албанците в Македония, Али Ахмети, агресията срещу Македония, "Армията за национално освобождение" и Агнес Гонджа Бояджиу (майка Тереза) ще бъдат преработени, заяви председателството на МАНУ.

Министрите от ЕС подкрепят план за мониторинг на прекратяването на огъня в Грузия
					14/08/2008
					Външните министри се договориха в сряда да обмислят план за изпращане на наблюдатели, които да следят спазването на прекратяването на огъня в Грузия, но видимо бяха разделени относно бъдещите отношения на 27-членния блок с Русия.
					(AФП - 14/08/08; AП, Ройтерс, АФП, ДПА, Би Би Си, Гласът на Америка, ФТ - 13/08/08)
 
					 
						
Трактор, превозващ бежанци, минава пред позиции на грузинската армия на 45 км от Тбилиси в сряда (13 август). [Гети Имиджис]
						ЕС съобщи в сряда (13 август), че е готов да изпрати наблюдатели в отцепническия район Южна Осетия в Грузия, които да наблюдават спазването на временното примирие, подписано между Москва и Тбилиси 24 часа по-рано. 
						„ЕС трябва да е готов да ... подкрепи всички усилия, включително тези на Обединените нации и на ОССЕ, за трайно и мирно уреждане на конфликтите в Грузия,” заявиха външните министри от ЕС след извънредна среща в Брюксел.
						Споразумението от шест точки, подписано с посредничеството на френския президент Никола Саркози, чиято страна заема шестмесечното ротационно председателство на ЕС, предвижда Русия и Грузия да прекратят военните действия и да предоставят свободен достъп до хуманитарната помощ. Освен това грузинските сили трябва да се изтеглят в обичайните си бази, а руснаците – на позициите си отпреди конфликта. Споразумението предвижда международни преговори относно сигурността и стабилността в Южна Осетия и Абхазия, другия отцепнически район в Грузия. 
						Замразеният конфликт избухна миналата седмица, когато Грузия придвижи бойни сили в Южна Осетия, която се отцепи от контрола на Тбилиси през 1992 г. и се ползва с подкрепата на Москва. Русия отвърна с масирана атака, като бомбардира и самата Грузия далеч отвъд границите на Южна Осетия. 
						Осъждайки действията на Русия, британският външен министър Дейвид Милибанд заяви, че гледката на руските танкове на грузинска територия и руската блокада на грузинското черноморско пристанище Поти „са смразяващ спомен за времената ... които се надявахме, че са отминали". 
						Наблюдателите, които ЕС смята да изпрати в Южна Осетия, ще допълнят 200-та наблюдатели на ОССЕ, които вече са на мястото на конфликта. Финландският външен министър Александър Стуб, председател на ОССЕ тази година, заяви, че е предложил да се изпратят още 100 наблюдатели. 
						Френският външен министър Бернар Кушнер, който бе председател на срещата в сряда, изрази оптимизъм, че Русия няма да се противопостави на мисия от наблюдатели на ЕС. Той отбеляза обаче, че всяка мироподдържаща мисия на ЕС ще изисква одобрението на Съвета за сигурност, където Русия има право на вето.
						Върховният представител на ЕС по въпросите на външната политика Хавиер Солана каза, че ще обсъди възможността за мироподдържаща операция на следващата среща на външните министри от ЕС в Авиньон, Франция, на 5 и 6 септември. 
						Няколко страни членки от Източна Европа призовават за замразяване на отношенията с Москва в отговор на действията й срещу Грузия. 
						"Разбира се, трябва да има някакви последствия от агресията,” каза литовският външен министър Петрас Вайтиекунас. 
						Германия обаче се изказа срещу изолирането на Русия и връщането към миналото. 
						Кризата ще бъде тема на извънредна среща на външните министри от НАТО следващия вторник. 
						Американският държавен секретар Кондолиза Райс поиска срещата „като възможност за консултации ... относно последиците от руските военни действия в Грузия,” съобщи в сряда мисията на САЩ в НАТО. 
						Междувременно лидерите на членките на НАТО Естония, Латвия, Литва и Полша, както и нечленуващата в НАТО Украйна, призоваха 26-членния Алианс да приеме Грузия в Плана за действие за членство в НАТО с цел предотвратяване на бъдещи нападения на Русия.

Наука и технологии: Нов софтуер помага в разкриване на случаи на пране на пари
					14/08/2006
					Разследването на подозрителни сделки може да се извърши по-бързо с помощта на софтуерна програма, която се въвежда в албанските банки. Още в новините от областта на науката и технологиите: наблюдава се голямо увеличение на заплатите в сектора на информационните технологии в България; хърватската фирма "Ф-Сикюър" съобщи, че е разработила антивирусна програма за мобилни телефони; сръбският генетик Миодраг Стойкович планира да създаде център за оплождане "ин витро" и стволови клетки в Белград.
					
 
					 
						
"Албанската спестовна банка" е една от банките, които ще получат софтуера за установяване на случаи на пране на пари. [Гети Имиджис]
						Петте най-големи търговски банки в Aлбания инсталираха специален софтуер, който да им помогне да разкриват случаи на пране на пари. Той позволява да се проверяват подозрителни сделки в реално време, като така се намалят закъсненията при разследването на подозрителни сметки. От финансовото министерство казаха, че очакват софтуерът да бъде инсталиран във всички банки на страната до края на годината. 
						*** 
						В сектора на информационните технологии в България през 2005 г. се наблюдава най-голямото увеличение на заплатите в страната -- средно с 20 %, според проучване на "ЕЙМС Хюман Кепитъл". В някои случаи заплатите са се повишили с 90 %. Според проучването информационните технологии са най-динамичният пазарен сегмент в България. 
						*** 
						DSL и кабелни високоскоростни връзки използват около 34 % от потребителите на Интернет в Румъния, 20 % от потребителите в Хърватия и 15 % от тези в Турция, се казва в регионално проучване на Европейската комисия. В същото време в Босна и Херцеговина едва 8 % от потребителите имат подобна връзка. Заключението на проучването е, че качеството на Интернет услугите зависи от либерализирането на вътрешния телекомуникационен пазар, като изцяло отвореният румънски пазар значително допринася за по-широкото използване на високоскоростни връзки в страната. 
						*** 
						Известният сръбски генетик Миодраг Стойкович представи плановете си да създаде нова клиника за оплождане "ин витро" и център за изследвания със стволови клетки и регенеративна медицина в Белград. Той каза, че институтът може да започне работа още през септември, след като се получи разрешението на сръбските власти. Италианската фармацевтична компания "Синтофарм" е партньор в проекта и ще инвестира 3 млн. евро в оборудване. 
						*** 
						"Симантек", "Софос", ЕСЕТ и "Тренд Майкро" са осъществили половината от всички продажби на антивирусен софтуер в Хърватия през 2005 г., според данни на "АйДиСи Ейдриатикс". Общата стойност на пазара на софтуерни решения за осигуряване на сигурността в областта на информационните технологии в Хърватия възлиза на 13 млн. евро за миналата година, посочва анализът. В същото време хърватската фирма за антивирусен софтуер "Ф-Сикюър" съобщи, че е разработила специална програма за мобилни телефони. Фирмата се надява да получи по-голям дял от вътрешния пазар, тъй като около 208000 хървати влизат в Интернет през мобилните си телефони. 
						*** 
						
Българското Министерство на държавната администрация съобщи на 7 август, че публичната администрация ще закупи 12000 нови лиценза на "Майкрософт". Освен това то съобщи, че администрацията се нуждае и от 2000 лиценза за MS Windows Server Standard. 
						
(Различни източници – 04/08/06 – 11/08/06)

Македонският президент: "Случаят "Красничи" трябва да се изясни"
					29/08/2005
					 
						ОХРИД, Македония – Президентът Бранко Цървенковски се срещна през почивните дни с премиера Владо Бучковски и заяви отново, че очаква пълно изясняване на случая с екстремисткия лидер Агим Красничи. Според изявление на неговата канцелария Цървенковски е изискал правителството да изясни дали заповедта за арест на Красничи, който е окупирал с. Кондово от месеци, е била отменена, както местните медии съобщиха неотдавна. Бучковски се съгласи, че въпросът трябва да се реши, но спомена, че очаква становищата на министрите на правосъдието и вътрешните работи. Цървенковски и Бучковски присъстваха в Охрид на проява, целяща подобряване на международния имидж на Македония.
						Други новини -- Заместник-премиерът Радмила Шекеринска подчерта в неделя (28 август), че Македония очаква да получи статут на кандидат-член за ЕС през декември. Тя говори пред международна конференция в Алпбах, Австрия. (Макфакс - 28/08/05; A1 ТВ, Дневник, Утрински весник - 27/08/05)

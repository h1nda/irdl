Турската опозиция разкритикува правителството във връзка с последните арести по делото "Ергенекон"
					15/04/2009
					 
						АНКАРА, Турция -- Последната вълна от арести в хода на спорното разследване срещу "Ергенекон" предизвика гневна реакция от страна на турските опозиционни партии във вторник (14 април). В речи на събрания на парламентарните групи на своите партии лидерът на Републиканската народна партия, Дениз Байкал, и лидерът на Партията на националистическото действие (ПНД), Девлет Бахчели, разкритикуваха начина на водене на продължаващото разследване. "Делото "Ергенекон" ... е дело, мотивирано от политици, и има политически цели", каза Байкал.
						Бахчели от ПНД се присъедини към тази оценка. "Съществува широка загриженост, че със закона се злоупотребява за политически изгоди и че той се използва за потискане на народа", каза той. В понеделник полицията арестува повече от 40 души, включително учени и журналисти, по подозрения в участие в сенчестата секуларистка група "Ергенекон", която според обвиненията е заговорничила за сваляне от власт на правителството на управляващата Партия на справедливостта и развитието. (Хюриет, Милиет, Джумхуриет - 15/04/09)

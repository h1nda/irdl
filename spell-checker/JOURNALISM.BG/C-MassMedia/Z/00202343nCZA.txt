Референдумът в Северно Косово предизвиква критика
					11/02/2012
					Сърбите в Северно Косово ще проведат необвързващ референдум следващата седмица, на който ще обявят становището си по отношение на институциите в Косово. 
					От Ивана Йованович и Линда Карадаку в Белград и Прищина - 11/02/12
 
					 
						
Сръбското знаме стои постоянно на границата в Северно Косово. [Ройтерс]
						Разходите няма да са големи, само 1 000 евро за печат на бюлетините, но въздействието може да бъде огромно. Общо около 40 000 граждани - преимуществено сърби - ще бъдат запитани дали приемат институциите в Косово. 
						Този прост въпрос обтяга отношенията между официалните представители в Сърбия и Северно Косово. 
						Сръбският държавен секретар за Косово Оливер Иванович каза за SETimes, че неговото министерство не е съгласно да се провежда референдум, но няма да се опита да го предотврати. 
						"Това може да има сериозни негативни последици, тъй като сърбите отказват да се подчиняват на правителството на Сърбия, за което те твърдят, че е единствената власт, която уважават. Те вече казаха "не" на институциите в Прищина чрез бойкотирането на изборите там." 
						"Този референдум е напълно ненужен, тъй като резултатът от него е известен предварително. Очевидно е, че това е политически акт на определени политически партии", каза за SETimes Деян Раденкович, заместник-председател на парламентарния комитет за Косово. 
						"Референдумът има консултативен, а не екзекутивен характер, така че той няма да има правен ефект", каза за SETimes Maрко Прелец, директор на Международната кризисна група за Балканите. 
						По-голямата загриженост, отбелязва той, идва от страна на Белград, "който третира референдума като заплаха за собствените си шансове да получи статут на страна кандидатка за членство в ЕС. Но ако референдумът бъде проведен и ако резултатите отговарят на очакванията, той ще има политически ефект, телефонен звън за събуждане, за да се напомни на хората как сърбите от Северно Косово виждат нещата и доколко те са против интеграцията." 
						Министърът на вътрешните работи на Косово Байрам Реджепи е съгласен, че референдумът няма да има никакъв "юридически ефект". И все пак той добавя: "Той е незаконен." 
						"Резултатите ще бъдат такива, каквито искат организаторите. Това е вътрешен конфликт на политическите представители", което, както той казва за SETimes, ще навреди на кандидатурата на Сърбия за членство в ЕС. 
						Кръстимир Пантич, кмет на най-голямата сръбска община Северна Митровица, казва, че крайната цел на референдума е да убеди международната общност и други, че сърбите не искат да участват в албански институции и никога няма да се съгласят да живеят в независимо Косово. 
						"В този случай албанците нямат нито свои собствени съдилища, нито контролират територии; [нито имат] ясно определени граници, тъй като административните линии [на ГКПП] Ярине и Бърняк не функционират, защото хората използват алтернативни маршрути". Референдумът, каза той за SETimes, е "пречка" за установяването на власт в Северно Косово. 
						Ментор Врайоли, старши научен сътрудник от косовския Център за изследване на сигурността, смята, че референдумът ще има "негативни последици" за Косово. 
						"Провеждането на референдум само поляризира положението, създадено в тази част на Косово", каза Врайоли за SETimes и добави, че това ще създаде още по-голямо междуетническо напрежение, ще ескалира положението със сигурността и ще застраши бъдещето на техническия диалог между Косово и Сърбия. Преговорите може да пропаднат, каза той "ако Сърбия се опита пряко или косвено да легитимира референдума". 
						Белул Бекай, анализатор от Косово и университетски преподавател, казва, че референдумът е опит да се запази тази част от територията под контрола на сръбската държава "доколкото тя е бойно поле, което ще определи сръбския електорат в бъдещите избори [в Сърбия]". 
						"Най-големите шансове за победа са за [Toмислав] Николич от сръбската опозиция, тъй като те контролират три от четирите северни общини", каза Бекай за SETimes. Макар и необвързващ, референдумът ще изрази "де факто политическата воля, с която ще се съобрази международната общност". 
						Косовският анализатор Рамадан Илази каза за SETimes, че легитимен или не, референдумът "представлява тест за косовските държавни институции, тъй като референдумът по принцип е демократичено средство".

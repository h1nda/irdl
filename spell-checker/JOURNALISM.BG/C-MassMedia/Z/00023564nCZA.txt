Антинатовската кампания на Белград предизвиква критики
					16/08/2007
					Изказванията срещу НАТО биха могли да навредят на отношенията на Сърбия с Алианса и нейните перспективи за интеграция, предупреждават някои анализатори.
					(Б92, Ройтерс, АП, РСЕ/РС, Синхуа, Сръбско правителство - 15/08/07; AKИ, Синхуа - 14/08/07)
 
					 
						
Правителството на премиера Воислав Кощуница отправя остри критики към Запада. [Гети Имиджис]
						Сръбски анализатори предупредиха в сряда (15 август), че изказванията, в които се напада НАТО, биха могли да навредят на отношенията на страната с Алианса. Редица висши държавни функционери и политици неотдавна направиха изявления, в които обвиняват Запада, че се опитва да превърне Косово в "сателитна държава". 
						 "Не вярвам някой напълно да си е загубил ума и да каже на НАТО, че сега сме врагове," е заявил Зоран Драгишич, един от водещите сръбски анализатори и университетски професор, цитиран от белградското Радио Б92. "Не е много умно да си враг на НАТО." 
						В неделя, два дни след започването на новите преговори за статута на Косово, сръбският вътрешен министър Драган Йочич каза, че "проектът за създаване на натовска държава" от провинцията е най-голямата пречка за постигането на решение. 
						Министърът на образованието Зоран Лончар, член на Демократическата партия на Сърбия (ДПС) на премиера Воислав Кощуница, направи подобно изказване във вторник. 
						В сряда в изявление на сръбското правителство бе цитиран министърът за Косово Слободан Самарджич, който е заявил, че "сега, след като преговорите предстои да започнат, е особено важно НАТО и Съединените щати да се откажат от проекта си за създаване на сателитна държава в Косово." 
						Нещо повече, той е определил това като "истинската цел" на военната операция на НАТО през 1999 г., която принуди силите на Слободан Милошевич да се изтеглят от Косово. 
						Говорителят на ДПС Бранислав Ристивоевич предупреди, че Сърбия повече няма да иска да изгражда тесни връзки с ЕС или НАТО, ако Западът позволи Косово да се отдели. 
						Подобни изявления от представители на държавния апарат на страна, която от четири години се опитва да стане член на порграмата на НАТО "Партньорство за мир", хвърлят сянка на съмнение относно сериозността и стабилността на Сърбия, каза Владан Живулович, председател на Атлантическия алианс в Сърбия. 
						"Съществува силна фракция от представители както на кабинета, така и на ДПС, които недвусмислено се противопоставят на евроатлантическата интеграция и не полагат никакво усилие да го прикриват," каза Живулович. Ако правителството е изоставило целта си за евроатлантическа интеграция, то трябва да го обяви, добави той. 
						Макар че членството в НАТО не е необходимо условие за примане в ЕС, интеграцията на съседните държави е започнала с членство в Алианса, посочват анализатори. 
						"Никъде не се казва, че членството в НАТО е условие за членство в ЕС, но всички страни, които са се присъединили към Съюза, най-напред са станали членки на НАТО," каза Драгишич. 
						В неотдавнашно проучване бе установено, че повече от две трети от сърбите подкрепят идеята за членство в ЕС, а още по-голям брой смятат, че страната им трябва да продължи сътрудничеството си с 27-членния блок, дори и страните членки да признаят независимостта на Косово. 
						Западните страни, включително Съединените щати, неколкократно изразиха подкрепата си за предложението на бившия специален пратеник на ООН Марти Ахтисаари за даване на международно контролирана независимост на Косово. 
						Проекторезолюцията на Съвета за сигурност на ООН, която щеше да даде зелена светлина за прилагането на този план, бе отложена миналия месец под заплахата на Русия за налагане на вето. 
						По-нататъшните преговори за бъдещето на Косово сега се провеждат под егидата на шестчленната Контактна група, в която участват Великобритания, Франция, Германия, Италия, Русия и Съединените щати. Преговорите, водени от тройката ЕС-САЩ-Русия, трябва да приключат до 10 декември. 
						Белград отхвърли проектоплана на Ахтисаари и настоява, че може да се съгласи само на широка автономия за Косово, чието албанско мнозинство държи да получи пълна независимост от Сърбия. Косовските албанци съставляват 90 % от 2-милионното население на провинцията.

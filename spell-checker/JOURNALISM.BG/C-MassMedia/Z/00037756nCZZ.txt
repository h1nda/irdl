Бизнес: Регионът обръща поглед към чистите технологии
					11/03/2011
					Няколко страни от региона подписаха споразумение за устойчиво развитие и опазване. Още в деловите новини: Турските авиолинии възнамеряват да увеличат авиопарка си.
					 
						
Устойчивото развитие и опазването на Динарските планини е централна тема на новата резолюция. [Архив]
						Представители на Черна гора, Словения, Хърватия, Македония, Албания и Косово подписаха в сряда (9 март) резолюция в Бърдо при Краню, Словения. Тя има за цел да се подпомогне устойчивото развитие и опазването на Динарските планини и съседните им райони с цел повишаване на икономическото развитие въз основа на чисти технологии. 
						*** 
						
						Турските авиолинии "Търкиш Ерлайнс", национален въздушен превозвач на страната, са дали поръчка за закупуване на 13 самолета "Еърбъс", съобщи във вторник (8 март) производителят на самолетите. Сделката е на стойност 1,6 милиарда щатски долара. 
						*** 
						
						Гръцкото правителство възнамерява да пусне в продажба т.нар. облигации за диаспората на стойност 3 милиарда щатски долара, според регистрация в Комисията на САЩ по ценни книжа и борси от вторник (8 март). Емисията, първа по рода си, ще бъде предложена на инвеститори в търговията на дребно от САЩ. 
						*** 
						
						Албания ще построи тази година второстепенни пътища с дължина 500 км. Проектът на стойност 52 млн. евро ще бъде финансиран от правителството, Световната банка и със средства от банки, поддържащи развитието. 
						*** 
						
						Българските фирми възнамеряват да наемат служители по-активно през втората половина на 2011 г., според резултатите от проучване на консултантската фирма за човешки ресурси "Менпауър България", публикувани във вторник (8 март). Около 25 % от запитаните работодатели са посочили, че възнамеряват да увеличат своя персонал през втората половина на годината, което е увеличение с 6 % спрямо миналото тримесечие, а само 10 % от тях смятат да намалят персонала си.
						*** 
						
						Румънското министерство на съобщенията е предвидило до 300 млн. евро за инвестиционни проекти, съобщи министър Валериан Време. Средствата ще се използват за финансиране на публично-частни партньорства, интернет връзки, реализиране на електронна търговия и други свързани приложения в сегмента на малките и средни предприятия. 
						*** 
						Службата за връзка на Европейската комисия в Прищина е изготвила програма за безвъзмездни помощи, финансирани от ЕС и насочени към подобряване и развиване на селскостопанския сектор в Косово. Съгласно програмата ЕС ще отпусне тази година безвъзмездно 5 млн. евро за 13 проекта, свързани с преработката на мляко, месо, плодове и зеленчуци.
						*** 
						Държавната енергийна компания на Сърбия ЕПС ще получи заем от 80 млн. евро от Европейската банка за възстановяване и развитие, за да подобри условията на околната среда в минния басейн "Колубара". Средствата ще бъдат инвестирани в ново оборудване и машини, които ще се използват в разработването на мината за лигнитни въглища "Колубара". 
						
						(Различни източници -- 04/03/11-11/03/11)

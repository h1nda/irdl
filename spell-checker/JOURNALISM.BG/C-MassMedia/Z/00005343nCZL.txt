Хърватският министър на отбраната призова за бързи реформи във връзка с влизането в НАТО
10/12/2002
 
ЗАГРЕБ, Хърватска -- Министърът на отбраната Желка Антунович призна в понеделник (9 декември), че страната не е готова да се присъедини веднага към НАТО. По време на лекция в Загребския факултет за политически науки, тя призова към по-бързи реформи, насочени към изпълнението на критериите за присъединяване преди следващата вълна на разширяване и добави, че членството ще зависи и от спазването на демократичните ценности, човешките права и пазарно-ориентираните реформи.
Също в понеделник, беше открита нова радарна система с пет станции, която ще замени настоящата хърватска радарна мрежа, състояща се от 18 радарни станции. Според длъжностните лица, тя ще има военно и гражданско приложение. (ХИНА, ХРТ - 09/12/02)

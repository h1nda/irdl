Делич предсказа, че Сърбия ще се присъедини към ЕС след четири години
					01/05/2008
					 
						БЕЛГРАД, Сърбия -- Вицепремиерът Божидар Делич предсказа, че в светлината на подписването на Споразумението за стабилизация и асоцииране (ССА) с ЕС тази седмица, Сърбия ще влезе в блока след четири години. На пресконференция в сряда (30 април) той определи подписването във вторник като "върховен акт на патриотизъм" от негова страна и от страна на президента Борис Тадич, който също присъства на церемонията в Люксембург. Той определи изборите в Сърбия на 11 май като референдум за това дали сръбските граждани искат да влязат в ЕС и да започнат да прилагат ССА или искат да спрат сътрудничеството с ЕС и да видят спад на жизнения стандарт. Делич отбеляза, че подписвайки ССА Сърбия може да очаква придобивки по отношение на инвестиции и износ.
						Министърът на сръбската инфраструктура Велимир Илиц предлага много различна гледна точка, предсказвайки, че ССА няма да влезе в сила. "ССА ще бъде валидно, когато [обвиняемите във военни престъпления] Ратко Младич и Радован Караджич бъдат арестувани, което означава никога," заяви Илич пред журналисти. Той добави, че чрез подписването на ССА Тадич и Делич са "се подиграли" със страната. 
						В други новини от сряда се съобщава, че Избирателната комисия на Сърбия е одобрила кандидатските листи за бъдещите парламентарни избори. Официални представители твърдят, че четири големи партии предлагат по 250 кандидати всяка. (Бета, Taнюг, Блиц - 01/05/08; РТС, Б92, Бета, Блиц, Политика - 30/04/08)

Бизнес: Доматите заемат първо място в износа на Македония
					26/06/2009
					Македонските домати са хит на международния пазар. Още в деловите новини: Румъния и ЕК подписаха меморандум за 5 млрд. евро; рецесията в България продължава.
					 
						
Тенденциите в износа на домати от Македония остават стабилни. [Гети Имиджис]
						Съществуващата тенденция на ръст в износа на домати от Македония продължава и тази година, като почти 80 % от зимната реколта вече са изнесени, съобщи министърът на земеделието. Очаква се положителната тенденция да продължи през лятото, когато производството достига върхови равнища. През 2008 г. Македония изнесе около 62 526 т домати на стойност 21,12 млн. евро, почти два пъти повече, отколкото изнесените през 2005 г. 36 593 т. 
						*** 
						
						Румъния и Европейската комисия са подписали меморандум за заем в размер на 5 млрд. евро, който да помогне на Румъния да се справи с финансовата криза, съобщи “Медиафакс” във вторник (23 юни). Споразумението е било подписано от еврокомисаря по икономическите и финансови въпроси Хоакин Алмуния и от румънския министър-председател Емил Бок. 
						*** 
						
						Турция е обявила в петък (19 юни) поръчка за изграждането на магистрала между Истанбул и Измир, която ще съкрати времето за пътуване с три часа, съобщиха местните вестници. Проектът също така включва изграждането на един от най-дългите мостове, който ще минава над Измирския залив. 
						*** 
						Рецесията в България продължава и се очаква да продължи и през 2010 г., се казва в доклад на Европейската комисия (ЕК) относно публичните финанси, който бе публикуван във вторник (23 юни). Според доклада България е изправена пред предизвикателството да поддържа растеж при силен икономически застой в световен мащаб. Документът препоръчва изпълнение на строги политики за коригиране на големия външен дефицит на страната и за подобряване на качеството на държавните разходи. 
						*** 
						Консорциумът “Енер-Алб Проджектс” е спечелил концесия за изграждане на яхтено пристанище в залива Лалези, близо до Дуръс, Албания, съобщиха местните медии в сряда (24 юни). Консорциумът е спечелил търга с оферта от 9,6 млн. евро и ще експлоатира пристанището в продължение на 32 години. 
						*** 
						Пенсионният фонд на Косово има загуби от 92,5 млн. евро за миналата година, съобщиха във вторник (23 юни) независими одитори. Загубите са резултат от рецесията, която засегна финансовите институции, в които са инвестирани повечето от спестяванията в пенсионния фонд. 
						
						(Различни източници - 19/06/09 - 26/6/09)

Турция приветства доклада на ООН за израелската проверка на флотилията
					24/09/2010
					 
						НЮ ЙОРК, Съединени щати -- Външният министър Ахмет Давутоглу приветства в четвъртък (23 септември) доклад на ООН, в който се определя като "несъмнено незаконна" извършената от Израел в края на май проверка на кораби от флотилията с помощи за Газа, при която загинаха девет турци. "От наша гледна точка това бе престъпление, което бе насочено не само срещу Турция, а срещу цялата международна общност," каза Давутоглу за Анадолската информационна агенция. Той е в Ню Йорк за участие във форум на ООН. "Надяваме се, че Израел ще започне да разбира международното право и да се държи подобаващо," добави той. В доклада от разследването в обем от 56 страници, който бе публикуван в сряда от комисия на ООН, съставена от трима международни юристи, се прави заключението, че акцията на Израел на кораба "Мави Мармара", който бе начело на флотилията, е била в нарушение на международното право. В него се добавя, че подобни инциденти може да се повторят, ако не се направят сериозни промени в политиката спрямо Газа. Израел е отхвърлил заключенията в документа като "пристрастни и предубедени". (Заман, ДПА, Прес ТВ - 23/09/10)

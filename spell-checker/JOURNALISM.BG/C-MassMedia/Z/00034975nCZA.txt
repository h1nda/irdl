Горажде в БиХ очаква по-добри времена
					17/06/2010
					Някога много успешно предприятие, заводът за рециклиране в Горажде е силно пострадал от икономическата криза.
					От Юсуф Рамаданович за Southeast European Times от Сараево -- 17/06/10
 
					 
						
Пластмасовите отпадъци се съхраняват пред завода на фирмата АС. [Юсуф Рамаданович/SETimes]
						Горажде е малък град в Източна Босна с население около 30 000 души. Той се смята за един от най-бедните райони във Федерация Босна и Херцеговина (ФБиХ), а икономическата криза е влошила нещата още повече. 
						Земеделието и животновъдството са основните източници на препитание. През югославската епоха голяма част от населението е работело в "Победа", една от най-големите фабрики за боеприпаси на Балканите. Днес производството на "Победа" е нищожно. Тя произвежда основно детонатори, използвани в международните операции по разчистване на останалите в БиХ мини. 
						 Днес един от малкото останали работодатели е заводът за рециклиране на фирмата АС, но и той усеща кризата. С рецесията рязко е паднала и изкупната цена за рециклирани пластмасови отпадъци. 
						"Това трябваше да бъде регионалното сметище за цяла Източна Босна," каза собственикът и управител на АС Абдула Хасанагич за SETimes. "Всичко бе обещаващо по отношение на успеха, но икономическата криза е безжалостна." 
						
						Според Хасанагич, който е започнал да събира пластмасови опаковки преди няколко години в рамките на рядка екологична инициатива в страната, вече не си заслужава да доставя пластмасови отпадъци за своя сметка. Понастоящем всички пластмасови и непластмасови отпадъци за кантона се разтоварват в съседното село Копачи, в Република Сръбска. 
						Компанията е имала много успешен бизнес миналата година и броят на работниците се е увеличил. Сега обаче наемането на работна ръка е в застой, а дейността по рециклирането е ограничена. 
						"Понастоящем поддържаме 18 служители, което наистина е максимумът ни, а можеше да имаме много повече, ако проектът бе реализиран напълно," каза техническият директор на фирмата, Нихад Чулов. 
						Заводът е разположен на две площадки. Понастоящем само първата - до частното жилище на Хасанагич - е в действие. 
						На втория обект, около два километра надолу по същия път, машините бездействат. 
						Фирмата има успех в продажбата на завършена продукция. Тя включва пластмасови фигурки с различни размери, кутии за патрони за пистолети и артикули за хранителната програма - съдове за мед, лъжички за кафе и касети за зеленчуци. 
						Въпреки затрудненията собствениците на фирма АС се надяват, че ще преодолеят кризата. Проектът за рециклиране не е напълно изоставен, но изчаква по-добри времена, каза Чулов. "Имаше преговори с някои партньори от Швеция, но китайците се оказаха много по-заинтересувани от сътрудничество," каза той. 
						Рециклираната пластмаса най-често се използва за изделия за строителството, каза Чулов, като дюбели за фасади и гвоздеи, както и за пластмасови протектори за венци на колела.

Сръбски съд издава заповеди за задържане на четирима генерали
					30/09/2004
					 
						БЕЛГРАД, Сърбия и Черна гора -- Държавната телевизия съобщи, че Белградският окръжен съд е издал в сряда (29 септември) заповеди за арестуването на четирима генерали от сръбската армия и полиция, издирвани от трибунала на ООН за военни престъпления заради престъпления, извършени по време на конфликта в Косово. Генералите Небойша Павкович, Владимир Лазаревич, Властимир Джорджевич и Сретен Лукич не спазиха крайния срок, поставен от съда, за явяване пред съдиите и получаване на обвинителните актове от Хагския трибунал. 
						Други новини: Президентът на Сърбия и Черна гора Светозар Марович и федералното правителство в отделни изявления в сряда настояха за провеждане на неотложна среща на висшите държавни и правителствени функционери от двете републики за намиране на изход от задънената улица във връзка със сътрудничеството с трибунала на ООН. Черногорските представители се оттеглиха миналата седмица от федералния съвет за сътрудничество с Хагския трибунал. (Данас - 30/09/04; Бета, Б92, Танюг - 29/09/04)

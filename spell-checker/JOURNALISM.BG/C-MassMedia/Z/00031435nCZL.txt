Румъния отрече участие в контрабанда на взривни материали
					27/08/2009
					 
						БУКУРЕЩ, Румъния -- В сряда (26 август) министърът на отбраната Михай Станишоара отрече обвиненията, че неговото министерство е взело участие в сделки за контрабанда на взривни вещества. Във вторник лидерът на опозиционната Националлиберална партия Крин Антонеску заплаши да поиска разследване по случая, в който е замесен Мирча Бъсеску, брат на президента Траян Бъсеску. Журналистът Сорин Роска Станеску отправи обвиненията от своя блог, където написа, че Мирча Бъсеску, който работи в консултантска компания в оръжейния и военния сектор, е бил част от международна операция за контрабанда на огромни количества взривни материали. Бъсеску отрече тази история в понеделник и заяви: "Не участвам и никога не съм участвал в търговски операции от този вид." (Синхуа, Hotnews.ro, Медиафакс - 26/08/09)

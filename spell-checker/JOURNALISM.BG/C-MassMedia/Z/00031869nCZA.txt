Повече от 100 ученици в Косово се разболяха
					05/10/2009
					Повече от 100 тийнейджъри в Косово бяха лекувани от мистериозно заболяване миналата седмица. Макар че повечето от тях бяха изписани, петима отново постъпиха в болницата за по-нататъшно лечение.
					От Беса Бечири за Southeast European Times от Прищина – 05/10/09
 
					 
						
Косовският министър на здравеопазването Алуш Гаши, който посети учениците в болницата, призова обществеността да запази спокойствие. [АФП]
						Получените миналата седмица от 123-ма ученици в Косово на възраст от 14 до 16 години признаци на отравяне предизвикаха въпросите на обществеността. Причината за масовото заболяване все още не са известни, но симптомите са били затруднено дишане, стомашни проблеми и припадъци. 
						Младежите, които посещават две училища в предградията на Прищина, са били прегледани от лекарите в две различни болници в четвъртък (1 октомври). Повечето от тях са получили лечение и са били изписани, но петима ученици отново са постъпили в болницата през уикенда. 
						Изпълнителният директор на Университетския клиничен център Юсуф Улай заяви пред репортери, че не е необходимо да се изпада в паника и че длъжностните лица очакват окончателния анализ, за да определят причината за симптомите. 
						 Ерза Зогиани, ученичка в гимназията „Хивзи Сюлеймани”, каза, че е припаднала, след като е влязла в училищния двор, както и някои от нейните приятели. Тя заяви за всекидневника “Експрес”, че учениците не са яли или пили нищо в училище, но са усетили странна миризма във въздуха. 
						Училището е смесено: албанските и сръбските ученици се обучават в една сграда, но по различно време. Сръбските деца го посещават сутринта, а албанските деца следобед. 
						Преподавателката Шкендие Рустеми каза за “Експрес”, че е видяла няколко ученици да припадат. Тя също казва, че е усетила странната миризма. 
						Косовският министър на здравеопазването Алуш Гаши посети юношите в болницата. Заедно с министъра на образованието Енвер Ходжай той призова обществеността да запази спокойствие. 
						Правителството заяви, че следи отблизо ситуацията в гимназията „Хивзи Сюлеймани” и началното училище „Селман Риза” в Косово поле. Властите призоваха обществеността да се въздържа от прибързани заключения, които може да предизвикат объркване и паника. 
						 "Компетентните органи разследват всички причини за заболяването на децата и ситуацията е под пълен контрол", се казва в публикуваното в четвъртък изявление на правителството. 
						Полицията също разследва случая. Осведомителната агенция „Косовалайв” съобщи, че полицията е засилила "бдителността си, като е поставила постове до всички училища в Косово заради мистериозното отравяне на гимназисти в Косово поле". 
						Говорителят на университетския клиничен център Шпенд Фазлиу съобщи за радио „Свободна Европа”, че биохимичният анализ в редица от случаите е бил нормален. Той заяви, че токсикологичните доклади ще бъдат изпратени в чужбина за анализ.

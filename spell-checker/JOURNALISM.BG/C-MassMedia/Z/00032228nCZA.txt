Кюрдска депутатка в Турция бе осъдена на затвор
					04/11/2009
					Анализатори казват, че съдебното решение няма да застраши правителствената инициатива за прекратяване на продължилия 25 години кюрдски конфликт.
					От Есра Ердуран за Southeast European Times от Истанбул -- 04/11/09
 
					 
						
Айсел Туглук прави изказване на заседание на турския парламент. [Гети Имиджис]
						Известната с прямия си език кюрдска депутатка в турския парламент, Айсел Туглук, бе осъдена миналата седмица на 18 месеца затвор за разпространяване на терористична пропаганда. 
						Съдът реши, че Туглук е "разпространявала пропаганда на терористична организация" в реч от 2006 г., година преди да бъде избрана в парламента като представител на основната кюрдска Партия на демократичното общество (ПДО). 
						Туглук изнесе речта на митинг в Диарбекир - най-големия кюрдски град в Югоизточна Турция, в която призова правителството да се вслуша в исканията на поставената извън закона Кюрдска работническа партия (ПКК), за да се сложи край на кюрдския конфликт. 
						Тя подкрепи също така широко разпространявана декларация, в която излежаващият присъда ръководител на ПКК Абдула Йоджалан се определя като кюрдски лидер. 
						 ПКК се смята за терористична организация от много страни, включително от Съединените щати и ЕС, и води въоръжена кампания срещу Турция, жертви на която от 1984 г. насам са станали 45 000 души. 
						Адвокатът на Туглук каза, че тя ще обжалва присъдата. Съдът е изпратил решението си в парламента, за да бъде свален парламентарният й имунитет, което ще позволи изпълнението на присъдата. 
						Не за първи път Туглук е заплашена със затвор. През 2007 г. тя бе осъдена по обвинения в разпространение на листовки на ПДО на кюрдски език. 
						Съдебното решение идва в момент, когато турското правителство напредва в демократичната си инициатива да разшири правата на кюрдското малцинство. Правителството отказа да разговаря с ПКК и очаква от членовете на ПКК, участвали във въоръжената борба и намерили убежище в Северен Ирак, да се предадат или да очакват военна акция. 
						Дългогодишният парламентарен репортер и координатор на информационна агенция АНКА, Нури Сефа Ердем, каза за SETimes, че съдебното решение няма да навреди на продължаващата инициатива, тъй като правителството вече я е забавило. 
						Междувременно според председателят на Конституционния съд Хашим Кълъч се очаква докладчиците скоро да завършат работата си по делото за закриване на ПДО. Партията, често обвинявана, че подкрепя ПКК и че е нейна политическа ръка, бе обвинена в подпомагане на сепаратистка дейност. 
						Делото съвпадна с широко отразените миналия месец от телевизията кюрдски тържества по случай доброволното предаване на кюрдска група, включваща осем членове на ПКК. Турските националисти се почувстваха засегнати, че предаването им на властите се е възприело като победа за ПКК, и организираха редица протести из цяла Турция.

Министърът на отбраната на Сърбия и Черна гора е призован да подаде оставка
		05/09/2005
		Високопоставени сръбски служители призоваха министъра на отбраната на Сърбия и Черна гора Първослав Давинич да подаде оставка след скандал, свързан с договори за военна екипировка за почти 300 милиона евро. 
		(Блиц - 05/09/05; Бета, Танюг - 04/09/05; АП, Ройтерс, Радио Б92, Макфакс - 02/09/05)
 
		 
			
Министърът на отбраната на Сърбия и Черна гора Първослав Давинич заяви, че няма да подаде оставка, докато обвиненията срещу него не се "изяснят". [АФП]
			Разкрития за пакет от противоречиви договори за военна екипировка предизвикаха призиви за оставката на министъра на отбраната на Сърбия и Черна гора Първослав Давинич. Според договорите, правителството трябва да плати 296 милиона евро за закупуването на екипировка, надвишаваща потребностите на армията на Сърбия и Черна гора и то на прекалено високи цени. 
			Давинич трябва незабавно да подаде оставка, тъй като носи отговорност за ситуацията в неговото министерство в момента, заяви в неделя (4 септември) председателят на парламента на Сърбия и Черна гора Зоран Сами. Призиви за оставката му отправиха и сръбският президент Борис Тадич и премиерът Войслав Кощуница. 
			"Животът в Сърбия е много тежък днес, за да позволим на когото и да било да похарчи един динар, да не говорим за 300 милиона евро, ако не е крайно необходимо и в интерес на страната," заяви Кощуница. 
			В изявление на сръбското правителство се казва, че сделките могат да "причинят неизмерима вреда" на армията на Сърбия и Черна гора и че трябва незабавно да бъдат анулирани от федералния Министерски съвет. 
			В петък Давинич бе изключен от Г17 Плюс, която е член на управляващата коалиция. "Поради извършените нарушения, Първослав Давинич се прояви като личност, неспособна да изпълнява каквото и да е задължение в една сериозна и демократична страна," се казва в изявление на партията. 
			Според министъра на финансите на Сърбия Младжан Динкич, виден функционер на Г17 Плюс, петгодишните договори за военна екипировка са били сключени с компанията на местния бизнесмен Миле Драгич. Те предвиждат закупуването на около 74 000 каски и 69 000 брониранижилетки за армията от 28 000 военнослужещи и около 500 броя екипировка за въздушните сили, които разполагат с по-малко от 30 самолета. 
			След като отначало бе заявил, че ще подаде оставка, министърът се отказа от решението си, заявявайки, че ще се оттегли само след като обвиненията срещу него "се изяснят". 
			Според съобщение от понеделник на всекидневника "Блиц" в Белград, Министерският съвет на Сърбия и Черна гора е взел решение за закупуване на екипировката на заседание, проведено по телефона. 
			"В телефонно заседание на Министерския съвет, проведено през август от премиера на Сърбия и Черна гора Светозар Марович, нищо не се спомена за стойността на договора и за вида на екипировката," цитира всекидневникът министър, който е настоял да остане анонимен. "Споменато бе само, че екипировката е необходима по искане на щаба на армията на Сърбия и Черна гора и че искането трябва да бъде прието. Всички възприехме това като чиста формалност." 
			Военнослужещи обаче твърдят, че са научили за договора от медиите и че дори не разполагат с копия от договорите. 
			Твърдейки, че са виждали договорите, репортери на "Блиц" разкриха някои подробности за цените в петък, които са били много по-високи от тези на международните пазари. Цените за бронираните жилетки, например, са между 1 664 евро и 1 928 евро всяка, докато на европейските пазари същите могат да се купят от 490 до 800 евро. Сърбия ще трябва да плати на компанията на Миле Драгич 250 евро за каска, която може да се купи от съседна Македония само за 150 евро. 
			Бивш служител на компанията твърди, че според предишен договор за около 100 милиона евро, армията на Сърбия и Черна гора вече е получила екипировка за 50 000 войници.

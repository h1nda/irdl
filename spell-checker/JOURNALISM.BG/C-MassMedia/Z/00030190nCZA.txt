Разследването срещу "Ергенекон" поляризира турското общество
					08/05/2009
					Непрекъснато разширяващият се обхват на арестите и конфискуваните оръжия в разследването срещу "Ергенекон" оставят противоречиви впечатления у наблюдателите.
					От Айхан Шимшек за Southeast European Times от Анкара - 08/05/09
 
					 
						
Съдебни експерти търсят оръжия в залесен район в централната част на Анкара в рамките на разследването. [Гети Имиджис]
						Две години след започването на разследването следователите по делото „Ергенекон“ продължават да арестуват заподозрени - почти 200, според последни сведения - и да откриват укрити боеприпаси. В резултат от това турците поставят под съмнение мотивите на правителството, но същевременно са изненадани от размерите на откритите от полицията арсенали. 
						Разследването достигна критичната си точка през април с проведените акции в офиси и домове на изтъкнати секуларистки активисти и разкриването на още един таен оръжеен склад в истанбулски квартал. 
						Продължилото изненадващо дълго разследване на предполагаемия заговор на десните сили да свалят правителството на произхождащата от политическия ислям Партия на справедливостта и развитието (ПСР) засили поляризацията на религиозните и светските елементи в обществото. 
						Сега, когато са повдигнати обвинения срещу почти 200 заподозрени - много от които известни личности, включително бивши и настоящи ректори на университети - секуларистите, критици на разследването, имат все по-големи съмнения в неговите мотиви. Те бяха предизвикани и от полицейската акция през април в няколко офиса на асоциация “Помощ за съвременен живот” (СИДД), светска НПО, подкрепяща образованието на момичетата. 
						Критиците на ПСР възразяват срещу разпита от полицията на председателката на СИДД Тюркан Сайлан, възрастна пациентка, болна от рак. Според тях този разпит, както и по-ранните арести и подслушани телефонни разговори, показват, че правителството използва разследването, за да ликвидира секуларистката опозиция. 
						От друга страна, явно приемайки с пълно доверие загрижеността на правителството, на 21 април полицията откри втори таен оръжеен склад в истанбулския квартал “Пойразкьой”. Намерени бяха 3 000 патрона, 14 ръчни гранати и 15 противотанкови оръжия. В продължение на осем часа прокурорите записваха също свидетелските показания на пенсионирания началник на генералния щаб, генерал Хилми Йозкьок, който вероятно е предотвратил извършването на преврат от някои генерали по време на своя мандат. 
						Сегашният началник на въоръжените сили, генерал Илкер Башбуг, разкритикува начина на провеждане на разследването и публикуването на изопачена информация за него, но потвърди верността на военните към принципите на правовата държава. "Никой, който провежда дейности срещу демократично правителство, не може да има място в турските въоръжени сили," заяви той миналия месец. 
						Анализатори изразяват загриженост във връзка със симптомите, които забелязват, с привличането на все повече заподозрени в рамките на разследването: задълбочаваща се поляризация на религиозните и светските елементи в обществото, липса на независима съдебна власт и дори видимо желание за отмъщение срещу секуларистите от страна на ислямистите. 
						Арзухан Ялчъндаг - оглавяваща влиятелната Асоциация на турските индустриалци и бизнесмени -- сподели някои от тези поводи за безпокойство при посещението си през април в “Брукингс Инститюшън” във Вашингтон, окръг Колумбия. 
						"Процесът се води небрежно. Възможно е да са били нарушени основни права, като например презумпцията за невинност и неприкосновеността на личния живот", заяви тя.

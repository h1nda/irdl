САЩ отново подчертаха подкрепата си за борбата на Турция срещу ПКК
					09/01/2008
					 
						ВАШИНГТОН, Съединени щати -- Във вторник (8 януари) президентът Джордж Буш и гостуващият му турски колега Абдула Гюл потвърдиха стратегическото партньорство между двете съюзнички в НАТО по широк кръг от въпроси. След срещата си с Гюл в Белия дом Буш отоново подчерта, че терористичната Кюрдска работническа партия (ПКК) е общ враг и на САЩ, и на Турция. Той каза също, че САЩ биха желали да видят Турция в ЕС, тъй като Анкара играе ролята на мост между Европа и ислямския свят. От своя страна Гюл повтори, че нападенията на турските въоръжени сили в Северен Ирак имат за цел единствено ПКК. САЩ и Турция си обменят военна информация за движението на бойците от ПКК, които извършват нападения в Турция от своите бази в Северен Ирак. 
						Други новини -- Турската полиция е арестувала един мъж, за когото се предполага, че е организирал терористичното нападение миналата седмица в Диарбекир, при което бяха убити шест души, повечето от които ученици. Според съобщения в медиите заподозреният е преминал обучение в лагер на ПКК в Северен Ирак. 
						Също във вторник турската полиция обяви, че през изминалата седмица е арестувала 38 души, заподозрени във връзки с "Ал Кайда". Повечето от арестите са били извършени в източната провинция Ван. (Заман - 09/01/08; Ройтерс, ИТАР-ТАСС, Заман, Си Ен Ен Търк, АФП, Сабах, ЮПИ, АП, Макфакс, НТВ, Дойче Веле, Гълф Таймс, Анадолска информационна агенция, Би Би Си - 08/01/08)

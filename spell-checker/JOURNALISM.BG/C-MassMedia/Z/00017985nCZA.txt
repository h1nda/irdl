Доклад: "Корупцията в България се е увеличила през 2005 г."
					22/03/2006
					След като бе достигнала най-ниската си стойност за шест години, корупцията в България отново скочи през 2005 г., като достигна средно до 130000 случая на месец, съобщи във вторник български експертен център. 
					(София Ехо - 22/03/06; АФП, Агенция София Нюз, БTA, News.bg, Медиапул, Дневник, Макфакс, Център за изследване на демокрацията - 21/03/06)
 
					 
						
Докладът на Центъра за изследване на демокрацията бе представен на форум в София. [ЦИД]
						След като корупцията в България спадна в периода между 1998 и 2004 г., тя отново се увеличи през 2005 г., съобщи във вторник (21 март) български експертен център. 
						Макар все още да са с около 50 % по-ниски от нивата, наблюдавани преди около шест години, случаите на корупция -- включително някои на високо равнище -- достигнаха средно между 120000 и 130000 на месец през миналата година, съобщи Центърът за изследване на демокрацията (ЦИД) в нов доклад. Само 72 лица са били осъдени за корупция и злоупотреба със служебно положение през първата половина на 2005 г. 
						"Наказват се само по-дребните случаи, а такива мерки, като глоби и конфискация на имущество, не се прилагат за едрите нарушители," каза политическият анализатор Александър Стоянов. 
						Седмият доклад на ЦИД за корупцията, озаглавен "Антикорупционните реформи в България на прага на членството в ЕС", бе представен на 8-ия форум по антикорупционна политика, проведен в София във вторник. На форума присъстваха главният прокурор Борис Велчев, министърът на вътрешните работи Румен Петков, посланикът на САЩ Джон Байърли, депутати, ръководители на агенции и съдии. 
						Докладът от 80 страници посочва, че само през 2005 г. политическите партии са получили от 160 до 185 млн. евро, за да подкрепят свързани с тях компании на търгове за обществени поръчки. 
						Смята се, че служители от държавната администрация са прибрали общо около 28 млн. евро, за да помогнат на бизнесмени да получат договори. Неофициалният данък, или подкупът, който се прибира в такива случаи, е около 7 % от общата сума по договора, се посочва в доклада на ЦИД. 
						Въпреки смущаващото нарастване на корупцията през миналата година, индексите за корупционен натиск и корупционни сделки за ноември 2005 г. -- съответно 1,6 и 0,6 -- са по-ниски от тези през юни 1998 г. -- съответно 2,1 и 1,0. 
						Едно от заключенията в доклада на ЦИД е, че "меките" антикорупционни мерки, като кампании за информиране на обществеността и курсове за обучение на държавни служители, са изчерпали своя потенциал. Необходими са по-ефективни механизми и постоянни усилия на политическо и институционално ниво, за да се противодейства на корупцията, смята ЦИД. 
						В обръщение към форума министърът на вътрешните работи на България поиска да се направят проверки на финансирането на политически партии, фондации и институти, а главният прокурор отбеляза, че борбата с корупцията няма да доведе до резултати, ако не се промени подходът. Основната слабост според Велчев е бавното изобличаване на случаите на корупция. 
						"По високите етажи на властта корупцията е свързана с политическите партии, което възпрепятства работата на министерството на вътрешните работи," каза той, като посочи, че е необходимо да се създаде независима служба за разследване на корупцията на високо ниво. Дотогава проблемът може частично да се реши с назначаването на говорители във всички регионални прокуратури и по-голяма откритост с медиите, което ще насърчи хората да подават жалби, е казал Велчев, цитиран от БТА.

СВП отново предупреди да не се правят изказвания срещу Дейтън в БиХ и региона
					17/01/2007
					 
						САРАЕВО, Босна и Херцеговина (БиХ) -- Във вторник (16 януари) Службата на върховния представител (СВП) отново предупреди, че международната общност няма да толерира изказвания срещу Дейтън в БиХ и региона. Говорителят на СВП Марио Бъркич разкритикува опитите да се свърже бъдещето на Република Сръбска (РС) от БиХ с това на Косово - нещо, което неотдавна направиха в свои изказвания сръбският външен министър Вук Драшкович и премиерът Воислав Кощуница. Бъркич подчерта, че като страна по Дейтънското споразумение Сърбия трябва да спазва поетите ангажименти. Той разкритикува и неотдавнашните изказвания на премиера на РС Милорад Додик, който подкрепя създаването на трета, хърватска автономна област в БиХ. 
						Също във вторник Харис Силайджич, босненският представител в председателството на БиХ, призова международната общност да санкционира определените от него като "открити" претенции на Сърбия към територия на БиХ. Той каза, че косовският въпрос е вътрешен за Сърбия и няма нищо общо с БиХ. (Независне Новине - 17/01/07; РТРС, СРНА, Източници на СВП, ЮПИ - 16/01/07)

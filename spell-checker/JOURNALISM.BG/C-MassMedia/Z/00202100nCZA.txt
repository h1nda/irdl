Дефицит на някои лекарства в Сърбия
					29/11/2011
					За втори път тази година Сърбия се изправя пред недостиг на жизнено необходими лекарства. 
					От Катица Джурович за Southeast European Times от Белград -- 29/11/11
 
					 
						
Пациентите със сърдечни и психични заболявания са най-засегнати от недостига на лекарства в Сърбия. [Ройтерс] 
						Някои пациенти в Сърбия напоследък бяха неприятно изненадани в местните аптеки. Поради недостиг на средства и други проблеми производството на някои лекарства намаля и доставките станаха недостатъчни. 
						Сред най-засегнатите са медикаментите за пациенти, страдащи от сърдечни или психиатрични проблеми. 
						"Лекарства като литиев карбонат, "Артан", капсули "Флунерен" и "Плиразид +" не се намират от месеци. Някои от лекарствата имат заместители, но други нямат", заяви за SETimes управителката на аптеката в Информационния център на Белград Милана Дучич. 
						Липсата на пари е само част от проблема, каза Дучич. Недостигът може би се дължи също и на трудови спорове, проблеми с документацията и други непредвидени проблеми в производствената верига и веригата на доставките. 
						"Ние сме крайното звено във веригата на доставките и връзката между пациентите и фармацевтичния пазар. Когато пациентите дойдат при нас и попитат защо нямаме лекарствата, от които се нуждаят, ние не знаем какво да кажем, тъй като това не е в нашата юрисдикция", заяви Дучич. 
						Голям брой фармацевтични заводи и вносители на лекарства са в лошо състояние, каза Саня Марисавлевич от Републиканския институт за здравно осигуряване. 
						"Галеника" стачкува това лято и беше спряла производството си за известно време; "Хемофарм" също имаха проблеми, докато "Сърболек" фалира", заяви тя. 
						През последните години в Сърбия се наблюдава увеличение на вноса на лекарства и в същото време спад от 43,5 % в продукцията на местните производители на лекарства. Междувременно Здравноосигурителният институт дължи милиони евро на фармацевтичната индустрия, въпреки че дългът му, който в момента е 170 млн. евро, намаля от миналата година. 
						Според Марисавлевич е вярно, че някои лекарства липсват, но това не се дължи на дълговете на Института. 
						"Всеки ден харчим около 310 млн. евро за предписани лекарства и техническа помощ. Правим всичко възможно лекарствата да са достъпни за пациентите", каза Марисавлевич. 
						Камарата на фармацевтите в Сърбия настоява проблемът да се реши на държавно ниво. Държавата се намеси веднъж тази година, когато "Галеника", най-големият сръбски фармацевтичен производител, стачкува заради дълговете си. 
						Държавата се съгласи да стане поръчител за 70 млн. евро банков кредит за "Галеника". Това обаче не беше достатъчно, за да се подобри фармацевтичният пазар в страната. 
						"Фармацевтичният пазар в Сърбия е пълен хаос и държавата трябва да го регулира. Ако лекарства, които са местно производство, липсват, ако местните фармацевтични компании не работят, тогава защо не се внасят тези лекарства? Основният проблем е финансирането. Някой трябва да контролира къде отиват парите и кой ги управлява", заяви за SETimes Предраг Петрович от Фармацевтичната камара. 
						Всяка година сръбската здравна система получава повече от 2 млрд. евро, от които 58 млн. евро се харчат за здравните институции, като клиники и болници, а други 290 млн. евро за предписани лекарства и техническа помощ. 
						Само миналата година здравните институции в Сърбия издадоха 55 милиона рецепти за 80 милиона кутии с лекарства. Това струваше на Института 251 млн. евро.

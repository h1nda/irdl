В Гърция бе разрушен лагер на имигранти 
					13/07/2009
					Хиляди имигранти живееха в импровизирани палатки, без течаща вода и хигиенни условия, надявайки се да се качат на кораби, пътуващи за Западна Европа. Властите разчистиха лагера в неделя.
					(Катимерини - 13/07/09; АП, Ройтерс, АФП, ДПА, Скай Нюз, Евронюз, Би Би Си, АНА-МПА - 12/07/09)
 
					 
						
Афганистански имигранти се редят в колона по време на полицейска операция в лагер в Патра, Гърция, която се проведе в неделя (12 юли). [Гети Имиджис]
						Гръцката полиция разчисти незаконен лагер на имигранти в западния пристанищен град Патра в неделя (12 юли). Изграденият преди около 13 години лагер беше използван предимно от афганистанци. 
						"Макар и със закъснение, разрушаването на лагера беше успешно и ефективно", заяви началникът на полицията в Патра Танасис Давлурос. 
						Преди няколко месеца населението на лагера достигна 1 800 души. Без течаща вода и подходящи хигиенни условия, той пораждаше здравни проблеми и се превръщаше в източник на нарастващо безпокойство сред жителите на Патра. 
						 Имигрантите са престоявали в лагера, подготвяйки се да се качат тайно на кораби, пътуващи за Италия и други части на Западна Европа. Според съобщенията след мащабните арести и предприетите от пристанищните власти мерки за прекратяване на незаконното качване на фериботи, отплаващи за Италия, броят на пребиваващите в импровизирания лагер хора е намалял през последните месеци. 
						 Смята се, че много от обитателите са напуснали лагера около април след слухове, че властите възнамеряват да го закрият. 
						Операцията започна около зазоряване в неделя. Около 80 служители и полицаи от отдела за борба с безредиците пристигнаха на мястото, докато булдозерите разрушаваха лагера. Не бяха засегнати само импровизираната джамия и палатка, използвана от лекари доброволци. 
						Властите съобщиха, че са били открити общо 44 непълнолетни лица, които са били отведени в специален център в Северна Гърция. Петнадесет души, за които е било установено, че притежават законни документи, са били преместени в местен хотел, а други 15, които не са разполагали с документи за пътуване, са били задържани и отведени за разпит. 
						 "Изпълнени са всички законови процедури и са взети всички мерки във връзка с бъдещето на тези хора," е заявил Давлурос, цитиран от “Евронюз”. 
						Той също така е съобщил за “Ройтерс”, че откритите при операцията имигранти са били "основно афганистанци". 
						По време на операцията в лагера е избухнал голям пожар и са били извикани пожарникари, за да предотвратят разпространението на пламъците към близките сгради. 
						Според местните медии причината за инцидента е неясна, а властите предварително са изнесли газовите бутилки от района. При пожара е нямало пострадали. 
						Междувременно са били подпалени също банкомати, четири автомобила, принадлежащи на държавни организации, и входът на съдебна сграда. Властите съобщиха, че инцидентите са били предизвикани от самозвани анархисти, подкрепящи имигрантите. 
						Според гръцката осведомителна агенция АНА-МПА по-късно в неделя полицията е провела операция във втори импровизиран лагер в Патра, населен главно с имигранти от африканските страни. Задържани са неуточнен брой лица, за които е било установено, че не разполагат със законни документи за пътуване. 
						Гърция често е критикувана заради отношението към нелегалните имигранти. Службата на върховния комисар на ООН за бежанците (ВКБООН) и други международни организации и правозащитни групи също призовават страната да осигури по-добри условия в центровете за настаняване на имигранти.

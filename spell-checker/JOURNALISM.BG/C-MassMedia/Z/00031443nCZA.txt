Пожарите в Гърция са овладени, но не и критиките
					28/08/2009
					Въпреки предприетите възстановителни работи в Гърция, последиците от пожарите това лято ще се усещат още дълго.
					От Христос Рингас за Southeast European Times от Атина -- 28/08/09
 
					 
						
Пламъците изпепелиха много гръцки гори. [Гети Имиджис]
						Един гръцки пилот загина в четвъртък (27 август), след като самолетът му се разби по време на операция за овладяване на пожар на йонийския остров Кефалония. Самолетът бе един от десетките, участващи в борбата с горските пожари, които опустошиха части от Гърция, основно в района на Атина. 
						 Полковник Стергиос Котулас, на 55 г., е управлявал остарял PZL-М-18 Dromader с повече от 4700 часа полетно време. Това е първият за тази година смъртен случай в страната, свързан с пожарите. Инцидентът стана на фона на продължаващи спорове дали противопожарният парк на Гърция се поддържа и получава достатъчно финансиране. 
						Премиерът Костас Караманлис и президентът Каролос Папуляс изразиха скръбта и съболезнованията си на семейството на пилота, посочвайки, че той е загубил живота си, опитвайки се да изпълни трудна задача. Междувременно опозиционното Общогръцко социалистическо движение (ПАСОК) отправи критики срещу държавната политика, заявявайки, че тя е причината за избухването на пожарите. 
						"Пожарите през 2009 г. трябва да станат разграничителна линия между държавата и гражданите", заяви лидерът на ПАСОК Георгиос Папандреу. "Тези съвсем скорошни бедствия трябва да отбележат края на една епоха и модел на развитие, според който всичко, което няма да се превърне в цимент, трябва да се превърне в пепел." 
						Огнената стихия, която започна преди повече от седмица в райони на север от Атина, вече е почти овладяна. По-рано тази седмица Караманлис посети основната база на пожарникарите в Елефсина, за да благодари на персонала. Неговото правителство изказа благодарност и към чуждите държави – в това число Кипър, Франция, Италия и Турция -- които помагаха в операциите. 
						Електроснабдяването е възстановено в повечето райони, а движението се нормализира, след като засегнатите пътища отново бяха отворени. 
						Последиците обаче ще продължат да се усещат още дълго. Това допълнително засилва натиска върху правителството на Караманлис, който има парламентарно мнозинство от само един глас и сега се налага да отблъсква обвинения в некомпетентност и нехайство. Броят на действащите противопожарни самолети е все същият от 2007 г., когато десетки хора загинаха при катастрофалните пожари в страната. 
						Освен това много от самолетите са на десетки години и според критиците са остарели и опасни за летене. Смята се, че техническа неизправност е причинила катастрофата в четвъртък. 
						Всеки път, когато избухне вълна от пожари, тя променя околната среда така, че бъдещите пожари стават още по-вероятни. Според експерти бедствията това лято ще повишат средната температура в центъра на Атина с почти един градус по Целзий през следващите няколко години. Някои от изгорелите гори няма да могат да се възстановят.

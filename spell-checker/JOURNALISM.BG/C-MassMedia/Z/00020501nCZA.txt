Германия иска потвърждение от ЕК за напредъка на съдебните реформи в България и Румъния
					03/11/2006
					Германия може да поиска България и Румъния да предприемат допълнителни мерки за подобряване на стандартите в правосъдието и вътрешния ред, преди да се присъединят към ЕС, каза канцлерът Ангела Меркел в четвъртък, по време на посещението на румънския премиер Калин Попеску Търичану в Берлин. 
					(Дойче Веле, Ромпрес, Найн О'Клок, Сфия ехо, Europe.bg - 03/11/06; AП, ДПA, Ромпрес, Медиафакс, EUexpands.com, Ромпрес, Агенция София нюз - 02/11/06)
 
					 
						
Канцлерът на Германия Ангела Меркел посреща румънския премиер Калин Попеску Търичану за разговори в канцлерството в Берлин. [Гети Имиджис]
						Канцлерът на Германия Ангела Меркел каза в четвъртък (2 ноември), че страната й може да настоява България и Румъния да предприемат допълнителни мерки в областта на правосъдието и вътрешния ред, ако не решат успешно проблемите, очертани в последния доклад на Европейската комисия (ЕК) за двете страни. 
						По време на еднодневното посещение на румънския премиер Калин Попеску Търичану в Германия Меркел каза, че е помолила председателя на ЕК Жозе Мануел Барозу да информира Берлин в края на декември дали двете балкански страни са се справили с "недостатъците" в тези две области. 
						След това Германия ще реши дали да поиска допълнителни мерки, преди двете страни да се присъединят към ЕС. Приемането им в блока е насрочено за 1 януари 2007 г. - точно когато Германия поема от Финландия шестмесечното ротационно председателство на ЕС. 
						Миналата седмица долната камара на германския парламент, Бундестагът, ратифицира договора за присъединяване на двете страни с огромно мнозинство от 529 гласа от общо 551. Депутатите обаче призоваха правителството да настоява ЕК да задейства предпазните клаузи незабавно след присъединяването на България и Румъния заради проблемите в областта на правосъдието и селското стопанство. 
						ЕК отхвърли този призив, като ясно посочи, че новите страни членки ще получат време да се справят с недостатъците. Предпазните клаузи, сред които е например възможността решенията на българските и румънските съдилища да не се признават от останалите страни членки, ще влязат в сила само ако една трета от членовете подкрепят задействането им. Меркел изрази увереност, че горната камара на парламента, Бундесратът, също ще гласува за ратифицирането на договора по-късно този месец. 
						"Румъния положи много усилия, за да се присъедини към ЕС," каза тя. Меркел обаче добави, че областите с нерешени проблеми ще бъдат наблюдавани внимателно. 
						Сред другите въпроси, които Търичану и Меркел обсъдиха в четвъртък, бяха приоритетите на предстоящото германско председателство на ЕС, бъдещето на конституционния договор на ЕС и достъпа на румънски работници до трудовия пазар на Германия след 1 януари. 
						Меркел каза, че Берлин няма да налага никакви специални ограничения за румънските граждани, които търсят работа, освен тези, които вече са наложени за работниците от десетте страни от Централна и Източна Европа, които се присъединиха към ЕС през май 2004 г. 
						"Няма да има някаква специална ситуация за Румъния. Правилата ще са същите като тези, които се прилагат за последните десет присъединили се страни," е казала Меркел, цитирана от румънската информационна агенция "Медиафакс". "Това е начинът, по който Германия защитава своя трудов пазар."

Планът на ООН за Косово ще бъде готов до 21 януари
					05/01/2007
					 
						БЕЛГРАД, Сърбия -- Работата върху плана за бъдещето на Косово е в напреднала фаза и ще приключи до парламентарните избори в Сърбия на 21 януари, заяви Реми Дурло, говорител на пратеника на ООН Марти Ахтисаари в четвъртък (4 януари). Ахтисаари се очаква да брифира членовете на Международната контактна група за Косово, преди да оповести плана си на Прищина и Белград. Дипломати очакват Съветът за сигурност на ООН да приеме нова резолюция за Косово през март или април, с която ще се закрие мисията на ООН в Прищина и ще се даде мандат на нов пратеник на международната общност и на полицейски сили, ръководени от ЕС. 
						В други новини от четвъртък се съобщава, че ръководителят на мисията на ОССЕ в Косово, германският дипломат Вернер Вендт е съобщил, че изборите в провинцията трябва да се проведат до ноември тази година, тъй като те вече са били отложени веднъж. (Данас, Блиц, Политика - 05/01/07; Ройтерс, Танюг, Бета АП, СРНА - 04/01/07)

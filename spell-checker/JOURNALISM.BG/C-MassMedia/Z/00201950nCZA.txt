Неграмотността в Босна и Херцеговина е нарастващ проблем
					13/10/2011
					Повече от 10% от населението на Босна и Херцеговина е неграмотно. Въпреки безразличието на институциите обаче хората и НПО се опитват да променят нещата.
					От Бедрана Калетович за Southeast European Times от Тузла -- 13/10/11
 
					 
						
Основно училище в Докан, област Тузла. [Бедрана Калетович/SETimes]
						Докато светът приветства модернизацията и продължава да работи за повишаване на ИТ грамотността, Босна и Херцеговина опитва да намери решение за нарастващия процент неграмотни от своето население. 
						Според последното преброяване на населението, проведено през 1999 г., 9,9% от възрастните хора са неграмотни. Неправителственият сектор очаква сега процентът да е доста по-голям. 
						"Всички обществени проблеми произлизат от факта, че има голям брой неграмотни хора и че никой не е загрижен от това", каза за SETimes Сенахид Халилович, професор по лингвистика. 
						В градските райони броят на неграмотните хора е най-малък, но в селските райони образованието не изглежда да е приоритет, особено за жените. 
						Традиционната селска култура поставя като приоритет номер едно за жените да си стоят вкъщи, да се грижат за децата и за семейството си, а не да учат. Типичен пример за този начин на живот е Меря Карич, която живее в област Подрине. 
						Въпреки че Карич произхожда от заможно семейство, баща й е строго патриархален човек и смята ученето за неподходящо за момичетата. 
						Меря се е оженила рано, родила е три деца и живее като предана съпруга според традицията, но тихо се оплаква от факта, че не може да чете и пише. 
						В последвалата война през 90-те години на миналия век нейният съпруг е вписан в списъците като "изчезнал", докато Меря е трябвало да напусне селото с децата си. 
						"Разбрах какво в действителност означава да си неграмотен в новата ми среда, без [голямото] ми семейство. Когато трябва да получа някакви документи, не знам къде да отида. Чиновниците понякога се ядосват; казват ми, че всичко е написано, а мен ме е срам да кажа, че не мога да чета", казва тя. 
						"Най-трудно е, когато децата носят документи от училище, които трябва да подпиша. Какво мога да направя? Вземам мастило и оставям отпечатък от пръста си", добавя тя. 
						Някои не оставят живота си на предопределеността. Карич, например, завършила училище за възрастни на 47 години и е направила нужното и трите й деца да ходят на училище. 
						И все пак педагозите казват, че разширяването на неграмотността в Босна и Херцеговина е тревожно. "Тук не става въпрос само за основна неграмотност, а също и за неспособност да се признае нуждата от ограмотяване на населението, което копнее за реформи в образователната система", казва Халилович. 
						Основното образование в Босна и Херцеговина е задължително по закон и въпреки това голям брой деца не посещават училище, без някой да бъде държан отговорен за това. Свързан с това проблем са и високите разходи и за съжаление в период на икономическа криза за много родители образованието е лукс. 
						"Босна и Херцеговина е общество от бедни хора, [много от] които нямат условия за образование. Въпреки подписването на Конвенцията за правата на детето, която задължава осигуряването на равен достъп до училищата за всички деца, случаят не е такъв. Децата в различните градове нямат еднакви условия за обучение", каза за SETimes Енвер Казаз, учител по босненски език. 
						Казаз обясни, че въпросът с неграмотността трябва да бъде въпрос на реформи на образователните и морални ценности при възпитаването на едно дете. 
						Ромските деца са особено засегнати. Те най-често са оставени да бродят по улиците и в много случаи прибягват до просия, за да изкарат пари за семействата си. За много от тях няма време за училище - отражение на желанията на родителите им. 
						Ето защо НПО "Държавата на децата" реши да достигне до ромските деца чрез проект, наречен "Децата на улицата". Освен да ги ограмоти, целта на проекта е да представи визията за един различен живот от водения досега. 
						"В момента работим със 100 деца, които нямат условия за образование, и се опитваме да ги направим част от редовната учебна система. За съжаление сътрудничеството с училищните институции не е достойно за похвала", каза за SETimes педагогът на проекта Дженана Смаич.

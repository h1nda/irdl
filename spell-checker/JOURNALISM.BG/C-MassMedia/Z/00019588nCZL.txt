Министърът на сигурността на БиХ обсъжда мерки за идентифициране на подозрителни случаи на даване на гражданство
					14/08/2006
					 
						САРАЕВО, Босна и Херцеговина (БиХ) -- Министърът на сигурността Бариша Чолак заяви, че усилията за преразглеждане на случите на даване на незаконно гражданство на чужденци между 1992 и 2006 г. са действия в правилна посока. В интервю, публикувано в понеделник (14 август) в "Дневни аваз", Чолак дава висока оценка на работата на специалната комисия, отговаряща за проверките, и заявява, че очаква тя да завърши работата си до края на тази година. Същевременно той посочва, че ако е необходимо, мандатът й ще бъде удължен, тъй като правителството на БиХ смята за свой висш приоритет подозрителните случаи с натурализирани лица. Повечето от тях са свързани с лица, дошли в БиХ по време на конфликтите от 90-те години. 
						Други новини -- Бранко Петрич, председател на Централната избирателна комисия на БиХ, призовава общинските власти да предоставят данните за централния избирателен списък на директората на Системата за защита на личните данни възможно най-скоро. В интервю от понеделеник за "Независне Новине" Петрич отбелязва, че крайният срок е четвъртък. Общите избори са на 1 октомври. (Независне Новине, Дневни Аваз - 14/08/06)

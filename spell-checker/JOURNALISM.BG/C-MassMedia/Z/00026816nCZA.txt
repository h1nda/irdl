България предприема стъпки към безвизови пътувания в САЩ
					19/06/2008
					Междинно споразумение по Програмата за безвизови пътувания на САЩ бе един от документите, подписани по време на тридневното официално посещение на българския премиер Сергей Станишев в Съединените щати, което завърши в сряда.
					(Белия дом, София Ехо, СНА, Дневник, Медиапул, Българско правителство - 18/06/08; АФО, ДПА, Министерство на вътрешната сигурност на САЩ, София Ехо, СНА, Дневник, Медиапул - 17/06/08)
 
					 
						
Американският президент Джордж Буш (вдясно) се срещна с българския премиер Сергей Станишев в Белия дом в сряда (18 юни). [Гети Имиджис]
						България подписа междинно споразумение със Съединените щати тази седмица, отбелязвайки важна стъпка към евентуалното включване в американската програма за безвизови пътувания. 
						Към края на официалното си посещение в САЩ, което включваше разговори с президента Джордж Буш в сряда (18 юни), българският премиер Сергей Станишев нарече споразумението „пробив”. 
						Българският външен министър Ивайло Калфин и секретарят по вътрешната сигурност на САЩ Майкъл Чертоф подписаха във вторник междинно споразумение по Програмата на САЩ за безвизови пътувания. То очертава изискванията, които България трябва да изпълни, за да се присъедини към 27-те азиатски и европейски страни, които понастоящем са включени в програмата. 
						"Очаквам с нетърпение [да посрещна] първите безвизови посетители от България,” каза Чертоф, но отказа да прогнозира кога може да се случи това. 
						Станишев каза във вторник, че неговото правителство вече работи по изискването за биометричните паспорти. 
						"Днес, благодарение на упорития труд на премиера, бе постигнат пробив по въпроса за безвизовите пътувания,” заяви Буш, след като се срещна със Станишев. 
						Той похвали българския лидер и за борбата с корупцията. „Припомних на премиера, че ние всички носим отговорността да се борим с корупцията,” каза той. 
						Буш благодари на България за ролята й в Западните Балкани, за нейния „силен принос в помощта за другите да осъзнаят колко благословена е свободата, било то в Афганистан или в Ирак”, и за нейните саможертви. 
						Двамата лидери обсъждаха и атомната електроенергия и разнообразяването на енергийните доставки. 
						При разговор с американския секретар по енергетиката Самюел Бодман във вторник Станишев каза, че американските инвеститори трябва да използват възможностите за дейност в България, особено в областта на енергетиката. Той изрази надежда, че Съединените щати и други страни ще засилят подкрепата си за проекта на ЕС за газопровода "Набуко", който ще доставя природен газ от Каспийско море през Турция и балканските страни.
						Във вторник Федералното управление на авиацията на САЩ удостовери, че България отговаря на международните изисквания за безопасност на полетите, което предвещава възобновяване на директните полети между Съединените щати и България. 
						Българската делегация подписа още две споразумения: спогодба за неразпространение на оръжия за масово унищожение и военно сътрудничество, както и меморандум за разбирателство между българското вътрешно министерство и Министерството на енергетиката на САЩ за контрабандата на ядрени и други радиоактивни материали. 
						Освен Калфин, в българската делегация участваха министърът на икономиката и енергетиката Петър Димитров и министърът на отбраната Николай Цонев. 
						Станишев се срещна също с министъра на отбраната Робърт Гейтс и с председателя на Камарата на представителите Нанси Пелоси, както и с други американски официални лица.

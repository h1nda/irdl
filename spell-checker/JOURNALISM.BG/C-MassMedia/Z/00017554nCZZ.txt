Делова хроника
					10/02/2006
					Преглед на деловите и икономическите новини от Балканите след 3 февруари.
					(Различни източници – 03/02/06 - 10/02/06)
 
					 
						
Булдозери унищожават пиратски копия на музикални, видео- и софтуерни компактдискове в Букурещ в четвъртък (9 февруари). В акцията бяха конфискувани и унищожени около 70000 пиратски продукта. [AФП]
						Бордът на МВФ завърши шестия и последен преглед на удълженото споразумение за 937,3 млн. щатски долара със Сърбия и Черна гора. Той одобри отпускането на последния транш от 90,1 млн. щатски долара и опрости неизпълнението по два критерия за количествени резултати и пет структурни критерия. До започването на новото споразумение с МВФ федералният съюз ще изпълнява следмониторингова програма. 
						*** 
						Европейската комисия (ЕК) каза, че ще започне проверка на финансовото участие на Гърция с близо 360 млн. евро в програмата за доброволно пенсиониране на държавната телекомуникационна фирма ОТЕ. В комюнике ЕК посочва, че финансирането представлява нарушение на правилата на ЕС, засягащи конкуренцията и държавните помощи. 
						*** 
						
Румънският оператор за пренос на електроенергия "Транселектрика" и турският му партньор ТЕИАС започнаха съвместен проект за прокарване на подводен кабел през Черно море, който да свързва енергийните мрежи на двете страни. Проектът на стойност 300 млн. евро трябва да увеличи сигурността на националните енергийни системи на двете страни и да направи възможен износа на румънско електричество за Турция. 
						*** 
						Три консорциума -- "Детекон Интърнешънъл" и "Голдман Сакс Интърнешънъл", "Маккинзи енд Къмпъни" и "Уетс ЕлБи", както и "Бостън Кънсалтинг Груп", "Лазард" и "СиИЕс Мекон" -- подадоха оферти във втория търг на сръбското правителство за консултант в приватизацията на телекомуникационния сектор. Предходната тръжна процедура бе отменена миналата година заради нередности. 
						*** 
						
Tурция и Световната банка подписаха спорзумение за заем от 212,9 млн. евро, предназначен за общински проекти. Средствата ще бъдат разпределяни чрез провинциалната банка "Илер Банкаси". 
						*** 
						Европейската инвестиционна банка (ЕИБ) отпусна заем от 86 млн. евро на Босна и Херцеговина (БиХ) за възстановяване на близо 172 км ж. п. инфраструктура. Кредитът е с 20-годишен срок на изплащане и 5-годишен гратисен период. 
						*** 
						ЕБВР представи новата си стратегия за България, подчертавайки ангажиментите на банката за инвестиране в различни области на промишлеността. Тя посочи преструктурирането и капитализацията на частния сектор, инфраструктурата и по-нататъшната либерализация на енергийния сектор като свои приоритети. 
						*** 
						
Хърватската централна банка прие нови мерки, насочени към свиване на заемите за търговските банки. Една от тях бе въвеждането на ново изискване за резерв от 55 % върху всички обезпечения по кредити, отпускани от местните банки. Централната банка заяви, че това е необходимо заради нарастващата задлъжнялост на хърватската банкова система.

На Олимпийските игри в Лондон Турция ще гледа към Истанбул 2020
		23/07/2012
		Турските спортисти се готвят да оставят следа на Олимпийските игри в Лондон, за да засилят международните позиции на Турция в спорта.
		От Менекше Токяй за Southeast European Times от Истанбул -- 23.07.12
 
		 
			
Женският баскетболен отбор на Турция ще се състезава за първи път на олимпиада. [Ройтерс]
			В опит да подкрепи кандидатурата на Турция за домакин на Олимпийските игри през 2020 г. в Истанбул страната изпраща рекордните 114 спортисти да се състезават на Олимпиадата в Лондон, която ще започне тази седмица, като наблюдателите очакват силно представяне в борбата, вдигането на тежести и таекуондото.
			Рамазан Шахин, борецът в категория до 66 кг, който взе златен медал на Олимпиадата в Пекин, е турският фаворит, който се очаква да занесе у дома 29-ия златен медал за Турция в спорта. Със спортисти, състезаващи се в рекордните 16 спортни дисциплини, има големи очаквания турските атлети да подчертаят възходящия статут на страната и нейната готовност да бъде домакин на игрите през 2020 г.
			Истанбул, Мадрид и Токио са финалистите за игрите през 2020 г., като крайното гласуване е насрочено за 7 септември 2013 г.
			Угур Ерденер, председател на Турския олимпийски комитет, каза за SETimes, че нарасналата роля на жените от националния отбор е важна част от стратегията на Турция.
			"Тази година близо 60 % от спортистите са жени, което е силно доказателство за важността, която Турският олимпийски комитет отдава на нуждата от увеличаване на активността на жените в спорта", каза той.
			Турция обаче все още има да извърви дълъг път, за да затвърди спортните си успехи и да покаже, че е готова да бъде домакин през 2020 г. Министерството на младежта и спорта беше основано едва миналата година и активно изгражда спортни съоръжения и насърчава младежите да се занимават със спорт.
			Ерденер каза, че финансовите ресурси за спорта са били осигурени от държавата, спортните федерации и спонсориращите компании, които са увеличили перспективата за Турция да спечели медали в Лондон и да подкрепи кандидатурата си за домакинство на Олимпиадата в Истанбул през 2020 г.
			В Лондон Турция ще се състезава в следните спортове: гимнастика, ветроходство, бадминтон, волейбол за жени, баскетбол за жени, бокс, спортна стрелба, стрелба с лък, джудо, таекуондо и лека атлетика.
			На Олимпиадата в Пекин през 2008 г. 67 турски спортисти се състезаваха в 12 дисциплини и спечелиха един златен, четири сребърни и три бронзови медала.
			Турция се надява на по-добро представяне в Лондон. Турските спортисти спечелиха седем медала на Европейския шампионат по лека атлетика в Хелзинки, Финландия, през юни, с което се наредиха на пето място по спечелени медали от общо 50 държави, състезаващи се в 42 дисциплини.
			Една от изгряващите надежди е състезателката по хвърляне на чук Къвълджъм Кая. "Отдадена съм на целта си като чукохвъргачка. Най-голямата ми цел на Олимпиадата е да изненадам конкурентите си от цял свят", каза Кая за SETimes.
			Невин Янът е спринтьорка, състезаваща се в бягане с препятствия. На Европейския шампионат тя спечели златото на 100 м с препятствия, с което показа още един успех на турските лекоатлетки, готови да пишат история на Олимпиадата.
			"[Янът] има за цел да увеличи успеха си на Олимпиадата до най-високото ниво и ще се опита да спечели финалите", каза нейният треньор Джунейт Юксел за SETimes. "Така че това я натоварва с допълнителна отговорност. Тя обаче вярва в себе си и аз й вярвам. Знам, че тя може да го направи, докато мотивацията й е силна."
		
	
 
					 
					
 
 

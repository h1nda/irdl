Черна гора и Сърбия реагираха на съобщенията за план на Косово за възстановяване на негова собственост 
					27/04/2011
					
						ПОДГОРИЦА, Черна гора/БЕЛГРАД, Сърбия -- Черногорските власти все още не са получили никакво искане от Косово във връзка със собствеността му в бившите югославски републики, обяви във вторник (26 април) външното министерство. Косовският всекидневник „Коха Диторе” съобщи в понеделник, че външното министерство и Агенцията за приватизация на Косово са създали комисия и са идентифицирали собствеността на Косово в чужбина, включително 172 имота на бивши социални предприятия, повечето от които в Сърбия. Външното министерство в Прищина заяви, че процесът по възстановяване на собствеността ще започне с 42 имота в Черна гора. 
						Междувременно сръбският министър за Косово Горан Богданович заяви, че Косово не може да си иска обратно собственост, защото то не е било република в рамките на бивша Югославия и не е признато от Сърбия като независима държава. (Бета, Б92, ПЧНЕН - 26/04/11)

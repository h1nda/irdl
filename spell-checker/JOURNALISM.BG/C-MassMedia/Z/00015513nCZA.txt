Македония изготвя законопроект за предотвратяване на конфликт на интереси
					08/08/2005
					С нов законопроект македонското правителство се опитва да уреди законово поведението на длъжностните лица и да елиминира конфликти на интереси.
					От Марина Стояновска за Southeast European Times от Скопие - 08/08/05
 
					 
						
"През последните 15 години бяхме свидетели на редовно изместване на обществените интереси от лични, семейни и партийни такива. Ето защо политическата отговорност на длъжностните лица на високо ниво е от голямо значение," каза директорът на "Прозрачност без граници" за Македония, Зоран Яцев. [Томислав Георгиев] 
						В рамките на Националната програма за превенция и ограничаване на корупцията македонското министерство на правосъдието изготви нов законопроект, имащ за цел предотвратяването на конфликти на интереси сред държавните служители и длъжностните лица на високо ниво. Македония е единствената страна в региона на ЮИЕ, която не притежава подобен закон, а той се счита от мнозина за важна предпоставка за кандидатурата на Скопие за членство в ЕС. 
						"През последните 15 години бяхме свидетели на редовно изместване на обществените интереси от лични, семейни и партийни такива," каза директорът на "Прозрачност без граници" за Македония, Зоран Яцев. "Ето защо политическата отговорност на длъжностните лица на високо ниво е от голямо значение. За един политик е много по-тежко наказание да бъде повикан на разговор и освободен, отколкото да заплати глоба." 
						Съгласно законопроекта длъжностни лица, за които се установи, че защитават частните си интереси и пренебрегват обществените си задължения, могат да бъдат освобождавани от работа, а имената им да се съобщават публично. Законът ще урежда и приемането на подаръци. В бъдеще на длъжностните лица ще се разрешава да получават единствено книги, сувенири и подобни предмети под определена стойност, която ще бъде определена със закон. Те няма да могат да получават пари, независимо от сумата.
						Всяко длъжностно лице, което попадне в ситуация на конфликт на интереси, трябва да декларира това и да бъде изключено от въпросната процедура. Нещо повече, тази декларация може да се направи и от трети лица, които установят конфликта на интереси. Специална комисия ще взема решение дали в даден случай се касае за конфликт на интереси или не и ще има задължението да осведомява обществеността за такива случаи, макар че се предвиждат също и мерки за защита на личните данни на засегнатите служители. 
						Едно от заключенията на неотдавнашана конференция по прилагането на националната антикорупционна програма бе, че е необходим строг закон, регулиращ конфликта на интереси. Сред другите препоръчани мерки са ограничаване на свободата на министрите да вземат решения по свое усмотрение и въвеждане на нужните реформи в системата на публичната администрация. 
						Воденето на ефективна борба срещу корупцията е друго ключово условие за хармонизацията с ЕС. Като страна, стремяща се към членство в съюза, Македония трябва да приведе съществуващото законодателство в съответствие със стандартите на съюза, а Брюксел даде да се разбере, че прозрачността на управлението е един от основните критерии за членство.

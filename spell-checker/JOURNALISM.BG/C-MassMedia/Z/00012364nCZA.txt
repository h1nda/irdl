Изявления на сръбски министър предизвикват спорове 
					20/10/2004
					Съдии, борци за човешки права и членове на управляващата коалиция възразиха остро срещу твърдението на сръбския министър на провосъдието, че властите не могат да арестуват четирима обвинени във военни престъпления, издирвани от Трибунала на ООН. 
					(AП, Скотсмън, РСЕ/РС, Радио Б92, Tанюг - 19/10/04)
 
					 
						
Шефът на националния съвет на Сърбия-Черна Гора за сътрудничество с Трибунала на ООН за военните престъпления Расим Ляич изрази неодобрение по повод съобщението, че генералите няма да бъдат арестувани. [Архив]
						Сръбският министър на правосъдието Зоран Стойкович каза във вторник (19 октомври), че четиримата генерали от армията и полицията - Небойша Павкович, Владимир Лазаревич, Властимир Джорджевич и Сретен Лукич - трябва или да се предадат доброволно на Трибунала на ООН за военни престъпления или да бъдат съдени в Сърбия-Черна Гора. Позовавайки се на решение на предходното сръбско правителство, той каза, че властите няма да ги арестуват и екстрадират. 
						"Докато решението не бъде отменено с ново решение на правителството, никой не може да ги арестува," заяви пред белградския всекидневник Блиц Стойкович, член на Демократическата партия на Сърбия на премиера Воислав Кощуница, твърдейки, че задържането на генералите ще бъде "опасно за националната сигурност".
						Четиримата обвиняеми - бившият началник на ГЩ Небойша Павкович и бившият му заместник Владимир Лазаревич, както и генералите от полицията Властимир Джорджевич и Сретен Лукич - се издирват от Трибунала на ООН за тяхната предполагаема роля в извършването на военни престъпления по време на конфликта в Косово в периода 1998-1999 г. За Джорджевич се смята, че се укрива в Русия, а за тримата останали - че живеят свободно в Сърбия. 
						Преди около три седмици белградското радио Б92 съобщи, че областният съд в сръбската столица е издал заповед за ареста на четиримата генерали. 
						В отговор на репортерско питане от вторник относно това, дали изявлението му подсказва, че полицията няма да получи заповед за извършването на арести, министърът на правосъдието предположи, че това би противоречило на закона. 
						"Законът гласи, че при такава ситуация съдът не може да вземе решение, докато управляващият орган не реши дали тяхното арестуване не би се превърнало в заплаха за националната сигурност,"каза Стойкович. "Органът, имащ юрисдикция върху тази поредица от събития, е последното правителство, което е заело позицията, че това действително би застрашило националната сигурност. "
						Съдии обаче са казали пред радио Б92, че никога не са чували за обстоятелства, които биха задължили съда да изчаква политическо решение, за да предприемат юридически действия. 
						"От известно време тези генерали не са имали достъп до държавни тайни и друга подобна документация, която да представлява заплаха за националната сигурност. Това е само опит да се намери формална причина за забавяне на съответните действия," заяви пред радио Б92 Милан Пашански от Форума за тероризма и насилието в политиката. 
						Изявлението на министъра идва на фона на растящ международен натиск върху Белград за пълноценно сътрудничество с МНТБЮ и за предаване на около 15 лица, заподозрени във военни престъпления, ако страната иска евентуално да се присъедини към ЕС и НАТО. Сърбия-Черна Гора е изправена и пред риска да загуби достъпа си до така нужната помощ от САЩ, които поставиха ареста на бившия босненско-сръбски военен командир Ратко Младич като ключово предусловие за по-нататъшната икономическа и политическа подкрепа. 
						Подлагайки на критика коментарите на Стойкович, Расим Ляич, министър за човешките права на Сърбия-Черна Гора и шеф на Националния комитет за сътрудничество с МНТБЮ, каза, че страната ще бъде подложена на още по-силен международен натиск, докато генералите не бъдат предадени на Трибунала. 
						Изявлението на министъра на правосъдието разпали критични коментари и от страна на членове на правителствената коалиция. 
						"Сътрудничеството със съда в Хага е необходимо, вкл. изпълнението ... на нашите международни задължения," посочи говорителката на Г-17 Плюс Ксения Миливоевич. Предвид положението си в международната общност, допълни тя, Сърбия не би могла да очаква, че ще й бъде позволено да съди генералите на своя територия. 
						"Ако арестуването на генерали от резерва заплашва националната сигурност, то тогава това означава, че не държавата, а някой друг има монопол върху властта," заяви пред радио Б92, изследователят от Human Rights Watch Богдан Иванишевич, допълвайки, че правителството, изглежда, просто търси аргументи, за да оправдае нежеланието си да предприеме действия срещу лица, обвинени във военни престъпления.

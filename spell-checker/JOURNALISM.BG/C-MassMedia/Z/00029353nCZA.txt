Проучване показва, че един от трима македонци се страхува от нов конфликт в региона
		19/02/2009
		Според проучване на „Болкън Монитор” една трета от гражданите вярват, че икономиката се подобрява, а почти половината са доволни от борбата на правителството срещу организираната престъпност.
		От Зоран Николовски за Southeast European Times от Скопие -- 19/02/09
 
		 
			
Специалистът по анализи от „Галъп Юръп” Анджей Пирка представи във вторник резултатите от проучването в Скопие. [Томислав Георгиев]
			Почти 30 % от македонците – най-високия процент в региона – се страхува от нов въоръжен конфликт на Балканите, сочи проучване на „Болкън Монитор”. Резултатите от проучването, представени във вторник (17 февруари) в Скопие, отразяват мненията на 1 000 граждани в седем категории: удовлетвореност от живота и развитието на страната, отношение към ЕС, удовлетвореност и доверие в регионалните институции, добро държавно управление и корупция, миграция и подвижност и балканските предизвикателства (Косово, бъдеща регионална стабилност и Трибуналът на ООН за военни престъпления). 
			Проучването – проведено през септември и октомври 2008 г. – е най-голямото изследване на общественото мнение в региона. То е съвместен проект на Европейския фонд за Балканите и агенция „Галъп”. 
			Резултатите от Македония, представени от анализатора от „Галъп Юръп” Анджей Пирка, показват, че 46 % от анкетираните са недоволни от живота си, което е най-високият процент в региона. Една трета, 33 %, смятат, че икономиката се подобрява, докато мнозинство от 49 % са изразили задоволство от усилията на правителството за борба с организираната престъпност. 
			
				Balkan Monitor
				Insights and Perceptions: Voices of the Balkans
				
					
						Balkan Monitor Survey - Български
				
				
					Проучване сочи, че хърватите все повече охладняват към ЕС
				
			
			Относно членството в ЕС 57 % от етническите македонци и 84 % от етническите албанци в Македония смятат членството в Съюза за желателно. Запитани обаче дали техните лидери трябва да променят името на страната, за да бъде тя приета за член на НАТО и ЕС, само 3 % от анкетираните етнически македонци са отговорили положително. От друга страна, 69 % от анкетираните етнически албанци не са имали нищо против промяна на името. 
			По време на срещата се състоя и кръгла маса, озаглавена „Македония – между надеждата и реалността”. Участниците бяха единодушни в гледището си, че проучването е било много полезно, и изтъкнаха някои парадокси. Абдулменаф Беджети, професор по икономика в Югоизточноевропейския университет (ЮИЕУ), посочи противоречието между относителната удовлетвореност на македонците от правителството и оплакването от икономическото състояние. Той изрази мнение, че несъответствието може да произтича от успеха на правителството да популяризира собствения си имидж.
			Владимир Мишев от Института за демокрация отдаде широката подкрепа на членството в ЕС не на познаването на Съюза, а по-скоро на емоциите на анкетираните. Хората без солидни познания по въпроса или с колебливи нагласи лесно са се присъединили към мнозинството. 
			Професорът от ЮИЕУ Йетон Шасивари каза, че независимо от несъответствията повечето граждани са изразили надежда и реалистично отношение към страната си. 
			Пълното проучване и резултатите от него могат да бъдат намерени на www.balkan-monitor.eu

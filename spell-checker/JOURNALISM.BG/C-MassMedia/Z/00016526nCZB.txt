Румъния и Лисабонският дневен ред
		07/11/2005
		Ще мине доста време, преди Румъния да бъде действително в състояние да се изправи пред амбициозните цели на Лисабонския дневен ред, който има за дел да преобрази ЕС в икономика на знанието, която ще бъде "най-динамичната и конкурентноспособната" в света. Изправена пред по-непосредствени проблеми и приоритети, Румъния е далеч от постигането на такива широкомащабни и дългосрочни цели. Въпреки това, както твърди икономистът и бивш министър на финансите Даниел Даяну, трябва да се положат усилия, макар и във форма, съответстваща на спецификата на румънската икономика.
		От Даниел Даяну за Southeast European Times в Букорещ – 07/11/05
 
		 
			
В нов доклад се използват структурни показатели за оценка на румънската икономика и се изследват връзките между политиката и икономическото възстановяване и растеж. [EС]
			Трети независим доклад, публикуван наскоро, оценява икономическите резултати на Румъния в светлината на Лисабонския дневен ред. Той е продължение на проучване, извършено през ноември 2004 г. за конкуретноспособността и начините за ускоряване на приемането на стандартите на ЕС, както и на анализ от март 2004 г., в който са използвани критерии на основата на главните цели, съдържащи се в Лисабонския дневен ред. 
			Новият доклад бе разработен на основата на ревизирания Лисабонски дневен ред; той използва структурни показатели за оценка на румънската икономика по сравнителен метод и изследва връзката между политиката и икономическото възстановяване или растеж през последните години, предизвикателството на конкурентноспособността в местен контекст и способността на румънските политици да осигурят повече работни места, като начин за спиране на миграцията. 
			В широк смисъл, Лисабонският дневен ред е амбициозна програма, чиято цел е да преодолее ниската производителност и икономическата стагнация в ЕС, който се оказа, че изостава от САЩ, и от възникващите азиатски икономики. Целта е да се превърна ЕС в "най-динамичната и конкурентноспособна икономика в света" до 2010 г. Програмата отделя специално внимание на изграждането на информационно общество чрез компютърна грамотност, технологически нововъведения и развитие на бизнес, свързан с информационните технологии. 
			 Лисабонският дневен ред функционира и като визия и като сложен комплекс от политически насоки. Приоритетите му могат да се интерпретират от страните-членки и кандидатките за членство по различен начин, като резултатите и обстоятелствата в национален мащаб значително се различават. Докато по-старите страни-членки на ЕС се фокусират върху създаването на нови работни места и развитието на развойната дейност, както и реформите в благоденстващата държава, за страна-кандидатка за членство, като Румъния, главните приоритети са преструктурирането на икономиката и подобряването на бизнес средата. Въпреки че информационните и комуникационните технологии могат понякога да сътворят чудеса, стадиите на развитие не могат просто да се прескочат. За Румъния и за другите страни, намиращи се в преходен период, развитието на технологиите ще си остане от съществено значение в близко бъдеще. 
			Предизвикателството на големите цели, залегнали в Лисабонския дневен ред, може да изглежда лукс за възстановяващата се румънска икономика. Известно е, че такива икономики разчитат главно на усвояването на съществуващите съвременни технологии в стремежа си да постигнат бърз икономически растеж. Макар че е постигнат съществен икономически напредък през последните години, (което мотивира Фитч и Стандард енд Пуър за първи път да повишат рейтинга на Румъния), структурните основи на румънската икономика все още не са достатъчно здрави. Нещо повече, местното финансово посредничество е недостатъчно развито, развитието на селското стопанство изостава, а външният дефицит рязко се увеличава. При тези обстоятелства, движението към икономиката на знанието, е доста дръзко начинание. 
			
Ревизираният Лисабонски дневен ред се фокусира върху компютърната грамотност, технологичното обновление и развитието на бизнес, свързан с информационните технологии. [Архив]
			Всъщност Румъния трябва да извърви доста дълъг път, за да постигне целите, изложени в Лисабонския дневен ред. Въпреки, че е постигнат напредък, резултатите все още дори не се доближават до постиженията на 25-те страни членки на ЕС в повечето области. Това до голяма степен се дължи и на факта,че Румъния има различни приоритети и предизвикателства. 
			Добрата новина е, че придобиването на знания, т.е. разпространението на информационните технологии напредва бързо, макар, че показателите за придобиване на знания все още са под средното равнище. Възникването на фирми за софтуер показва, че развитието е в правилната посока. Ключът към по-дългосрочен растеж обаче се крие в производството на продукти и услуги с по-висока добавена стойност, а това изисква постоянно съсредоточаване върху образованието, изграждането на умения и разширяването на технологичния ноу-хау, тоест да не се изостава от най-новите информационни и комуникационни технологии. 
			Новият доклад включва множество препоръки за ускоряване на напредъка на Румъния по пътя й към постигане на целите на Лисабонския дневен ред. Най-спешно трябва да се увеличи капацитета на страната за усвояване на средствата на ЕС; един от начините за това е чрез създаване на специален механизъм, като Корпорацията на инфраструктурно развитие. Държавните разходи трябва да бъдат преразгледани и да се пренасочат средства към области, които укрепват инфраструктурата на човешкия капитал на страната и нейния административен капацитет. Задължително е програмирането на многогодишен бюджет. 
			Разбира се пътят към общество, основано върху знанията, няма да е лек, докато не се преодолее сегашния спад в разходите за развойна дейност. Докладът препоръчва да се насочва по-голяма държавна помощ за целите на развойната дейност и за подпомагане на бизнеса, който осъществява развойна дейност. Така например, фискалните стимули трябва да се свържат с дела на разходите за развойна дейност в оборота или дела на заетите с развойна дейност от общия брой на служителите, или от броя на патентите, регистрирани всяка година. 
			Специфичните цели, свързани с Лисабонския дневен ред, също трябва да се разглеждат в контекста на по-големите политически проблеми, засягащи цялата икономика. Така например, Румъния се нуждае от енергична конкурентна политика, за да предотврати злоупотребите на пазара. Данъчната основа трябва да се разшири и събирането на данъци да се подобри, за да се избегне "бюджетния шок" по време на присъединяването към ЕС. Завишената котировка на местната валута трябва да се предотврати чрез решаване на проблема с инфлацията. Несвързаните със заплатите компоненти за трудови разходи трябва да бъдат намалени, особено за нискоквалифицираните дейности, разходите за наемане и уволнение също трябва да бъдат намалени, а Кодексът на труда трябва да бъде усъвършенстван. Предобиването на знания, без ограничения за възраст, трябва да се поощрява. 
			Резултатите на Румъния трябва да се преценяват реалистично. Ще мине извество време, преди страната да се озове наистина в положение да създава истинска "икономика на знанията" или да се заеме с осъществяването на други дългосрочни цели, залегнали в Лисабонския дневен ред. Въпреки това, трябва да се предприемат усилия, макар и във форма, подходяща за спецификата на румънската икономика. Причините са ясни. Първо, Лисабонският дневен ред е на едно от първите места в списъка с приоритетите на клуба, към който Румъния скоро ще се присъедини - ЕС. Второ, усилията за постигане на дългосрочната визия ще мотивират страната да осъвършенства производството и услугите и така да улесни растежа във всички области. Семената на промяната трябва да бъдат посети още сега.

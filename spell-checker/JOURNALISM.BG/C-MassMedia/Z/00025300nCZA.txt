В Македония бяха поставени под въпрос законността и етиката на агенциите за събиране на дългове 
					30/01/2008
					Македонските компании, които не могат да съберат дълговете си от клиенти, са започнали да използват агенции за събиране на дългове. Длъжниците обаче се оплакват от тактика на притискане, малтретиране и принуда.
					От Димитър Бочевски за Southeast European Times от Скопие -- 30/01/08
 
					 
						
Някои македонски фирми се обръщат към агенции за събиране на дългове, за да получат парите си. [Томислав Георгиев]
						Поради печално известната неефективност на съдилищата и съдебната система в Македония някои фирми търсят помощта на агенции за събиране на дългове, когато нямат възможност да съберат дълговете си от частни лица. Макар че експертите по вещно право смятат събирането на дългове за "рекет", който е съмнителен както от правна, така и от етична гледна точка, агенциите твърдят, че се придържат към закона за задълженията, регулиращ договорните отношения. 
						Според представители на агенциите за събиране на дългове от момента, в който длъжникът започне телефонен разговор, той приема да преговаря. Длъжниците обаче са обезпокоени от тактиката на притискане и непрестанни обаждания в стратегически подбрани часове от деня. "Агентите звънят рано сутрин през уикендите, когато са сигурни, че сме си у дума, но спим," каза 48-годишният Благоя Стояновски, женен, с три деца. 
						"Те се представят само по име и ако не сме си у дома, искат номерата на мобилните ни телефони от децата ни. Дори ги питат къде работим. Намирам това за злоупотреба с малолетни и принудително изтръгване на лична информация," каза той. 
						Директорът на фирмата доставчик на централно отопление "Скопие-Север", Драган Меканигиев, използва агенции за събиране на дългове, когато клиентите му не си плащат сметките. "Наемали сме две фирми за събиране на дългове за известни периоди от време и сме им плащали въз основа на резултатите," каза той. 
						"Имали сме оплаквания от наши клиенти, които ни дължат пари, но поведението на агенциите вероятно е приемливо," каза Меканигиев. "Не съм запознат с кодекса на поведение на тези агенции, но те разполагат с определен срок от време, в който могат да се обаждат на длъжниците, и как се очаква да общуват с тях. Смятам, че полагат всички усилия да запазят реномето на агенцията си." 
						Правните последици от подобни практики остават неясни, тъй като тормозът се наказва от закона. Вероятно от по-голям интерес за фирмите, които смятат да използват такива агенции, е фактът, че тези практики дават спорни резултати. 
						"Събирането трябва да преминава през законовите канали, ако дългът не е платен. Това са отношения между длъжник и доставчик," каза професорът от Американския колеж към Скопския университет Звонимир Янкуловски. 
						"Остава неясно според кой закон може да се каже, че срещу тези граждани се прилага рекет," каза Янкуловски. "Законовата основа, на която компаниите наемат подобни агенции и методът на изчисляване на хонорара за събиране на дълга от тези агенции също са неясни."

Специалният пратеник Лайчак е доволен от провеждането на кампанията за референдума в Черна гора 
					10/05/2006
					 
						ПОДГОРИЦА, Сърбия и Черна гора -- По време на посещението си в Подгорица във вторник (9 май) Мирослав Лайчак, пратеникът на ЕС за референдума за независимост в Черна гора, похвали начина, по който напоследък се провежда кампанията за референдума на 21 май. Той каза, че е налице значителен напредък в сравнение с това, която е видял по време на последното си посещение преди две седмици. В сряда се очакваше той да информира за ситуацията представители на ЕС в Брюксел. 
						След срещата си с Лайчак в Подгорица президентът на Сърбия и Черна гора Светозар Марович каза, че след 21 май -- независимо от резултата от референдума -- той ще постави началото на диалог между властите в двете републики. В отделно изявление министърът по човешките права Расим Ляич каза във вторник, че съюзът между Сърбия и Черна гора ще бъде изправен пред несигурно бъдеще след референдума. Той определи плебисцита като "предложение без печеливша опция". (Данас - 10/05/06; Танюг, Ройтерс -- 09/05/06)

ЕС заяви, че Сърбия може да стане страна кандидатка през 2008 г.
					07/03/2007
					Сърбия може да стане догодина страна, кандидатка за членство в ЕС, ако сътрудничи на Трибунала в Хага и сформира ново демократично правителство, заявиха представители на Съюза на президента Борис Тадич във вторник. 
					(AП, Eux.tv, Евронюз, Блумбърг, ДПА - 06/03/07)
 
					 
						
Сръбският президент Борис Тадич (вляво) се срещна с върховния представител на ЕС за външната политика и сигурността Хавиер Солана в Брюксел във вторник (6 март). [Гети Имиджис]
						ЕС заяви във вторник (6 март), че Сърбия може догодина да стане страна, кандидатка за членство в ЕС. Съобщението бе направено по време на посещението на сръбския президент Борис Тадич в Брюксел тази седмица. След разговори с Тадич обаче еврокомисарят по разширяването Оли Рен каза, че страната му трябва да покаже "конкретни и убедителни действия, които да доведат до пълно сътрудничество" с международния съд за военни престъпления в Хага. 
						"Получаването на статут на страна кандидатка през 2008 г. е амбициозна цел, но тя е осъществима при най-добри обстоятелства," каза Рен. 
						Замразяването на преговорите на страната по Споразумението за стабилизация и асоцииране със Съюза преди почти десет месеца бе пряк резултат от липсата на сътрудничество от страна на Сърбия със съда за военни престъпления. На 3 май 2006 г. Рен съобщи на сръбската общественост, че преговорите са прекъснати, тъй като издирваният Ратко Младич все още не е арестуван. 
						За да започне отново преговорите и да направи първата стъпка към статута на страна кандидатка, Сърбия трябва да представи предложение, което да включва ясен ангажимент за арестуването на Младич и други основни заподозрени. Според Рен планът трябва да посочва, че има "компетентни служители", които да гарантират сътрудничеството. 
						Тадич каза, че сътрудничеството с Хага ще бъде приоритет "номер едно" на новото правителство. 
						"Наистина смятам, че всички обвиняеми трябва да бъдат изпратени в Хага," каза Тадич, като добави, че възнамерява да сформира новото правителство "с европейски намерения" до края на месеца. 
						"Няма да сме част от европейски проблем," каза Тадич пред репортери след среща с представители на ЕС. "Искаме да сме част от европейско решение.'' 
						Според някои анализатори Съюзът смекчава позицията си спрямо Сърбия заради предстоящата загуба на Косово, тъй като се очаква провинцията да се стреми към суверенитет, ако ООН одобри плана за статута, изготвен от пратеника Марти Ахтисаари. 
						Тадич каза, че Сърбия никога няма да приеме независимостта на Косово, но ще уважи всяко международно решение за неговото бъдеще. "Нямаме намерение да започваме война," каза той. 
						Не всички държави, членки на ЕС, обаче са съгласни с тази по-мека линия. Миналата седмица Белгия заяви, че ще се противопостави на бъдещи стъпки към присъединяване на Сърбия, докато страната не покаже, че се отнася сериозно към сътрудничеството в областта на военните престъпления. 
						По време на посещението си Тадич получи и подкрепата на министрите от ЕС за сформиране на коалиционно правителство. Съюзът се надява Демократическата партия на Тадич да успее да се договори за новия кабинет с Демократическата партия на Сърбия на премиера Воислав Кощуница, каза официален представител. 
						"Искаме да насърчим ориентираните към Европа партии да сформират ново правителство ... за да може страната да загърби националистическото си минало и да прегърне европейското бъдеще," каза Рен. 
						Сръбският президент се надява новото правителство да бъде сформирано, преди ООН да вземе решение по плана за статута на Косово -- въпрос, който бе сред централните теми на срещата на Тадич с върховния представител на ЕС за сигурността Хавиер Солана. 
						Разговорите в Брюксел се проведоха преди финалната конференция във Виена в събота между лидерите на Сърбия и на косовските етнически албанци, които ще обсъждат плана на Ахтисаари.

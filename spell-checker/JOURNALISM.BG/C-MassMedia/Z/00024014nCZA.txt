Цървенковски и Груевски се договориха за назначенията на посланици
					26/09/2007
					Припокриването на отговорности между президентството и правителството бяха оставили Македония без посланици в редица страни, но сега е намерено решение на въпроса.
					От Зоран Николовски за Southeast European Times от Скопие - 26/09/07
 
					 
						
Македонският президент Бранко Цървенковски (вляво) и премиерът Никола Груевски се договориха за назначенията в дипломатическите мисии. [Гети Имиджис]
						След едногодишен застой президентът Бранко Цървенковски и премиерът Никола Груевски най-после постигнаха споразумение за назначенията в македонските дипломатически мисии по света. Слабото сътрудничество между двамата лидери пречеше на напредъка в тази област и много македонски посолства понастоящем са без посланици. 
						В понеделник (24 септември) Груевски се яви на пресконференция и прие предложението на президента посланиците да бъдат избирани само от списък с дипломати от кариерата. Сега външното министерство ще изготви списък на вакантните постове и ще го представи на Цървенковски. 
						Понастоящем Македония е без посланици в Белгия, Босна и Херцеговина, Великобритания, Дания, Черна гора, Катар, Румъния, Сърбия и Испания. Освен това страната няма официален представител в ООН, а посланиците в Гърция, Украйна и НАТО трябваше да останат на постовете си след изтичане на мандатите им. Други двама посланици - в Холандия и Швейцария - бяха отзовани, вследствие на което тези постове също бяха овакантени. 
						Според Груевски ситуацията не е причинила сериозни вреди. Външният министър е назначил служители, които могат да изпълняват всички посланически задължения, заяви той пред репортери. 
						Застоят бе страничен резултат от начина, по който македонската конституция разпределя отговорностите между президентството и правителството. Правителството номинира посланиците и служителите в консулствата, но президентът трябва да одобри номинациите. По сегашния закон две трети от посланиците трябва да бъдат дипломати от кариерата, докато останалите могат да бъдат и от средите на известни публични фигури или политици със заслуги към някоя партия. 
						Споразумението между Цървенковски и Груевски може да е сигнал за по-добро сътрудничество между двете институции, казват анализатори. То бе постигнато след открити критики от НАТО и ЕС, които заявиха, че политическият диалог трябва да бъде подобрен, за да се решат редица въпроси. 
						Македонската общественост междувременно се надява, че премахването на спънките пред назначенията на посланици ще даде възможност на страната да разшири представителството си в чужбина и да привлече чужди инвестиции, което е и едно от задълженията на посланиците.

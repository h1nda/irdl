Нов съдебен процес очаква помагачите на Младич
					29/12/2011
					Ратко Младич ще свидетелства чрез видео на съдебния процес срещу обвинените, че са му помагали да избяга от правосъдието. 
					От Биляна Пекушич за Southeast European Times в Белград - 29/12/11 
 
					 
						
Белградският апелативен съд започна нов съдебен процес срещу десет обвинени, че са помагали за укриването на Ратко Младич. [Ройтерс]
						Десет души, обвинени, че са помагали на Ратко Младич, който е съден от Хагския трибунал за геноцида в Сребреница, ще бъдат съдени на нов процес, който започна на 21 декември. Десетимата са обвинени, че са помагали на Младич да се укрива от 2002 до 2006 г., независимо че Международния наказателен трибунал за бивша Югославия (МНТБЮ) бе издал заповед за арестуването му. 
						Съдебният процес е резултат на решение на Апелативния съд от юли, което отхвърли оправдателната присъда на десетте обвиняеми на първия съдебен процес срещу тях. 
						Съдия Татяна Стефанович каза, че ще поиска показания от Младич, тъй като "той трябва да отговори на важни въпроси, свързани с дългите години, през които се е укривал". 
						Адвокатите на обвиняемите обаче настояват първо да бъде определено състоянието на здравето и психическата стабилност на Младич, за да бъде гарантирано, че е той е валиден свидетел. 
						"Екип от подходящи експерти трябва да направи това. След всичко, което Младич е преживял, има причина да се смята, че психичното му здраве е влошено и показанията му може да не бъдат достатъчно надеждни", каза за SETimes адвокат Милош Салич, който представляваше Младич, докато бе в ареста в Белград. 
						Десетте адвокати, представляващи обвиняемите посочиха, че ще бъде необходимо да се срещнат с Младич в Шевенинген. 
						"За щастие Младич все още е жив и ще може да даде показания, че тези хора не сa имали нищо общо с факта, че МНТБЮ не е могъл да постави Младич зад решетките", каза за SETimes адвокат Небойша Милосавлевич. 
						Всички обвинени поддържат онова, което са казали на първия съдебен процес, като отричат, че са укривали Младич. Седем от тях решиха да не дават показания на новия съдебен процес, а трима ще говорят в своя защита. 
						Запитани от съдията дали някога са се срещали с Младич, един от обвинените, Борислав Иванович, каза че се e срещал веднъж с Младич. 
						"Майка ми се грижеше за неговия апартамент и там го видях веднъж", каза Иванович. Той потвърди, че е разбрал кой е Младич от медиите. 
						Няколко от обвиняемите казаха, че са направили изявление под полицейски натиск и че по време на първия съдебен процес, често са получавали телефонни заплахи. 
						"Надяваме се, че новите съдебни процедури [ще включат] всички доказателства, че няма да има отлагания и че скоро ще получим присъда според всички изисквания на закона", каза за SETimes Милан Антонич, председател на Комитета на адвокатите за защита на човешките права. 
						Антонич каза, че в хода на съдебния процес ще се определи, дали кръгът от помощници на Младич не е бил по-голям от десетте обвиняеми. 
						По негово мнение съдът има възможност да изясни дали двама войници от сръбската и черногорската армия, Драган Яковлевич и Дражен Милованович са били убити през 2004 г. във военен обект в Карас, за да не издадат, че Младич се е укривал там по това време. 
						Адвокатите на обвиняемите твърдят, че не са сигурни, че съдебният процес ще бъде честен. 
						"Въпреки че се дава възможност на Младич да признае дали обвинените са го укривали, остава съмнението дали съдебният порцес ще се проведе по честен начин, без намеса на държавата", каза за SETimes адвокат Кръсто Бобот. 
						Младич трябва да се яви в съда като свидетел на 22 февруари. 
						Първият процес срещу десетимата продължи повече от четири години и приключи през 2010 г. 
						Председателстващият съдия Деян Гарич реши, че вината на някои е недоказана, а за други деянието е загубило давност. 
						Серж Брамерц, главен прокурор на Хагския трибунал, заяви, че е необходимо да се определи кои са участвали в мрежата за подпомагане на Младич през десетте години, през които той се е укривал.

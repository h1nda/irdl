Тадич каза, че Сърбия иска да се споразумее по съдебни дела
					12/04/2010
					 
						САРАЕВО, Босна и Херцеговина (БиХ) -- Сръбският президент Борис Тадич каза в неделя (11 април), че Сърбия и Хърватия търсят извънсъдебно уреждане на реципрочните съдебни процеси за геноцид между двете страни, заведени в Международния съд, за военни престъпления, извършени през 90-те години на миналия век. Тадич разговаряше с журналисти в Доня Градина, БиХ, след посещение на възпоменателна церемония по случай 65-ата годишнина от масовия опит за бягство на затворници от печално известния концлагер "Ясеновац", ръководен от силите на усташкия режим през Втората световна война. Лагерът е бил разположен на двата бряга на р. Сава между Хърватия и Република Сръбска (РС). Висши представители на РС, БиХ, международни институции, религиозни общности и семейства на жертвите се събраха в Доня Градина за церемонията. (РТС, Танюг, Б92, ФоНет, Блиц, АП - 11/04/10)

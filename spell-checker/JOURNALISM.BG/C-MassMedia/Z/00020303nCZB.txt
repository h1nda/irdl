За Джуканович една глава се затваря, но друга се отваря
					16/10/2006
					Името Мило Джукановеч е почти синоним на кампанията на Черна гора за независимост. Само месеци след успешното й приключване, той съобщи, че подава оставка. Кореспондентът на SETimes Антонела Архин прави преглед на кариерата му.
					От Антонела Архин за Southeast European Times – 16/10/06
 
					 
						
Мило Джуканович. [Гети Имиджис] 
						След като през септември загатна, че е уморен от политическия живот премиерът на Черна гора Мило Джуканович този месец потвърди решението си да се оттегли. На 5 октомври той и Светозар Марович, заместник-лидер на Демократическата партия на социалистите (ДПС) обявиха оставките си, обосновавайки се този път с това, че е време за "утвърждаването на нови лица". Те обаче ще запазят лидерските си постове в ДПС. 
						И двамата са в политиката от дълго време, отбелязва Джуканович, а обстоятелствата, в които се намираше Черна гора не са му позволили да се съсредоточи върху лични приоритети. Сега, когато новата независима република постигна пълна политическа и икономическа стабилност, е подходящото време да насочи вниманието си към тези проблеми, заявява той. 
						"Току-що приключих с първата половина от своята професионална кариера" добавя Джуканович, " и сега мога да реша какво да правя през втората половина". Непосредствените му планове включват ваканция, след която той може би ще започне бизнес. 
						Запитан дали напуска поста си с чувство за успешно свършена работа, Джуканович заявява, че е имал много задължения като премиер - дори разрешаването на случаи с убийства. Макар че няма безупречни биографии или кариери, той смята, че самият той има много основания да бъде удовлетворен. 
						Той също твърди, че не смята, че е предал гласоподаваталите, оттегляйки се от поста си. В продължение на 17 години е прилагал всички свои знания в държавната политика за осъществяването на националните интереси, отбелязва отиващият си премиер. Ако това не е достатъчно, нито най-доброто, то е може би поради факта, че възможностите му не са неограничени, а не поради нежеланието му да го реализира. 
						Освен това, заявява Джуканович, гражданите не гласуваха за отделни лица, а за по-нататъшното развитие на демокрацията и икономиката. 
						Има готов екип, който ще продължи да развива съществуващите ценности в държавната политика на Черна гора и оставките няма да попречат на този процес, отбелязва Джуканович. Черна гора е стабилна във всяко отношение и й предстои да се утвърди на международната арена, добавя той. 
						
Пътен знак насочва към три големи града в Черна гора и към Белград на кръстопът в центъра на Подгарица. На референдум, проведен през май, черногорците гласуваха за отделяне от бившия държавен съюз със Сърбия. [Гети Имиджис]
						Четирийсет и четиригодишният Джукановеч все още е млад човек, но кариерата му е по-богата от тази на мнозина, които са се занимавали с политика през целия си живот. Започнал като младежки лидер на сега несъществуваща комунистическа федерация, той напуска поста си на ръководител на най-новата страна в Европа. 
						Възпитаник на Факултета по икономика в Подгорица и бивш баскетболист (той е висок 1,96 см) Джуканович започва политическата си дейност като член на Студентския съюз и Съюза на социалистическата младеж. Двайсет и шестгодишен, заедно с Момир Булатович и Светозар Марович, той застава начело на т.н. "анти-бюрократична революция", която отстранява председателя на Съюза на комунистите в Черна гора и председателя на председателството на Социалистическа република Черна гора. 
						Джуканович бе най-младият член на Централния комитет на Съюза на югославските комунисти. На 29-тия си рожден ден, той става премиер на Черна гора. По онова време той е най-младият премиер в Европа. 
						Въпреки че е подкрепял Слободан Милошевич, Джуканович прекратява отношенията си с него през 1996 г. и все повече се обръща към Запада. Различията се задълбочават още повече след бомбардировките на НАТО на бивша Югославия като последица от политиката на Милошевич в Косово. След 2000 г. Джуканович започва открито да говори за независимост на Черна гора. Кулминационната точка на тази кампания е референдумът през май 2006 г., на който преобладаващото мнозинство гласува за напускането на съюза Сърбия-Черна гора. 
						Хавиер Солана, Върховен представител за сигурността и външната политика на ЕС заявява, че уважава решението на Джуканович да подаде оставка като премиер. "Сътрудничихме си много тясно дълго време по позитивен и конструктивен начин", пише той в писмо до черногорския всекидневник "Виести". Солана бе смятан за противник на референдума за независимост, но през май по време на последната им среща в Брюксел, той поздрави Джуканович за успешния резултат. 
						В писмото си до "Виести" той твърди, че знае колко упорито се е борил Джуканович за интересите на страната и народа си. Джуканович е млад политик, твърди Солана, с обещаващо бъдеще пред себе си. Дори днес се изненадвам като чета биографията му и виждам рождената му дата, добавя Солана. 
						Джуканович твърди, че все още не е сигурен какъв бизнес ще започне. "За да взема правилното решение, трябва да си почина известно време... Черна гора е предизвикателство за бизнеса както за местни, така и за чужди предприемачи и съм сигурен, че и аз ще намеря своето място." 
						Той изключва възможността да се върне като президент на Черна гора. Страната вече има много компетентен президент и добра Конституция, която позволява той да бъде избран за два мандата. При условие, че той бъде избран за лидер на ДПС на конгреса на партията през пролетта, Джуканович няма да търси друга партия. След толкова много години в политиката, не е възможно човек напълно да се дистанцира от нея, отбелязва Джуканович.

Бизнес: "Бар" остава единственият кандидат за хърватската компания "Плива"
					22/09/2006
					"Актавис" напусна надпреварата, след като "Бар" със седалище в САЩ актуализира офертата си за най-голямата хърватска фармацевтична компания. Също в бизнес: Централната банка на Босна и Херцеговина се стреми към нов кредитен рейтинг, а Сърбия започва търг за трети мобилен оператор.
					 
						
"Плива" е най-голямата фармацевтична компания в Хърватия. [Гети Имиджис]
						Исландската компания "Актавис" се оттегли от търга за "Плива", което остави "Бар Фармесютикъл" от САЩ единственият кандидат-купувач на хърватската фармацевтична компания. Това стана след като "Бар" актуализира офертата си до 141 долара за дял. "Актавис" заяви, че не желае да подлага на риск плановете си за развитие като плати прекалено много за "Плива", чиято цена вече наближава 2,5 милиарда долара. 
						*** 
						Комисията за защита на конкуренцията в Турция съобщи, че отново е одобрила приватизационната процедура за най-големата стоманодобивна компания "Ердемир", 46,12 % от която бе продадена на местния пенсионен и инвестиционен фонд "Ояк Груп" тази зима за 2,2 милиарда евро. Процесът на продажбата бе спрян през май, когато Върховният административен съд на страната, Държавният съвет, разкри нарушения на закона. Приватизацията и преструктурирането на "Ердемир" е приоритет в подкрепената от МВФ програма на правителството за икономическо обновление. 
						*** 
						Дирекцията за приватизация на Република Сръбска (РС) реши да продължи крайния срок за представянето на оферти в търга по продажбата на телекомуникационната компания на РС "Телеком Сръпске" с един месец от 4 октомври до 3 ноември. Според министъра на транспорта и комуникациите на РС Неделко Кубрилович, това ще осигури повече време на кандидат-купувачите да се запознаят с дейността на "Телеком Сръпске". Единайсет компании, включително австрийската "Телеком Австрия", норвежката "Теленор", унгарската "Маджар Талеком", сръбската "Телеком Сърбие" и руската "Система Телеком" са проявили интерес към търга. 
						*** 
						Централната банка на Босна и Херцеговина се намира в процес на преговори с международните рейтингови агенции "Стандард енд Пуър" и "Фич" за определянето на кредитен рейтинг. Според управителя на централната банка Кемал Козарич, проведени са първите дискусии по време на годишните срещи на МВФ и Световната банка в Сингапур. В момента БиХ има кредитен рейтинг B2 със стабилна перспектива, според "Мудис". 
						*** 
						Общо 85 компании, включително 45 чуждестранни фирми са представили писма за заявяване на интерес за продължаващия търг за построяване на малки водноелектрически централи в Македония, съобщи Министерството на икономиката. Крайният срок е 29 септември. 
						*** 
						
Сърбия започна тръжна процедура за издаването на лиценз за трети мобилен оператор в страната, като началната минимална цена е 320 милиона евро. Лицензът ще бъде валиден десет години с възможност за продължение от още десет години. Кандидат-купувачите трябва да имат най-малко 3 милиона абонати и приходи от поне 500 милиона евро за 2005 г. и не трябва да имат друг лиценз за мобилен оператор. Крайният срок за представяне на офертите е 6 ноември. 
						
(Различни източници – 15/09/06 - 22/09/06)

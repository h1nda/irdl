ЕС отлага решението си за промяна на ролята на мироподдържащите части в БиХ
					13/03/2009
					 
						ПРАГА, Чехия -- ЕС се съгласи в четвъртък (12 март) да отложи промяната на ролята на своите военни сили в Босна и Херцеговина (БиХ). По време на среща в Прага министрите на отбраната от ЕС заключиха, че докато ситуацията със сигурността е стабилна и мироподдържащите сили са изпълнили военните си цели, политическите реформи са непълни, заяви чешкият военен министър Власта Парканова, чиято страна понастоящем заема ротационното председателството на ЕС. „Засега не е взето решене" кога ролята на силите в БиХ ще бъде променена, каза на пресконференция Парканова.
						Междувременно вестник „Дневни Аваз” предаде в четвъртък, че върховният представител на ЕС по въпросите на сигурността Хавиер Солана ще каже пред Съвета за сигурност на ООН , че неотдавнашните преговори за реформа на конституцията в БиХ са се провалили отново. Според вестника, който цитира изтекли текстове от редовния доклад за тримесечието на Солана, в документа се признава, че политическото напрежение в страната е високо, но се омаловажава безпокойството от евентуална дестабилизация. (Ройтерс, Дневни Аваз - 12/03/09)

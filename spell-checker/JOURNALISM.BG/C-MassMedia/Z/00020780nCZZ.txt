Наука и технологии: Фондация "Гейтс" ще компютризира румънските библиотеки
					27/11/2006
					Фондация "Гейтс", създадена от собственика на "Майкрософт" Бил Гейтс, смята да осигури безплатен достъп до компютри и Интернет за библиотеките в Румъния. Още новини от областта на науката и технологиите тази седмица: хърватски учен и нейни колеги изчислиха важна дата в човешката еволюция.
					
 
					 
						
Румънските библиотеки ще бъдат компютризирани в рамките на проект, спонсориран от Фондация "Гейтс". [Световна банка]
						Фондация "Гейтс" обяви плановете си да компютризира обществените библиотеки в Румъния, като осигури безплатен достъп до компютри и Интернет за всички румънци. Министерството на културата на страната е разговаряло с фондацията и е представило карта на румънската библиотечна система като част от подготовката за предварителното проучване. Проектът е част от инциативата на фондацията "Глобални библиотеки". 
						*** 
						
Хърватският учен Мая Паунович и нейни колеги от Германия и САЩ са изчислили датата, на която неандерталците се отклоняват от съвременните човешки същества. Тези изчисления са крайъгълен камък в усилията да се декодира пълният геном на неандерталците -- изчезналите хоминиди, чието съществуване бе открито преди 150 години, когато в кариера в Германия бяха намерени вкаменелости. Паунович е част от екип, ръководен от Сванте Паабо от Института по еволюционна антропология “Макс Планк” в Лайпциг, Германия. Сравнявайки ДНК на човек, неандерталец и шимпанзе, екипът е установил, че това отклонение е станало преди около 516000 години. 
						*** 
						Регионална научна среща, посветена на защитата на Адриатическо море и неговите природни ресурси, се проведе в Института по биология в Котор, Черна гора, от 18 до 21 ноември. На срещата присъстваха експерти от Албания, Италия и Черна гора. Конкретните предложения ще бъдат разгледани на среща догодина в Терамо, Италия. 
						*** 
						
Сръбската академия на науките и изкуствата (САНУ) отпразнува своята 165-а годишнина на 19 ноември. На официална церемония министърът на науката и околната среда Александър Попович каза, че САНУ е основна сръбска институция и че предоставянето на академията на достатъчно бюджетни средства за научна и изследователска дейност е приоритет на правителството. САНУ прие 13 нови члена, като така общият брой на академиците стана 151. 
						*** 
						УНИЦЕФ и японското правителство организираха в Tирана международен семинар по въпросите на птичия грип, на който специално внимание бе отделено на комуникациите по време на спешни ситуации в здравеопазването и на адекватните мерки за намаляване до минимум на риска от пандемия. Кари Ауер, представител на УНИЦЕФ в Албания, каза, че организираният на 20 ноември семинар е първият от шест такива семинара, които ще се проведат в Централна и Източна Европа. 
						*** 
						
Българското министерство на образованието ще осигури 437 млн. евро от структурните фондове на ЕС за образование и наука през 2007-2013 г. Министерството ще организира в 15 града информационни дни, на които ще представи възможностите за финансиране по програмата "Развитие на човешките ресурси". Училища, университети, общини и неправителствени организации ще могат да кандидатстват за финансиране. Очаква се проектът да се съсредоточи върху въвеждането на нови информационни технологии, за да стане образованието по-качествено и по-достъпно. 
						
(Различни източници 20/11/06 - 27/11/06)

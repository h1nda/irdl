Центрове в Женева и Бон подкрепят демобилизацията в БиХ
03/10/2003
Систематичната работа по реинтегриране на бившите войници в цивилното общество е целта на работна група, организирана от ДКВС и БМЦК.
От Антонио Пърленда за Southeast European Times от Сараево - 03/10/03
 
 
Женевският Център за демократичен контрол над въоръжените сили (ДКВС) и Бонският международен център по конверсия (БМЦК) обявиха създаването на работна група по демобилизация и преквалификация на военни. Целта на групата е да подпомогне системната работа по реинтегриране на бившите войници в цивилното общество в целия регион на югоизточна Европа.
Работната група ще обедини мениджъри по човешки ресурси от министерствата на отбраната на Албания, Македония, Босна и Херцеговина (БиХ), Хърватия и Сърбия и Черна гора. След като разгледа опита на страните, тя ще излезе с препоръки относно по-нататъшното съкращаване и реорганизиране на съответните военни структури.
ДКВС е създаден през 2000 г. по инициатива на швейцарското правителство с цел да се подпомогнат усилията за укрепване на демократичния контрол над въоръжените сили в евроатлантическия регион. БМЦК е създаден през 1994 г. с подкрепата на немската провинция Северен Рейн - Вестфалия, за да се подпомогне прехвърлянето на ресурси от военния в цивилния сектор.
Докладът по демобилизацията и преквалификацията, който бе съвместно изготвен от двете агенции, може да се използва като стабилна база за създадената работна група, според съветника на ДКВС по демобилизацията и преквалификацията, полковникът от запаса Шей Дъфи.
"Смятаме, че този доклад е много ценен за региона като цяло, а не само за БиХ", каза Дъфи. "Не може да има успешно реинтегриране на войниците в цивилния сектор, ако в региона не бъде извършена цялостна социална и икономическа реформа. Министрите на отбраната не могат да направят това сами. БиХ осъществи трудна и много широкомащабна реформа на своя сектор по сигурността, процес, който все още не е завършен. Натрупаният опит по време на този труден и понякога болезнен процес може да е полезен за реформата в други държави, както в региона, така и извън него."
Докладът обхваща четири демобилизационни вълни, които настъпиха след края на 1995 г. От общо около 400 000 до 430 000 военни през 1995 г., повече от 370 000 са напуснали въоръжените сили за период от над пет години. Мнозинството от войниците не са били подготвени за следвоенния си живот и поради високата безработица сред тях е разпространено чувство на безсилие и деморализация. Въпреки това едва през 1998 г. международната общност и властите на БиХ са се насочили към планирана демобилизация.
Според Тобиас Питц, съавтор на доклада от страна на БМЦК, през последните три години приблизително 28 000 демобилизирани войници са участвали в програми по преквалификация и реинтеграция, спонсорирани от международни организации. Поради несъответствия в местните регистри е трудно да се определи колко от тях са се върнали на работа в резултат от получената помощ.

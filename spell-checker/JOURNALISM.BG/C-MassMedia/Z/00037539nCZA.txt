Делото "Пурда" е изпитание за регионалното сътрудничество
					23/02/2011
					Тихомир Пурда, хърватски ветеран от войната, остава в следствения арест в Сараево. В случая са замесени три страни от Югоизточна Европа.
					От Наташа Радич, Игор Йованович и Лиляна Ковачевич за Southeast European Times от Загреб, Белград и Баня Лука -- 23/02/11
 
					 
						
Протести срещу ареста на хърватския ветеран Тихомир Пурда в Загреб. [Ройтерс] 
						Над 200 хървати ветерани излязоха по улиците във вторник (22 февруари) в Бели Манастир, за да протестират срещу задържането на Тихомир Пурда, ветеран от войната, който бе арестуван в началото на миналия месец в Босна и Херцеговина (БиХ). 
						В Хърватия Пурда се възприема като герой от обсадата на Вуковар. Белград го подозира, че е замесен във военни престъпления през 1991 г., извършени срещу местни сърби. 
						Властите в БиХ го задържаха на 5 януари близо до границата с Хърватия, след като Сърбия издаде заповед чрез Интерпол. В петък съдът на БиХ одобри прехвърлянето на Пурда в Сърбия - решение, което подлежи на обжалване. 
						Арестът предизвика остри реакции и от трите страни, замесени в делото. Хърватският премиер Ядранка Косор каза в петък, че страната й "ще направи всичко възможно да защити правата на Пурда като хърватски гражданин и като ветеран от войната". 
						Сръбските прокурори, каза тя, ще разберат истината за случая, когато го разпитат. 
						Министърът на правосъдието на БиХ, Бариша Чолак, каза за SETimes, че е възможно Сърбия да оттегли искането си за екстрадиране на Пурда. 
						 Сръбският заместник главен прокурор Бруно Векарич обаче каза в понеделник, че съдебната власт не може да се откаже от делото, защото разполага с признанията на Пурда, че е замесен в убийството на трима ранени членове на бившата Югославска народна армия. 
						Пурда е направил признанието през 1991 г., докато е бил задържан в лагер за хърватски пленници, но сега твърди, че то е било изтръгнато с мъчения. Векарич каза, че сръбската съдебна власт ще проучи обвиненията. 
						Адвокатът на Пурда, Йосип Муселимович, смята, че той е доказал невинността си по време на разпита в понеделник, проведен от сараевската прокуратура по искане на Отдела за военни престъпления към Върховния съд в Белград. 
						 "Ясно е, че Тихомир Пурда е невинен човек и че неговото по-нататъшно задържане би представлявало тежко нарушение на основните човешки права и свободи," каза Муселимович за SETimes. 
						Сръбският президент Борис Тадич се изказа след настояването на Хърватия за негова реакция по делото "Пурда". Той заяви, че това не е работа на политиците, а въпрос, който трябва да се разглежда от упълномощените за това прокуратури на Сърбия и Хърватия в съответствие с правните системи на двете страни. 
						Окончателното решение ще бъде взето, след като бъдат разпитани другите две лица, заподозрени в престъпления срещу сърби във Вуковар - Данко Маслов и Петър Янич Тромблон. Това се очаква да стане до края на седмицата.

Върховният представител на ЕС по въпросите на сигурността Солана отново призова за бързо сформиране на ново сръбско правителство
					02/04/2007
					 
						БРЕМЕН, Германия -- Върховният представител на ЕС по въпросите на сигурността Хавиер Солана отново призова в петък (30 март) за сформиране на ново сръбско правителство възможно най-скоро, като каза, че това е от основно значение за възобновяването на преговорите по Споразумението за стабилизация и асоцииране между Белград и Съюза. Солана подчерта, че ЕС смята Сърбия за важен партньор в региона и иска страната да постигне напредък по пътя на евроинтеграцията.
						Призивът дойде на фона на продължаващата липса на споразумение между демократичните партии за сформиране на управляваща коалиция. Преговорите започнаха скоро след парламентарните избори на 21 януари. В понеделник ръководителите на парламентарните групи ще обсъдят продължаването на учредителната сесия на парламента, която разглеждаше бюджетни въпроси, преди да бъде временно преустановена на 14 февруари. (Глас явности, Данас - 02/04/07; Политика - 01/04/07; Бета - 30/03/07)

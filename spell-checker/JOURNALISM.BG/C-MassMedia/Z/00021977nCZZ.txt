Дипломатически дневник: Главният преговарящ на Турция Бабаджан бе на обиколка в Европа
					20/03/2007
					Главният преговарящ на Турция с ЕС Али Бабаджан говори пред Европейския парламент миналата седмица. Още в дипломатическите новини: гръцкият заместник външен министър Теодорос Касимис е в Йордания; кипърският президент Тасос Пападопулос се срещна с румънския президент Траян Бъсеску.
					
 
					 
						
Министърът на икономиката на Турция Али Бабаджан даде пресконференция в Европейския парламент в Страсбург миналата седмица. [Гети Имиджис]
						
Tурският държавен министър и главен преговарящ с ЕС Али Бабаджан бе на европейска обиколка миналата седмица, като първо посети Швейцария, където участва в конференция по инвестиционни въпроси. В четвъртък (15 март) той замина за два дни за Страсбург, където говори пред Европейския парламент (ЕП) и се срещна с председателя на ЕП Ханс-Герт Пьотеринг. След това Бабаджан замина за Румъния, а оттам и за България. 
						*** 
						
Гърция пое едногодишното ротационното председателство на Евро-средиземноморската парламентарна асамблея от Тунис, бе съобщено през уикенда. Председателят на гръцкия парламент Ана Бенаки заяви, че приоритет на гръцкото председателство ще бъде подобряването на положението на социално уязвимите групи, младежите и жените. 
						*** 
						
Гръцкият заместник външен министър Теодорос Касимис започна в неделя (18 март) няколкодневно посещение в Йордания. По време на посещението, което ще продължи до сряда, той ще се срещне с високопоставени правителствени представители. 
						*** 
						
Aлбанският министър на отбраната Фатмир Медиу посети Украйна в петък (16 март) и в събота, за да разговаря с украинския си колега Анатолий Гриценко. В центъра на разговорите бе насърчаването на двустранното военно сътрудничество, най-вече в контекста на общите стремежи на двете страни за членство в НАТО. 
						*** 
						
Кипър няма да налага ограничения върху навлизането в страната на работници от Румъния, след като страната се присъедини към ЕС, увери кипърският президент Тасос Пападопулос румънския президент Траян Бъсеску във вторник (13 март). Пападопулос бе на тридневно посещение в Румъния, придружен от външния министър Георгиос Лиликас и министъра на търговията, промишлеността и туризма Антонис Михаелидес. 
						*** 
						
Гръцкият президент Каролос Папуляс потвърди подкрепата на страната си за кандидатурата на Хърватия за членство в ЕС, като каза, че евентуалното членство в ЕС ще бъде положителна стъпка не само за Хърватия, но и за целия регион, тъй като ще утвърди европейската перспектива за Западните Балкани. Папуляс, който посети Загреб миналата седмица, каза това след срещата си с хърватския президент Стипе Месич. 
						*** 
						Министърът на отбраната на Германия Франц Йозеф Юнг призова Tурция да подпомогне операциите на НАТО в Косово, като подчерта, че подобен ангажимент значително ще подобри ситуацията със сигурността в региона. Юнг се срещна с турския министър на отбраната Вежди Гьонюл, външния министър Абдула Гюл и високопоставени генерали от армията. 
						
(Различни източници -- 12/03/07-20/03/07)

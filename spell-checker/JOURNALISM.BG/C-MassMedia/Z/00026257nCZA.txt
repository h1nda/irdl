Възстановеният стар мост в Мостар е застрашен от нови пропуквания
					28/04/2008
					Няколко пукнатини се появяват ежедневно на стария мост в Мостар според експерти, наети от Комисията за съхраняване на националните паметници на Босна и Херцеговина. 
					От Юсуф Рамаданович за Southeast European Times в Сараево – 28/04/08 
 
					 
						
Старият мост в Мостар. [Юсуф Рамаданович] 
						Световноизвестният стар мост в Мостар свързва река Неретва в Херцеговина, югоизточния район на Босна и Херцеговина (БиХ). Хайрудин, турски архитект го е построил от 1557 до 1566 г. по заповед на отоманския султан Сулейман Великолепни. Според легендата Хайрудин е избягал от Мостар под смъртна заплаха от султана да го обеси, ако мостът се разпадне. 
						По време на конфликта в БиХ през 1993 г. хърватски артилерийски бомбардировки разрушават стария мост. След възстановяването му през 2004 г. официални представители го включват в Списъка на световното наследство на ЮНЕСКО през 2005 г. Правителствата на Турция и Италия са главните спонсори на проекта. 
						Неотдавнашни проучвания по проекта за възстановяване предполагат, че предишният мост е съществувал на същото място преди пристигането на отоманците при средновековната босненска държава. 
						Извивката на новия варовиков мост, който е почти 29 м дълъг и 20 м висок, се наклонява в полукръг. Когато слънцето освети деликатната извивка на моста над реката, за околните наблюдатели е трудно да си представят, че мостът е построен от варовик. 
						Експерти от Комисията за съхраняване на националните паметници на БиХ установиха, че по няколко нови пукнатини се появяват всеки ден в моста. Според предварителния доклад на комисията причините са неизвестни и само ежедневно наблюдение може да ги установи. 
						"По време на тридневното си посещение експертите установиха, че пукнатините се появяват всеки ден. Необходимо е да се определи [техния] интензитет, скорост и място," заяви председателят на Комисията Азра Хаджимухамедович. 
						"Мостът може да се пропуква поради сеизмична дейност, разместване на опорите, пътни строежи наблизо или някои нередности в конструкцията, предназначена да бъде копие на оригинала отпреди 1993 г.", казва Хаджимухамедович. 
						Според някои наблюдатели пукнатините се дължат на неотдавнашно земетресение в Херцеговина. "Тази теория е вероятна, но не е сигурна на този етап," твърди Хаджимухамедович. 
						Старият мост символизира Мостар и привлича многобройни туристи. В дългата си история мостът е имал много имена като "Новият мост", "Мостът на султан Сюлейман", "Големият мост" и най-сетне "Старият мост". Самото име на града "Мостар" идва от две славянски думи, мост и премостити (да свържа бреговете на река).

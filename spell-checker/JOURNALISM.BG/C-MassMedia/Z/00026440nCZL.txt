Хага прехвърли босненски хърватски военнопрестъпник в италиански затвор
					14/05/2008
					 
						ХАГА, Холандия -- Трибуналът на ООН за военни престъпления съобщи във вторник (13 май), че е прехвърлил босненския хърватин Винко Мартинович за излежаване на присъдата му от 18 години в затвор в Италия. Мартинович, известен още като Стела, е бил командир на подразделението "Батальон на осъдените" към Хърватския съвет за отбрана, което се е опитало да прогони босненските мюсюлмани от западния бряг на Мостар в периода между април 1993 и април 1994 г. Той бе осъден през март 2003 г. за прогонването на мюсюлмани от домовете им и отвеждането им в лагери за задържане, "където те са били принуждавани да копаят окопи или да пренасят ранени или мъртви войници и да служат като живи щитове на фронтовата линия". През май 2006 г. съдът отхвърли обжалването и потвърди 18-годишната присъда. Италия е една от 15-те страни в Европа, които доброволно пожелаха да привеждат в изпълнение присъдите на Тибунала в Хага. (ЮПИ, Уебсайт на ООН, Дневни Аваз, ОНАСА, Виести, Index.hr - 13/05/08)

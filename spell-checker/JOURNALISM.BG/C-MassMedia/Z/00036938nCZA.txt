Членството в ЕС: готова ли е Хърватия?
					04/01/2011
					Властите твърдят, че през последния етап от процеса на присъединяване към ЕС се работи усилено за изкореняване на корупцията.
					От Наташа Радич за Southeast European Times от Загреб – 04/01/11
 
					 
						
Премиерът на Хърватия Ядранка Косор. [Ройтерс]
						Хърватските лидери посочват, че 2011 година е решаваща за изпълнението на целта на страната за присъединяване към ЕС. Със само седем все още отворени преговорни глави властите се надяват да завършат повечето от оставащата работа до юли. 
						„Ще продължим да вършим работата си добре. Има две основни цели, които трябва да изпълним – да завършим процеса на преговори с ЕС и да възстановим икономиката”, заяви премиерът Ядранка Косор в речта си по случай Нова година. 
						Косор посочи, че за да постигне двете цели – и да се бори с широко разпространената корупция – Хърватия се нуждае от основен политически консенсус. Сравнявайки членството в ЕС със завръщане в „нашия древен дом, към който принадлежим”, тя призова всички парламентарно представени партии да се присъединят към усилията. 
						След като Хърватия затвори оставащите глави, процесът на ратифициране от ЕС ще продължи до 18 месеца. Властите се надяват страната да стане 28-ият член на Съюза през 2013 г. 
						Колко гладка обаче ще бъде последната отсечка? Някои са загрижени, че Хърватия може да се сблъска с трудности в последния етап от преговорния процес, ако не успее да покаже, че води сериозна борба с корупцията. 
						 В неотдавнашна уводна статия във „Файненшъл Таймс” се посочва, че Хърватия не трябва да бъде допусната в ЕС, докато не реши този проблем. Според вестника тези опасения трябва да бъдат разгледани през етапа на преговори, тъй като ЕС има по-голяма власт над своите членки, преди те да се присъединят към Съюза. 
						В момента се водят следствени действия и са повдигнати обвинения срещу повече от 40 високопоставени хърватски служители, а бившият премиер Иво Санадер беше задържан в Австрия заради разследване на предполагаеми сенчести сделки. 
						Неговото имущество и активи бяха поставени под възбрана, а скъпата му колекция от предмети на изкуството беше конфискувана от държавната прокуратура. 
						„Сигурен съм, че в края на краищата това ще бъде голям успех за Хърватия, за ЕС и за Югоизточна Европа. Случаят със Санадер показа, че върховенството на закона в Хърватия е безспорно, че институциите функционират и че принципите на ЕС са залегнали в нашата държава и общество”, заяви министърът на външните работи Гордан Яндрокович. 
						Има обаче и разочарование. 
						„Мисля, че ЕС не трябва да иска от нас да направим невъзможното. Не знаят ли, че затворът „Реметинец” е пълен с хора, обвинени в корупция, включително и министри? Не мисля, че всички останали членове на ЕС трябваше да покажат същите усилия като нас... Вижте само Италия”, каза за SETimes пенсионерът от Загреб Мирко Тадич. 
						Той допълни, че степента на спазване на всички изисквания на ЕС всъщност засилва евроскептицизма. 
						И не само той мисли така. 
						„Ние принадлежим към Европа. Промените, които трябва да направим, са за наше добро, но някои от тях са болезнени. Съвсем погрешно е обаче да се мисли, че Хърватия е корумпирана държава и че хората тук са с нисък морал”, каза жителят на Загреб Анте Желич.

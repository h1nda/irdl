Разкопките в босненската „Долина на пирамидите” продължават въпреки подигравките
					09/10/2008
					Независимият изследовател и самозван археолог Семир Османагич е убеден, че хълмът Височица край босненския град Високо крие монументална пирамида.
					От Юсуф Рамаданович за Southeast European Times от Сараево -- 09/10/08
 
					 
						
Босненският пирамидолог Семир Османагич (в средата) сочи към едно от местата, където неговият екип откри каменни плочи, близо до хълма Височица. [Гети Имиджис]
						Недалеч от столицата на Босна и Херцеговина (БиХ) е град Високо. Всеки жител, запитан коя е основната местна атракция, ще ви каже: „Босненската Долина на пирамидите”. 
						Независимият изследовател Семир Османагич, който няма официално образование, започна разкопките преди три години. Работата му се радва на подкрепата на фондация, наречена „Археологически парк на босненската пирамида на слънцето”. Османагич продължава да работи въпреки подигравките на почти всички журналисти и учени в БиХ, като според него хълмът Височица е всъщност древна пирамида, по-голяма и много по-древна от Хеопсовата пирамида в Египет. 
						Според Османагич има три пирамиди, които са свързани помежду си с тунели. Той ги нарича Босненската пирамида на слънцето, Пирамидата на Луната и Пирамидата на дракона. Във вече третия сезон на разкопки обхванатият район е над 20 кв. км. В него са вложени 300 000 часа разкопки и многобройни лабораторни анализи. 
						 Османагич казва, че трите пирамиди образуват равностранен триъгълник, като всяка страна е с дължина 2,1 км. 
						Той добавя, че под цялата Висошка долина е разположена мрежа от тунели и че това е само началото на изследване, което ще продължи няколко десетилетия и с което той ще докаже, че Босна е люлката на цивилизацията. 
						Академичната общност в БиХ обаче осмива неговите усилия като работа на шарлатанин. Археологът от Сараевския университет Енвер Имамович оприличи разкопките на Османагич на „оставете ме ... да оперирам”. Учените се опасяват, че продължаващите разкопки може да повредят средновековните римски и илирийски останки на хълма. 
						Отговорът на Османагич бе да организира първата международна научна конференция за босненската Долина на пирамидите, която се проведе от 25 до 30 август в Сараево. Между участниците бяха 19 водещи египетски археолози, геолози и египтолози, двама руски академици и британският изследовател на пирамиди Филип Копен. Участниците в конференцията решиха да се срещнат отново след две години и да основат изследователски институт в Сараево. 
						С привличането на подобна подкрепа Османагич цели да спечели международно доверие и така да застави босненските скептици да замълчат. 
						Османагич твърди още: „Освен каменните пирамиди във Високо, въз основа на сателитни снимки установихме, че такива и подобни пирамиди съществуват на още няколко места в БиХ.” Според Османагич човечеството трябва да промени изцяло концепцията си за миналото.

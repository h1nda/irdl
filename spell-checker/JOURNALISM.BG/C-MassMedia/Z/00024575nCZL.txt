На Румъния бе даден още един месец да подобри системата си за плащания в земеделието
					15/11/2007
					 
						БУКУРЕЩ, Румъния -- Европейската комисия (ЕК) съобщи в сряда (14 ноември), че дава на Румъния още един месец, за да приведе в ред своята Агенция за плащания и интервенция в земеделието (АПИЗ), като удължава срока до 16 декември. ЕК заяви, че Румъния е заплашена от прилагане на предпазна клауза, ако не оправи проблемите със софтуерната си система за администриране и контрол на пряката безвъзмездна помощ от ЕС за румънските фермери. ЕК ще вземе своето окончателно решение дали да задейства предпазната клауза на 20 декември. Прилагането й ще означава загуба от 110 млн. евро за Румъния. (Найн o'клок, Файненшъл Таймс - 15/11/07; Hotnews.ro, Уебсайт на ЕК, МСНБС, EUObserver, Форбс, Томсън Файненшъл, Ройтерс, Гардиън - 14/11/07)

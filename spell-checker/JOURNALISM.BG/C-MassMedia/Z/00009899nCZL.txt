Силите на СФОР осъществяват изненадваща операция в Пале
20/02/2004
 
ПАЛЕ, Босна и Херцеговина (БиХ) -- Американски и италиански подразделения от силите на СФОР претърсиха сградата на пощата в Пале в четвъртък (19 февруари), офисите на сръбския телеком и един радиоканал, собственост на дъщерята на Радован Караджич, Соня. СФОР излезе с изявление, че "проверките без предупреждение" са част от усилията за разбиване на мрежите, които подкрепят укриващите се заподозрени във военни престъпления.
Междувременно при посещение в Сараево германският министър на отбраната Петер Щрук заяви, че германските части в СФОР ще продължат издирването на обвиняеми военнопрестъпници, в т. ч. най-търсените бегълци Караджич и Ратко Младич. След среща с председателя на председателството на БиХ Драган Чович Щрук каза, че мандатът на СФОР "включва арести на заподозрени във военни престъпления и, разбира се, нашият ангажимент към изпълнението на тази задача остава". Щрук отново подчерта, че изправянето на бегълците пред съда има решаващо значение за влизането на страната в програмата на НАТО "Партньорство за мир".
Други новини: Сараевски съд разпореди на най-голямата медийна група в БиХ "Аваз" да заплати 5 100 евро на бившия външен министър Златко Лагумджия за неоснователни обвинения към него в корупция, публикувани в поредица от репортажи през 2002 г. (AФП, ПБС БиХ, СРНА, Би Би Си - 19/02/04)

Македонските депутати си осигуриха ранно пенсиониране
					11/10/2005
					Македонският парламент прие закон, разрешаващ на депутатите да се пенсионират по-рано от останалите работници. Това не бе прието добре от обикновените хора, от които се иска да работят повече и да се пенсионират по-късно.
					От Зоран Николовски за Southeast European Times от Скопие – 11/10/05
 
					 
						
Парламентът прие спорния закон на второ четене, с което задължи президента Бранко Цървенковски да го подпише. [Томислав Георгиев]
						Нов закон, приет от парламента и подписан от президента Бранко Цървенковски в началото на октомври, определи комфортни условия за пенсиониране на депутатите, като им даде право на пълна пенсия в ранна възраст. Депутатите -- мъже и жени -- с двугодишен стаж в парламента могат да се пенсионират съответно на възраст 55 и 53 години. 
						Това рязко контрастира с положението на повечето македонци, от които се иска да работят повече и да се пенсионират по-късно. По силата на закона, който влезе в сила този месец, мъжете могат да се пенсионират след 40 години трудов стаж, а жените -- след 35 години. За повечето граждани това означава пенсионна възраст от 64 години за мъжете и 62 години за жените. По силата на предишния закон мъжете можеха да се пенсионират на 63 г., а жените -- на 60 г. 
						В момент, когато много хора в страната с мъка свързват двата края, постъпката на парламента предизвика бурно недоволство. Кабинетът на премиера Владо Бучковски, опозиционната партия ВМРО-ДПМНЕ, профсъюзите и общественото мнение като цяло са против закона, а сам президентът Цървенковски остро го критикува. По силата на конституцията обаче той е длъжен да подпише законопроекта, след като депутатите са го приели на второ четене. 
						"Личното ми мнение е, че е налице морален проблем, ако група граждани е привилегирована спрямо останалите без никакви основания," каза финансовият министър Никола Поповски. Около 50 сегашни и бивши законодатели отговарят на условията за пенсиониране по закона, който се отнася дори и за депутатите, които вече не са в парламента. 
						"Депутатите демонстрираха единствено алчност за пари и не се замислиха за последствията от влизането в сила на този закон," каза Пече Груевски, говорител на Асоциацията на македонските профсъюзи. "Това ще предизвика гнева на работниците." 
						Освен на по-ранно пенсиониране членовете на парламента се радват и на по-добра пенсия. Те си гласуваха пенсия от около 36000 денара -- почти с 10000 денара повече от най-високата пенсия (26880 денара) в момента в страната. По силата на приет преди няколко месеца закон, регулиращ заплатите на държавните служители, средната депутатска заплата е около 45000 денара. 
						За да омилостивят общественото мнение, някои депутати предложиха да се отложи с две години въвеждането на новата пенсионна възраст за обикновените граждани. 
						Опозиционната ВМРО-ДПМНЕ заплаши Цървенковски с импийчмънт, ако подпише закона. Макар и конституцията да го задължава да направи това, заяви партията, тя не определя срок. В същото време някои извънпарламентарни партии обявиха, че ще обжалват пред Конституционния съд.

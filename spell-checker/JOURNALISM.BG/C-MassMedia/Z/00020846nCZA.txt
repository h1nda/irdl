Македония ще засили борбата с корупцията
					04/12/2006
					Македония смята да създаде отделна прокуратура за борба с организираната престъпност и корупцията. Нов закон за държавната прокуратура разшири и списъка от дейности, забранени за правителствени служители по време на изборни кампании.
					От Марина Стояновска за Southeast European Times от Скопие -- 04/12/06
 
					 
						
Миналата седмица премиерът Никола Груевски (вляво) се срещна в Рим със заместник-прокурора Франческо Мандои от Бюрото за борба с мафията. [Правителство на Македония]
						Според Индекса за възприемане на корупцията за 2006 г. на "Трансперънси Интърнешънъл" Македония е 105-а от 163 страни, което я поставя в дъното на класацията сред страните от Югоизточна Европа. Правителството се надява да промени това чрез серия от закони срещу корупцията и организираната престъпност. 
						План на правителството за 1,5 млн. евро, приет през октомври, предвижда също ангажиране на чужд експерт, който ще остане в Македония до приемането и прилагането на законите. 
						Парламентът прие изменения в закона за борба с корупцията миналия месец. Промените включват петгодишен мандат за членовете и председателя на комисията вместо предишния едногодишен мандат или ротационен мандат. Освен това беше разширен и списъкът от дейности, които са забранени за правителството по време на изборни кампании. Например сега е забранено да се подписват колективни трудови договори през изборния период. 
						Правителството подготвя и нов закон за дъжавната прокуратура, който ще включва създаването на отделна прокуратура за борба с организираната престъпност и корупцията. 
						"Идеята е породена от необходимостта за по-голяма независимост и ефективност на тази власт," казва директорът на Отдела за борба с корупцията Йован Илиевски."Тук не става въпрос за раздвоеност или отказ от принципа на субординацията, по който работи прокуратурата, а за необходимостта да се засили отговорността." 
						Тази служба ще има право да действа в национален мащаб и ще се отчита пред държавния прокурор на Македония. 
						Според конституционните промени държавният прокурор пак ще се номинира от правителството, след като се вземе под внимание мнението на Прокурорския съвет, и след това ще се избира от парламента. 
						Освен това според новия закон държавната прокуратура ще има по-големи компетенции, които ще й позволят например достъп до банкови данни. Полицейските и митническите служители ще са длъжни да предприемат действия по искане на държавния прокурор. 
						В рамките на тази програма делегация, ръководена от премиера Никола Груевски, се срещна миналата седмица в Рим с Франческо Мандои, заместник-прокурор от Бюрото за борба с мафията. Групата обсъди закони за прокуратурата, съдебния съвет и наказателния кодекс, закона за следене на комуникациите и закона срещу корупцията. 
						За четири години държавната комисия за борба с корупцията е получила над 2 500 жалби от македонски граждани. Комисията по своя собствена инициатива е разследвала над 100 случая и е внесла над 120 различни предложения за започване на съдебни производства.

Румъния планира по-строги условия за малкия бизнес 
					13/09/2004
					Нов закон, който в момента се разглежда от румънския парламент, може да засегне хиляди дребни чуждестранни инвеститори 
					От Разван Амарией за Southeast European Times в Букурещ - 13/09/04l 
 
					 
						
Много представители на малкия бизнес могат да бъдат засегнати, ако законът се приеме. [Архив]
						Съгласно новия проектозакон, предложен от румънското правителство, чуждестранните инвеститори ще трябва да доказват минимален принос в парична наличност или в технологии, за да могат да получават разрешения за престои или за продължение на такива разрешения. 
						Те ще трябва и да се съобразят с условията, изискващи техните инвестиции да създадат определен минимум щатни работни места. 
						Законопроектът определя 70 000 евро като минимален валутен принос и 15 работни места като минимум за наемане на работа в случаите, когато чужденецът е едноличен собственик на компанията и минимум 50 000 евро, когато той е акционер в предприятието. 
						 "Икономическата среда се нуждае от прояснение по отношение на статута и сериозността на чуждестранните инвеститори. Без съмнение ще има отрицателни реакции," цитира седмичникът&lt;I&gt; Капитал &lt;/I&gt; шефа на румънската Агенция за чуждустранни инвестиции Александру Попа. "Ще бъдат засегнати компании и хора. "
						Днес 102 000 компании с чуждестранни собственици извършват делова дейност в Румъния. Много от тях са създадени с относително малко инвестиции на пари и технологии. Например, 8 300 китайски фирми в Румъния са инвестирали средно по 13 000 евро на компания. 5 800 иракски фирми са инвестирали средно по 5 454 евро. Западните инвеститори, вкл. италиански, австрийски, френски, американски и канадски бизнесмени, могат също да понесат отрицателни последствия.
						 " Имам ресторант в област Арад и използвах всички свои спестявания, повече от 35 000 евро за неговото изграждане, " казва италианският бизнесмен Нино Мелоне. "Мисля, че ограниченията, които предлагат, са пресилени, особено в страна, където средната месечна заплата е около 140 евро. "
						Мухамед Ал-Катар, йордански предприемач, който живее в Букурещ, определя законодателството като "лоша работа".
						 "Дойдох в Румъния преди 12 години. Наел съм два магазина тук, купих си къща, имам приятели ... сега трябва да оставя всичко и да си отида.. А аз не искам да се връщам в родината си," казва той. 
						Официалните представители обаче са непреклонни. "Ако даден чужденец няма 70 000 евро и не може да създаде 15 работни места, трудно е да се повярва, че присъствието му е наистина важно," заяви Попа. "Освен това, проучванията ни показват, че такива инвеститори взаимодействат предимно със сивия и черен пазар." 
						Междувременно, чуждестранните бизнесмени, които ще покрият новите изисквания, ще могат да извлекат изгода. Съгласно законодателството те ще се радват на същите права като румънските граждани, вкл. данъчни облекчения и освобождаване от данъци, както и ще имат възможност да купуват недвижима собственост.

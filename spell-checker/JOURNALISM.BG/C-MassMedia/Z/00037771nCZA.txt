Фейт: "ЕС е твърдо ангажиран с европейските перспективи на Косово" 
					14/03/2011
					В ексклузивно интервю за SETimes специалният представител на ЕС в Косово Питер Фейт говори за ролята на новото косовско правителство и по други теми. 
					От Мухамет Брайшори за Southeast Euroepan Times от Прищина – 14/03/11
 
					 
						
Специалният представител на ЕС в Косово Питер Фейт. [Ройтерс]
						Международният граждански представител и специален представител на ЕС в Косово Питер Фейт определя основната си функция като подкрепяща контролираната независимост на Косово, запазвайки неутралност по въпроса за статута на Косово, като част от ежедневните си задължения. 
						Одобряването на бюджета, процесът на децентрализация, диалогът с Белград и икономическото развитие са приоритет за новото правителство, каза той за SETimes. 
						
						SETimes: Вие призовавате косовските политици да не включват в бъдещото правителство хора, срещу които са повдигнати обвинения или се води разследване. Изпълнена ли е тази цел? 
						
						Питер Фейт: Заради международното доверие косовското правителство трябва да бъде съставено от политици с висок авторитет. Косово се нуждае от компетентно управление, което да ръководи чрез личен пример. 
						
						SETimes: Кои са основните предизвикателства пред новото правителство? 
						
						Фейт: Неотложно е приемането на бюджета за следващата финансова година. Правителството трябва да действа бързо и твърдо, за да се справи с приоритетите си в реформите и в частност да укрепи публичната си администрация, да утвърди върховенството на закона и да гарантира интегрирането на всички общности. 
						Процесът на децентрализация ще продължи, новата община "Митровица-Север" трябва да бъде основана, трябва да се дефинира пълната рамка за защита на религиозното и културното наследство. 
						Новото правителство ще трябва да работи усърдно, за да оправдае доверието на гражданите и изпълни своите обещания за по-добро бъдеще. Вниманието сега трябва да бъде насочено върху въпросите, които са от най-голямо значение за гражданите - работа, здравни услуги и училища. 
						 Икономическото развитие е първостепенен приоритет. Приветстваме ангажимента на новото правителство към диалога Прищина-Белград, който се надяваме да донесе напредък по въпросите за качеството на живота, които имат най-голямо значение за хората тук. 
						
						SETimes: Прищина и Белград започнаха преговори на 8 март. Какъв очаквате да е изходът? 
						
						Фейт: Диалогът е възможност както за Прищина, така и за Белград, да решат някои практически въпроси от взаимен интерес. И двете държави ще спечелят от един конструктивен диалог от гледна точка на европейската им перспектива. 
						
						SETimes: Как ще се отрази процесът на обвиненията на [депутата от Европейския парламент Дик] Марти и колко скоро ще ги разследва ЮЛЕКС? 
						
						Фейт: Докладът на г-н Марти трябва да бъде възприеман сериозно. Хората имат право да знаят какво се е случило или не се е случило. Надявам се, че всички организации, институции и физически лица, имащи отношение към случая, ще се отзоват без закъснение на искането на ЮЛЕКС за доказателства. 
						Призовавам компетентните власти да вземат подходящите мерки за защита на свидетелите. Сега от съдебните власти зависи да бъдат продължени разследванията, ако това се сметне за уместно. 
						Напълно подкрепям ролята на ЮЛЕКС в това отношение, но само те могат да коментират напредъка на своето предварително разследване. 
						
						SETimes: Косово още не е одобрило бюджета, а правителството отложи увеличаването на заплатите. Имаше много слухове, че ако правителството направи това, МГС ще блокира решението. Каква е вашата роля и как ще реагирате, ако парламентът одобри бюджета с увеличение? Ще отмените ли бюджета? 
						
						Фейт: Институциите на Косово отговарят за собствените си решения, а аз им давам съвети. Не мисля, че ще е полезно за Косово, ако не дадем свобода на институциите в страната да вземат решения и да виждат резултатите от тях. 
						Приходите трябва да покриват разходите и е важно да се спазват международните споразумения. Сега ще има процес в парламента за обсъждане на бюджета и ще видим как ще се развие той. 
						
						SETimes: Сърбите на юг участваха в изборите и избраха свои представители в парламента и правителството, но не и тези на север. Възможно ли е разцепление на Косово не само между Севера и Юга, но и между самите сърби? 
						
						Фейт: Участието на сръбската общност в общинските избори през 2009 г. и в общите избори през 2010 г. бе в резултат на усърдната работа на косовските власти да създадат нови общини, което даде възможност на косовските сърби да упражнят по-добре своето право на глас по важните въпроси и да се включат косовски сърби в централните институции. 
						Все повече хора от косовската сръбска общност се убеждават, че могат да извлекат полза от участието си в политическия живот на Косово. Сега правителството работи да протегне ръка и на Северно Косово. Международната общност като цяло ясно е заявила, че териториалната цялост на Косово трябва да се зачита. 
						
						SETimes: Как оценявате изказванията на анализатори, които казват, че Косово е изолирано от ЕС, без либерализиране на визите, без Споразумение за стабилизация и асоцииране, а сега и с търговски бариери за ЕС? 
						
						Фейт: ЕС - всичките 27 страни членки - остава твърдо ангажиран с европейката перспектива на Косово, което се демонстрира от финансовата помощ за реформите и най-голямата в историята гражданска мисия, мисията ЮЛЕКС. 
						Косово осъществява напредък в своя процес на интеграция в ЕС, в изпълнението на критериите за либерализиране на визите, работата по търговски споразумения и участие в Диалога за стабилизация и асоцииране; това понякога е болезнен процес на реформи и промяна, но с ползи в дългосрочен план. Мисля, че това е много активен ангажимент, а не изолация. 
						
						SETimes: Какво смятате, че ще стане, когато независимостта на Косово не се контролира повече от международната общност? 
						
						Фейт: Визията, споделяна от косовските власти и международната общност, е за мирно, жизнено, демократично и многонационално Косово, допринасящо за регионалната стабилност. Цялата ми работа цели това да бъде дългосрочното бъдеще на Косово.

Испания обеща подкрепа за кандидатурата на БиХ за ЕС
					22/05/2009
					 
						САРАЕВО, Босна и Херцеговина (БиХ) -- В четвъртък (21 май) испанският външен министър Мигел Анхел Моратинос обеща подкрепата на страната си за усилията на БиХ за присъединяване към ЕС. Испания ще поеме ротационното председателство на блока от 27 нации през януари. На среща с босненския си колега Свен Алкалай в Сараево Моратинос каза, че БиХ има достатъчно време дотогава, за да осъществи реформите, изисквани за безвизов режим с ЕС.
						Също в четвъртък Моратинос се срещна с върховния представител Валентин Инцко и обсъди настоящата политическа ситуация. Инцко отново подчерта, че властите в БиХ са отговорни за осъществяването на изискваните реформи и по-специално на тези, които произтичат от Споразумението за стабилизация и асоцииране, подписано от страната с ЕС. Той предупреди, че негативната реторика и националистическият дневен ред спъват напредъка на БиХ към членство в ЕС. (МИНА - 22/05/09; РТРС, СРНА, Фена, СВП, РТЧГ - 21/05/09)

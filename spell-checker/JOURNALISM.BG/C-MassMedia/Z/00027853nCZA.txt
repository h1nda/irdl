СДСМ избира нов председател
					25/09/2008
					Основната опозиционна партия в Македония направи промяна на върха, но новият лидер ще запази поста само докато Бранко Цървенковски отново поеме длъжността догодина.
					От Горан Трайков за Southeast European Times от Скопие -- 25/09/08
 
					 
						
Зоран Заев бе избран за партиен лидер на 8-ия конгрес на СДСМ. [Томислав Георгиев]
						Основата опозиционна партия в Македония, Социалдемократическият съюз (СДСМ), проведе 8-ия си партиен конгрес миналата седмица. Едно от основните събития бе избирането на временен партиен лидер на мястото на Радмила Шекеринска, която бе начело на СДСМ по време на нейното слабо представяне на последните избори. 
						Зоран Заев ще задържи поста на изпълняващ длъжността председател на партията до май 2009 г., когато изтича мандатът на македонският президент Бранко Цървенковски. Очаква се след това Цървенковски да поеме управлението на СДСМ. 
						"За мен е голяма отговорност и голяма чест, че ми дадохте възможността да начертая пътя, по който СДСМ ще бъде по-силна и по-модерна в бъдеще,” каза Заев. „Аз ще водя партията така, че всеки ден ние да потвърждаваме единството си.” 
						Заев, който получи подкрепата на 615 делегати на конгреса, е четвъртият лидер на СДСМ от основаването на партията. Той бе също в центъра на политическа буря през лятото, когато властите го задържаха по обвинения в незаконно присвояване на 8 млн. евро обществени средства. Арестът му доведе до бойкот на парламента от страна на СДСМ. Впоследствие Цървенковски помилва Заев, тогава кмет на Струмица. 
						Бившият външен министър Шекеринска, която хранеше надежди да стане първата жена, лидер на Македония, заяви, че нейната партия се е оплела в лични интереси и е загубила връзка с корените си. „Забравихме и не обърнахме внимание на обикновения гражданин и неговите всекидневни житейски проблеми,” каза тя. 
						Тя настоя също, че се е опитала да държи СДСМ на твърда почва. „Влязох в политиката без сметки и с висока репутация. Няма да се откажа от това,” каза тя. 
						Наследникът й е заявил, че сега ще преразгледа отношенията на СДСМ с партньорите й в коалицията „Слънце”, особено на местно ниво. 
						"Коалицията ще съществува и ще просъществува на централно ниво. Очаквам засилено сътрудничество на това ниво. Но това не значи, че СДСМ ще влезе в коалиция със същите партии за местните избори. Местните избори са специфични и мнението на местните партийни организации е много важно,” каза той.

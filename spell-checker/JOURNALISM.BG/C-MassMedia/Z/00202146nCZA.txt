Липсата на подкрепа отслабва ролята на омбудсмана на Косово
					12/12/2011
					Според конституцията омбудсманът трябва да защитава правата на човека в Косово. Той обаче е изправен пред трудна задача поради липсата на ресурси.
					От Сафет Кабашай за Southeast European Times от Прищина – 12/12/11
 
					 
						
Омбудсманът Сами Куртеши. [Правителство на Косово]
						Омбудсманът Сами Куртеши е все по-загрижен от липсата на подкрепа за оглавяваната от него служба от основните институции в Косово, включително парламента и правителството. 
						През тази година положението се влоши, посочи Куртеши, тъй като е все по-ясно, че омбудсманът не може да поддържа професионален екип поради ограничения размер на финансовите средства и заплатите. Да започнем с това, че наетите миналия месец петима заместници няма да получат заплати до края на този месец, тъй като не са били включени във ведомостта според изискванията. 
						След това идва въпросът с помещенията. Сградата, в която се помещаваше службата, смени собственика си, поради което трябваше да бъде освободена. „Обществената сграда, която използвахме, беше приватизирана и правителството не ни осигури помещения“, каза Куртеши за SETimes в заемания от него офис под наем в слабо посещавана част на Прищина. 
						През юни Куртеши е написал писмо до парламента, в което е описал различните пречки, които не му позволяват да изпълнява независимо длъжността си на омбудсман. Той е направил седем препоръки, но не е получил отговор. 
						Проблемите се посочват и в тазгодишния доклад за напредъка на ЕС, където се посочва, че омбудсманът е слаба институция „поради липсата на политическа подкрепа, която да гарантира правилното му функциониране и финансова независимост“. Въпреки че парламентът избра петима заместници, които да оказват съдействие на омбудсмана, както това се изисква по закон, не беше намерено решение на неговите финансови проблеми. 
						През 2010 г. общо 1 233 души са посетили омбудсмана с молба за съвет и помощ. До 1 септември 2011 г. институцията на омбудсмана е получила около 1 000 жалби. Равнището на успеваемост до голяма степен зависи от нивото на засегнатите институции. 
						„Колкото по-ниско е нивото на засегнатата институция, толкова по-добра е реакцията, и обратното - по-високите засегнати институции не дават отговор на жалбите“, посочва Куртеши. 
						Заместник-министърът на държавната администрация Хайредин Хюсени е наясно с положението на омбудсмана и заплащането на неговите заместници. Той каза за SETimes, че проблемът със заплатите ще бъде решен бързо. 
						Намирането на постоянен офис е приоритет, посочи Хюсени, като добави, че се надява той да бъде решен през следващата година, тъй като правителството ще получи нови помещения в Прищина. 
						„И други независими институции се помещават в помещения под наем поради липсата на достатъчно сгради, но омбудсманът е приоритет за правителството“, заяви той. 
						Куртеши стана омбудсман през 2009 г. и изпълнява петгодишен мандат. 
						Той заемаше тази длъжност миналата година, когато парламентът прие нов закон, уреждащ задълженията и отговорностите на институцията. Според Куртеши последните промени в проекта затрудняват функционирането на институцията. Законът ограничава неговия имунитет до периода, през който той заема поста, и не дава това право на експертите, отговарящи за провеждането на разследвания. 
						„По закон нашите служители са длъжни да пазят тайна, но те нямат имунитет. Това е принцип от робството, когато някой има задължения, но не и права“, заяви Куртеши. 
						Сузан Новобердали, председател на комисията по правата на човека, равенството между половете, безследно изчезналите лица и петициите в парламента на Косово, споделя неговата загриженост по въпроса за имунитета. 
						„По отношение на имунитета аз напълно го подкрепям. Те не трябва да се страхуват от евентуална бъдеща отговорност заради дейността, която извършват през мандата“, заяви Новобердали за SETimes. 
						Тя обаче също така упреква Куртеши за липсата на защита, тъй като самият той е бил член на групата, която е подготвила законопроекта. Според Куртеши промените са били направени в окончателния вариант, който е бил изменен от правителството и приет от парламента. 
						Предвид тези трудности Куртеши смята, че явно правителството „е заинтересовано да унищожи единствената институция, която защитава правата на човека в Косово“. 
						Хюсени обаче реагира остро на това твърдение. „Не мисля, че правителството или някой друг в Косово има интерес от отслабването на ролята на омбудсмана, защото това е институция със значителна роля в защитата на човешките права и свободи.“ 
						„При сегашните обстоятелства е трудно омбудсманът да постигне по-голямо въздействие предвид факта, че той е орган, който може да издава само препоръки, но не и задължителни предписания“, заяви за SETimes Беджет Шала, председател на Съвета за защита на човешките права и свободи. 
						Според него е трудно омбудсманът да изпълнява тази роля поради липсата на воля той да бъде напълно независим и политически безпристрастен, тъй като най-големият нарушител на правата на човека в Косово е самата държава. 
						Въпреки оплакванията на Куртеши, че работи в трудни условия, някои длъжностни лица и експерти по правата на човека твърдят, че на определено равнище успехът зависи от работата и поведението на ръководителя на институцията. Според тях, за да се постигнат резултати в Косово, е необходима активна позиция и открито противопоставяне на основните институции по въпросите, засягащи правата на човека.

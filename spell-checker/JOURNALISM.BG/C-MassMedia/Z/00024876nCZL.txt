ЕС ще изпрати мисия в Косово; Сърбия отхвърля скоростна процедура за членство в Съюза
					16/12/2007
					 
						БРЮКСЕЛ, Белгия -- Лидерите на ЕС се споразумяха в петък (14 декември) да изпратят административна и полицейска мисия от 1800 души в Косово, което е най-голямата и амбициозна операция на Съюза от този вид до сега. Европейските лидери възложиха на своите външни министри да изработят подробностите за мисията след Нова година. Британският премиер Гордън Браун заяви пред репортери, че мисията може да започне да функционира още през февруари. Европейските лидери подкрепят становището на Генералния секретар на ООН Бан Ки Мун, че статуквото в Косово не може да продължи и подчертаха, че решението на проблема е необходимо за регионалната стабилност.
						На срещата френският президент Никола Саркози намекна, че бъдещето на Сърбия зависи от нейното зачитане на независимостта на Косово. Забележките му бяха възприети като предположение, че Белград може да се възползва от скоростна процедура за членство в ЕС, ако смекчи становището си за Косово. Сръбският външен министър Вук Йеремич изключи подобно споразумение. "Сделка е изключена. Не можем да разменяме наша територия срещу нашето европейско бъдеще", заяви той. 
						Други новини по същата тема цитират румънския премиер Калин Попеску Търичану, който е заявил в петък, че Румъния няма да признае едностранно обявена независимост на Косово. Според Търичану Букурещ е сериозно обезпокоен относно начина, по който ще се координира статута и за възможните последствия за целите Западни Балкани. (МИА, AП, Ромпрес, Медиафакс, AФП, A1, Б92, Бета, Айриш Таймс, Сербиана - 14/12/07; Ройтерс, AП, AФП, ДВ, Гардиън, Файненшъл Таймс - 13/12/07)

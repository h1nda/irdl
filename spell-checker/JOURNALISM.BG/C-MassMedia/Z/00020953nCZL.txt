Косово ще бъде основната тема в заседанието на Съвета за сигурност на ООН 
					13/12/2006
					 
						НЮ ЙОРК, Съединени щати -- Косово ще бъде най-вероятно основната тема на заседанието в сряда (13 декември) на Съвета за сигурност на ООН, по време на което ръководителят на ЮНМИК Йоахим Рюкер ще представи редовния си тримесечен доклад за ситуацията в провинцията. Директорът на сръбския специален правителствен координационен център за Косово и Метохия, Санда Рашкович Ивич, също ще направи обръщение към участниците в заседанието. 
						Във вторник германският канцлер Ангела Меркел заяви пред репортери в Берлин, че Косово ще бъде основен приоритет, след като Германия заеме ротационното председателство на ЕС през януари. Тя добави, че Германия ще се постарае да помогне на Косово, но също така ще има за цел да осигури продължаващото демократично развитие на Сърбия и региона. (РТС, Глас Явности - 13/12/06; KosovaLive, Танюг, Бета - 12/12/06)

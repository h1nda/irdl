Специалният пратеник на ООН Ейде заявява, че няма да се поддаде на натиск
					14/07/2005
					 
						БЕЛГРАД, Сърбия и Черна гора -- Кай Ейде, специалният пратеник на ООН за прегледа на прилагането на демократичните стандарти в Косово, се срещна в сряда (13 юли) в Белград с Небойша Чович, ръководител на Координационния център за Южна Сърбия. След срещата Ейде каза, че няма да позволи на никого да го притиска, докато изготвя своята оценка. Той обеща също да представи реалистична картина на наблюденията си.
						Други новини -- Говорителят на ЮНМИК Реми Дурло даде пресконференция в сряда и заяви, че ЮНМИК ще даде начало на процеса на децентрализация, след като се увери, че правителството на Косово в готово да направи конкретни стъпки в тази посока. Дурло добави, че щом ръководителят на ЮНМИК Сьорен Йесен-Петерсен получи нужните гаранции от правителството, изпълнението на пилотния проект ще може да започне. (Блиц, РТС - 14/07/05; Б92, Танюг, РТРС, Бета - 13/07/05)

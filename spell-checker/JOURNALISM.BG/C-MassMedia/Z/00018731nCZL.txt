Румънски експерти твърдят, че Кодлеа е източникът на последната вълна от птичи грип
					28/05/2006
					 
						БУКУРЕЩ, Румъния -- Независим експертен доклад определи фермите в Кодлеа в централния окръг Брашов като източник на последната вълна от птичи грип. Документът бе обсъден в петък (26 май) на заседание на правителствената комисия за птичи грип. Според доклада експертите са установили, че първоначалният източник на вируса са диви птици, но смятат, че той се е разпространил в домашните птици поради неспазване на нормите за биологична сигурност. Проблемът се е усложнил още повече поради незаконната търговия с птичи продукти на местния пазар. 
						В съседна България властите съобщиха в петък, че около 900 пилета без ветеринарен сертификат са били унищожени в района на Русе, близо до границата с Румъния. Собственикът, местен селянин, не е могъл да даде обяснение за произхода на пилетата. (Уеб-сайт на румънското правителство, Ромпрес - 26/05/06)

Румъния се сблъска с дългата сянка на "Секуритате" 
					18/08/2006
					Блогери обсъждат разсекретяването на досиетата на румънската тайна полиция, значението на видеозаписите, показващи военни престъпления, и Интернет пиратството.
					От "Болкънблогс" за Southeast European Times ??? 18/08/06
 
					 
						
Мотористи преминават покрай “Дома на народа” от ерата на Чаушеску в центъра на Букурещ. Наскоро разсекретените досиета от комунистическата епоха предизвикаха политическа буря в Румъния. [Паул Чокою]
						След като разсекретените досиета разкриха, че много изтъкнати личности в Румъния някога са сътрудничили на "Секуритате" на Николае Чаушеску, политическата обстановка в страната се разклати. Блогер предупреждава за "лов на вещици". 
						"Точно сега има само една възрастова категория, която може да се счита за "чиста" и която има право да критикува: хората, които сега са най-много на 40 години," пише Delice. Но дори и това поколение трябва да внимава да не прибързва с преценките си, добавя той. 
						"Трябва да се смяташ за Господ, ако си мислиш, че можеш да прецениш какво е означавало тогава подобно споразумение за хората. Знаеш ли как нашите родители са били убеждавани да стават членове на комсомола или комунистическата партия?" пита Delice. "Или как нашите баби и дядовци е трябвало да докладват пред Партията?" 
						Българският блогер Boycho Kamenov се пита дали досиетата на тайната полиция в страната му трябва още да се проучват, за да се установи дали предишни информатори в момента заемат високи постове в политическите партии или в правителството. 
						"Ясно е, че въпросът с досиетата на информаторите и мръсните сделки от комунистическо време винаги се повдига, за да се провокират промени в правителството, а не с цел да се установи истината," пише той. "Простата истина е, че това решение трябва да се вземе от хората на национален референдум, а не от политиците. Всички досиета трябва да се публикуват в Интернет, за да може всеки да има достъп до тях. Така няма да изчезват досиета." 
						Връзките с миналото са тема и на друг популярен дебат. Появи се нов видеозапис на военни престъпления от времето на конфликта в Югославия и макар за някои това доказателство да е ключът към разкриване на истината, за други то е твърде податливо на политически манипулации. 
						
Alias Damir смята, че видеозаписът посочва един неудобен факт -- че военнопрестъпниците продължават да се разхождат свободно, често в градовете, където са извършили престъпленията. Вероятно има много други записи, които още не са видели бял свят, предполага той. 
						"Този път това се отнася за Армията на БиХ и за подразделение на Хърватската армия. Макар и да става дума за отделни случаи, въпросните части и подразделения определено са били под нечие конкретно командване и извършителите ще бъдат открити и вероятно осъдени в бъдеще. Престъплението си е престъпление и -- независимо кой го е извършил -- виновниците трябва да си понесат отговорността за подобно действие и да бъдат наказани," пише той. "Да живее правосъдието -- то идва бавно, но в повечето случаи печели." 
						Друг коментар от Сърбия, този на Milic i Milic, представя противоположна гледна точка. "Заливат ни с нови балкански продукции за реални военни престъпления," пишат те. След като зверства, извършени от всички участващи страни, вече могат да се гледат на видеозаписи, твърдят блогерите, тези документални материали стават просто храна за националистите, които се опитват да омаловажат едни престъпления, а да използват други. 
						"Освен че така посмъртно се омаловажават жертвите и допълнително се нараняват близките им и техните сънародници, [това] затруднява и работата на тези, които преди всичко искат да се раздаде правосъдие, да бъдат наказани извършителите на престъпленията и да се въведе механизъм за превенция на местно, регионално и международно ниво," смятат Milic i Milic. 
						По една различна тема албанският блог shekulli започна оживена дискусия за авторското право в ерата на цифровизацията. В някои случаи, смята Fjodor Zotaj, пиратски копия на холивудски филми се показват по албанските телевизионни канали преди официалното им пускане по екраните. 
						"Изглежда се сблъскваме със ситуацията отпреди няколко години, когато всички телевизионни станции излъчваха крадени програми," смята той. 
						Това е вярно, смята един от участниците в дискусията, но кому е притрябвало да се оплаква? Все пак пиратството означава евтини възможности за развлечение. Друг смята, че не е нужно албанците чак толкова да се тревожат за проблемите на "далечните холивудски компании". 
						Fjodor Zotaj отговаря: "Ако не спазваме закона в една или друга насока, то ние изобщо не го спазваме. Законът си е закон и не трябва да се нарушава, нито малко, нито повече."

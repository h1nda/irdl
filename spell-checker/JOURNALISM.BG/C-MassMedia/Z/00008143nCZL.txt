ОССЕ приветства решението на БиХ за съкращение на въоръжените сили
27/08/2003
 
САРАЕВО, Босна и Херцеговина (БиХ) -- Мисията на ОССЕ в БиХ приветства поетия наскоро ангажимент от министерствата на отбраната на двете автономни области за съкращаване броя на професионалните военнослужещи. Във вторник (26 август) говорителят на ОССЕ Зинаида Делич характеризира ангажиментите като стъпки в правилната посока, отбелязвайки, че организацията многократно е обръщала внимание върху прекомерните отбранителни разходи. "Тези стъпки приближават БиХ към целта да се изградят финансово обезпечими въоръжени сили и те биха могли да освободят финансов ресурс за сериозните социални, икономически и финансови проблеми, пред които е изправена страната," добави тя. Според ОССЕ съкращенията на личния състав трябва да се съпътстват от усилия за унищожаване или разпродажба на оръжие в съответствие с документа на организацията за малките оръжия и леките въоръжения. (Онаса, Би Би Си - 26/08/03)

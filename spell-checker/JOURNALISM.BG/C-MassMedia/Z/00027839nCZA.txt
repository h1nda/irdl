В БиХ бе разбита верига за наркотрафик 
					24/09/2008
					Широкомащабна полицейска акция, която се проведе миналия месец в Босна и Херцеговина, успя да разбие група за трафик на наркотици през границата.
					От Юсуф Рамаданович за Southeast European Times от Сараево – 24/09/08
 
					 
						
В рамките на акцията бяха проведени над 200 обиска. [Гети Имиджис]
						Петдесет и шест души бяха арестувани миналия месец при полицейска акция срещу наркотрафиканти в Босна и Херцеговина (БиХ). Акцията, наречена „Леотар”, започна по заповед на Съдебната и прокурорска служба. В продължение на четири дни полицията от двете автономни области в БиХ претърси 200 места в цялата страна. 
						Обиски бяха проведени в Зеница, Мостар, Сараево, Баня Лука, Чаплина, Требине и Столац. Най-голямата акция обаче бе проведена в Билеча, югоизточен град близо до границата в Черна гора. 
						Полицията съобщи, че е разбила т.нар. „Билечка група”, заподозряна не само в трансграничен незаконен трафик, но също и в контрабанда на оръжие и препродажба на крадени автомобили. Единадесет членове на бандата бяха арестувани. Имената им се свързват с няколко престъпни организации, които наскоро бяха разбити в Хърватия. 
						Марица Чулум, известна адвокатка от Баня Лука, е сред арестуваните. Според твърденията тя е управлявала групата заедно с трима близки сътрудници – Никола Глушац, Желко Илич и Горан Сворцан. 
						Операция „Леотар” е резултат от няколко големи акции, запланувани и проведени от януари. Тя е част от непрекъснатите усилия на полицията в БиХ, Хърватия и Черна гора за борба с търговията на наркотици, тероризма, незаконния трафик на хора и други сериозни престъпления. 
						След акцията представители на полицията от трите държави се срещнаха в Требине, за да обсъдят координацията на усилията си. Те публикуваха декларация за бъдещо сътрудничество и съвместни действия. 
						"Да се каже, че полицейските ни служби си сътрудничат, е твърде малко; те работят заедно и предходните дейности не трябва да се разглеждат като изолирани действия; те са непрекъснати и ще продължат,” каза пред репортери след срещата началникът на полицията на РС Урош Пена. 
						Виченцо Копола, ръководител на Полицейската мисия на ЕС в БиХ, похвали операция „Леотар” и я нарече сериозен удар върху международния трафик на наркотици.

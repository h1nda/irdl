Седем босненски сърби бяха осъдени за геноцид в Сребреница
					30/07/2008
					 
						САРАЕВО, Босна и Херцеговина (БХ) -- Седем босненски сърби получиха във вторник (29 юли) присъди за участието си в убийството на около 8 000 мюсюлмани в Сребреница между 10 и 19 юли 1995 г. Седемте осъдени са отговорни за убийството на 1 000 души в един-единствен ден. Милош Ступар, Слободан Яковлевич и Бранислав Медан получиха присъди от по 40 години затвор. Петър Митрович получи 38 години затвор, а Миленко Трифунович, Бранко Джинич и Александър Радованович получиха присъди от по 42 години затвор. С това приключи първият процес, свързан със Сребреница, на босненския съд. "Осъдените съзнателно са екзекутирали стотици босненски мюсюлмани с цел трайно да премахнат босненските мюсюлмани от Сребреница", заяви съдията Хилмо Вучинич при произнасянето на присъдата. Процесът, който продължи две години, в началото се водеше срещу 11 обвинями полицаи и военнослужещи. Впоследствие съдът оттегли обвиненията срещу четирима от тях. (АФП, Би Би Си, ХРТ, РТРС, АП, Дневни Аваз - 29/07/08)

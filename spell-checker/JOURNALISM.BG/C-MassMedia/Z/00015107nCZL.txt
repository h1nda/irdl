Великобритания е "силно ангажирана" с членството на Турция в ЕС
					01/07/2005
					 
						ЛОНДОН, Обединено кралство -- Великобритания е силно ангажирана да направи възможно присъединяването на Турция към ЕС, каза министърът на външните работи Джак Стро пред парламента в четвъртък (30 юни). Той запозна законодателите с плановете на правителството за шестмесечното британско председателство на съюза, което започна в петък (1 юли). 
						Други новини от четвъртък -- Еврокомисарят по разширяването Оли Рен каза пред Би Би Си, че Турция трябва да направи европейските ценности част от ежедневието си, ако иска да се присъедини към ЕС. Той предупреди, че това може да бъде продължителен процес, който няма автоматично да приключи с присъединяване.
						Също в четвъртък турският премиер Реджеп Тайип Ердоган направи официално посещение в Баку, Азербайджан. По време на срещите си с президента Илхам Алиев, с премиера Артур Расизаде и с други официални лица той подчерта необходимостта от засилване на търговските връзки, посочвайки такива проекти, като новия нефтопровод Баку-Тбилиси-Джейхан. (АФП, Би Би Си, НТВ, Азер таг - 30/06/05)

Британски посланик не предвижда конфликт между ЮНМИК и ЮЛЕКС в Косово
					29/04/2008
					 
						ПРИЩИНА, Косово -- Британският посланик в Косово Ендрю Спаркс заяви, че не очаква конфликт между ЮНМИК и съдебната и полицейска мисия на ЕС (ЮЛЕКС) след влизането в сила на косовската конституция на 15 юни. "Ясно е, че преминаването от ЮНМИК към ЮЛЕКС ще бъде завършено според плана, изготвен от бившия пратеник на ООН Марти Ахтисаари", заяви Спаркс след като връчи акредитивните си писма на президента на Косово Фатмир Сейдиу в понеделник (28 април). Косовските сърби отказват да признаят ЮЛЕКС и твърдят, че ще признаят само ЮНМИК.
						Също в понеделник британското правителство съобщи, че ще изпрати 600-членен контингент от лека пехота в размирната северна част на Косово, след като това е било поискано от всички страни-членки на НАТО.
						В други новини от понеделник се съобщава, че екип на ООН е пристигнал в Косово, за да проучи командването и операциите на ЮНМИК във връзка с насилие в северния град Митровица на 17 март. Сблъсъците са избухнали, след като полицията на ЮНМИК се е намесила, за да отстрани няколко сърби, които окупирали съда на ООН там. (Зери, Коха Диторе, Б92, РТК, Кохавижън, AП, ДПА - 28/04/08)

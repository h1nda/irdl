Холбрук защити решението на САЩ за намеса в конфликта в БиХ
					25/07/2005
					 
						ВАШИНГТОН, Съединени щати -- Ричард Холбрук, архитектът на Дейтънското мирно споразумение, пише в статия, публикувана в неделя (24 юли), че правителството на САЩ с право се е намесило в Босна и Херцеговина (БиХ) през 1995 г. Като разглежда развоя на събитията оттогава насам, бившият американски дипломат казва, че етническите общности вече са започнали да се учат как отново да живеят в мир едни с други. Той отбелязва, че сръбски и босненски сръбски лидери на най-високо ниво са присъствали на церемонията по повод 10-ата годишнина от клането в Сребреница, която според Холбрук е била "важно усилие по пътя на помирението". В същото време Холбрук изразява съжаление, че най-издирваните военнопрестъпници - Радован Караджич и Ратко Младич - все още не са заловени. Той предупреждава, че БиХ няма да може да се върне към европейските институции, докато двамата не бъдат изправени пред правосъдието. (Билингс газет - 24/07/05)

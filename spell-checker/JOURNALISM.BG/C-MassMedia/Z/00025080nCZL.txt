Сръбският политик Николич изключи воденето на война за Косово
					09/01/2008
					 
						БЕЛГРАД, Сърбия -- Страната няма да започне война за Косово, каза във вторник (8 януари) лидерът на националистическата Радикална партия в Сърбия, който е и един от основните претенденти в президентските избори, които ще се проведат на 20 януари. Томислав Николич предупреди обаче, че Белград напълно ще прекъсне връзките си с Косово, ако то обяви независимос и ще понижи нивото на отношенията си със страните, които го признаят за независима държава. Подобни действия по всяка вероятност ще блокират напредъка на страната по пътя към интеграция в ЕС.
						Други новини -- Във вторник в Хага бе възобновен процесът за военни престъпления срещу лидера на Сръбската радикална партия (СРП) Воислав Шешел, който е обвинен в извършването на престъпления срещу хървати и босненски мюсюлмани през 90-те години на ХХ век. По време на съдебното заседание прокурорът Кристине Дал поиска единият от съдиите, Фредерик Хархоф от Дания, да бъде отстранен от делото заради информацията, че през май 1993 г., като член на датския Хелзинкски комитет, той е имал контакти със свидетел, когото прокуратурата има намерение да призове пред съда. Шешел отхвърли искането, като заяви, че по нататъшни забавяния не са необходими. Председателят на Трибунала Фаусто Покар ще вземе решение по въпроса. (Политика, Глас Явности - 09/01/08; АФП, Вечерне Новости, Бета, Б92, РТРС - 08/01/08)

През лятото ще бъдат пуснати полети между Загреб и Белград
					11/01/2012
					Маршрутът ще бъде възстановен след 21-годишно прекъсване. Други бизнес новини: румънците и българите вече могат да работят свободно в Италия и Исландия.
					 
						
"Кроейша Еърлайнз" планира да възобнови полетите между Хърватия и Сърбия това лято. [Croatia Airlines]
						
Хърватската авиокомпания "Кроейша Еърлайнз" това лято ще пусне сезонни полети между Загреб и Белград. Компанията обяви това в събота (7 януари). Директната връзка между двата града, която беше прекъсната след конфликта през 1992-1995 г., ще бъде възстановена след 21-годишна пауза. 
						*** 
						
						Скопие зае второ място в списъка на европейските градове, които са най-добри за инвестиции в недвижими имоти, съобщиха местни медии на 4 януари. Сред първите 20 в класацията, изготвена от "Глобъл Пропърти Гайд", са и Истанбул, Загреб, Букурещ и София. 
						*** 
						Италия премахна ограничения за български и румънски работници на трудовия си пазар, считано от 1 януари. Решението беше официално съобщено от италианските власти на техните колеги в България и Румъния на 29 декември. В петък (6 януари) Исландия също обяви, че либерализира трудовия си пазар за гражданите на най-младите страни членки на ЕС. 
						*** 
						Миналата година сръбската диаспора е изпратила 4,3 милиарда евро на роднини у дома, обяви министърът по въпросите на религията и диаспората Сърджан Сречкович на 3 януари, като цитира данни на Централната банка и Световната банка. 
						*** 
						
						Българската атомна електроцентрала в град Козлодуй, който се намира на брега на река Дунав, иска да увеличи капацитета си от 2000mW с 120mW. На 5 януари компанията обяви, че е уведомила Агенцията за ядрено регулиране в София за своите планове, които изискват промяна на настоящия лиценз. Централата в Козлодуй осигурява около 40% от електричеството на България. 
						*** 
						На 5 януари Европейската комисия обяви, че гръцките фермери ще трябва да върнат 425 милиона евро, получени под формата на правителствени субсидии, които са били несъвместими със законодателството на ЕС. Субсидиите бяха отпуснати, след като в началото на 2009 г. фермерите организираха продължили седмици блокади на пътищата, като искаха данъчни облекчения и държавна помощ за справяне с глобалната икономическа криза.
						*** 
						
						Румънската централна банка на 5 януари реши да намали лихвения си процент за втори последователен път в опит да подпомогне икономическото възстановяване на фона на продължаващата дългова криза в еврозоната. Основният лихвен процент беше намален от 6% на 5,75% 
						*** 
						Икономическият растеж на Турция ще се забави до 4% тази година в сравнение със 7,5% според предварителни изчисления за миналата година, прогнозира вицепремиерът Али Бабаджан на 5 януари. Той добави, че тази прогноза може да бъде допълнително променена в зависимост от ртазвоя на дълговата криза в еврозоната. 
						*** 
						
						Румъния се надява тази година да привлече 6 милиарда евро под формата на финансиране от кохезионния фонд и селскостопанските фондове на ЕС, обяви премиерът Емил Бок в понеделник (9 януари). Той посочи, че усвояването на европейските фондове е една от мерките, нужни за създаване на нови работни места. 
						
						(Различни източници -- 04/01/12-11/01/12)

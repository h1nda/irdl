Уахабитски лидер бе убит в престрелка, извършени са арести
					26/04/2007
					Според съобщенията полицейската акция от миналата седмица срещу екстремистка групировка в Нови Пазар отбелязва първия случай, в който сръбските и косовските правоохранителни органи работят съвместно след края на конфликта в Косово.
					От Игор Йованович за Southeast European Times от Белград – 26/04/07
 
					 
						
Сръбската полиция съобщи, че нейни служители са били нападнати в петък (20 април), докато са се приближавали към къща в Нови пазар. [Гети Имиджис]
						По време за престрелка миналата седмица сръбската полиция уби Исмаил Прентич, предполагаемия лидер на група ислямски екстремисти в Нови Пазар, град в областта Санджак в Южна Сърбия. Полицията съобщи, че други двама - Сафет Бечович и Сенад Рамович - са били арестувани. Полицейски служител е бил леко ранен. 
						И двамата арестувани мъже са сръбски граждани. Случаят е поет от Специалната прокуратура за организирана престъпност и е класифициран като държавна тайна. 
						Макар че подробностите около предполагаемата дейност на екстремистите не са потвърдени официално, медиите съобщиха, че те са възнамерявали да убиват представители на умерената ислямска общност в Сърбия, какато и умерени мюсюлмански политици от Нови Пазар. 
						В съобщение за новините полицията обяви, че служителите й са били нападнати в петък (20 април), докато са се приближавали към дома, в който е бил отседнал Прентич, издирван по обвинения в притежание на оръжие. Мъжете отвътре първо пуснали бойни кучета, а след това хвърлили гранати и открили огън. Полицията отвърнала на огъня, при което Прентич е бил убит, а Рамович ранен. 
						Акцията последва разкриването през март на предполагаем лагер на уахабити край Нови Пазар. Кадри, излъчени от властите, показаха големи количества тежки оръжия и хранителни запаси. Тогава бяха извършени няколко ареста, но Прентич се измъкна. 
						Балканската мрежа за разследващи репортажи съобщи, позовавайки се на анонимен представител на властите, че последната акция е била осъществена съвместно с косовската полиция, което отбелязва първия случай, в който двете правоохранителни агенции работят официално заедно, откакто ООН и НАТО поеха контрола над провинцията. 
						Срещу Прентич отдавна има заповед за арест в Косово. Смята се, че той и известен брой негови последователи са проникнали в северната част на провинцията, населявана предимно от сърби, и са донесли оръжия със себе си. 
						Уахабитите започнаха да се появяват в Нови Пазар през 2006 г. В един широко отразен от медиите инцидент те са прекъснали концерт на популярната етногрупа "Балканика", като са разбили инструменти и са обвинили музикантите в "сатанински дела". През ноември те се опитали да превземат арабската джамия в Нови Пазар, сбивайки се с умерени мюсюлмани. Трима души са били ранени. 
						Според анализатори надигането на групировката е било подтикнато от споровете в рамките на сръбската ислямска общност и борбата за лидерство между мюфтиите на Белград и Нови Пазар. 
						Уахабизмът е фундаменталистко движение, възникнало през 18-и век в днешна Саудитска Арабия, което смята другите форми на исляма за нелегитимни, противопоставя се на чуждото влияние и забранява многобройни дейности - включително слушането на музика. То навлиза за първи път на Балканите по време на конфликта от 1992-1995 г. в Босна и Херцеговина, с пристигането на муджахидинските бойци от мюсюлмански държави. 
						Властите смятат, че появата му е сериозна заплаха. Изтъкнат политик от региона обаче заяви, че проблемът се преувеличава. 
						"Уахабитите съществуват в Сърбия, но проблемът е силно раздут в сравнение с реалността," цитира думите на лидера на Демократичната партия на Санджак Расим Ляич осведомителната агенция "Интер Прес Сървис". 
						Въпросът трябва да се разглежда на местно ниво, добави Ляич, който изпълнява и длъжността председател на националния съвет за сътрудничество с Трибунала на ООН за военни престъпления.

Нова вълна от протести заля Гърция
					14/12/2008
					 
						AТИНА, Гърция -- Около 100 младежи нападнаха полицейски участък в събота (13 декември) в район Екзархия в Атина, където бе убито 15-годишното момче на 6 декември в инцидент, който предизвика вълна от безредици в страната. Полицията използва сълзотворен газ, за да разпръсне простестиращите. Съобщава се, че са били използвани и петролни бомби срещу клонове на гръцката Национална банка и Евробанк, както и срещу фирми и държавно учреждение. За подобни изблици на насилие се съобщава и от Солун, като там сред обектите на нападение са били местни фирми и гимназия.
						По-рано в събота хиляди младежи се събраха в Атина и Солун в знак на протест срещу смъртта на момчето Алексис Григоропулос. Той и още един тийнейджър са хвърляли камъни и запалителни устройства по полицейска кола, когато полицай от колата е стрелял с пистолета си и е убил Григоропулос. Полицаят твърди, че смъртта на момчето е злополучен инцидент.
						В петък премиерът Костас Караманлис заяви, че "няма да има" предсрочни избори. На пресконференция в Брюксел Караманлис обеща да гарантира сигурността на всички гръцки граждани.
						Други новини - Земетресение с магнитуд от 5,2 по скалата на Рихтер разтърси Централна Гърция в събота, нанасяйки щети на няколко къщи. Епицентърът му е на 10 км южно от град Ламиа. (AФП, AП, РИА Новости, Би Би Си - 14/12/08; Елефтеротипиа, AНА-МПА, AФП - 13/12/08; МИА - 12/11/08)

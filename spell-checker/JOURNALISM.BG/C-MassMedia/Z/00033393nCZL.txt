Турският премиер Ердоган разкритикува доклад на ЕП, определяйки го като необективен
					12/02/2010
					 
						АНКАРА, Турция -- В четвъртък (11 февруари) министър-председателят Реджеп Тайип Ердоган разкритикува последния доклад на Европейския парламент (ЕП) за напредъка на Турция в процеса на присъединяване, определяйки го като необективен. На обяд с посланиците на страните, членки на ЕС, в Анкара Ердоган изрази загриженост във връзка със забележките в доклада, които поставят под въпрос дори факта, че Турция е част от Европа.
						”Въпреки че всички страни членки подписаха споразумението за начало на преговорите с Турция, обезкуражаващо и нереалистично е да се оспорва нейната европейска идентичност”, каза Ердоган. В същото време той отново подчерта решимостта на Анкара да продължи осъществяването на свързаните с ЕС реформи. Докладът на ЕП, приет в сряда, критикува Турция за нейната политика по отношение на Кипър. (Заман - 12/02/10; Хюриет, Анадолска информационна агенция - 11/02/10)

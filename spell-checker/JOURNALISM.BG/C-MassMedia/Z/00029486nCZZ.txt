Дипломатически дневник: Меркел призова за решаване на конфликтите в Западните Балкани
					03/03/2009
					Германският канцлер заяви, че споровете в региона трябва да бъдат решени. Още в дипломатическите новини: помощник-външният министър на Китай бе в Албания и Сърбия.
					 
						
"В Западните Балкани [има] много открити проблеми в двустранните отношения, които вредят на добросъседските отношения и нарушават стабилността в региона," заяви германският канцлер Ангела Меркел. [Гети Имиджис]
						Германският канцлер Ангела Меркел призова в петък (27 февруари) политиците в Западните Балкани да преодолеят различията си. Тя отбеляза проблемите между Сърбия и Koсово, настроенията за отделяне в Босна и Харцеговина, спора с името между Гърция и Maкедония и граничния спор между Хърватия и Словения. "Това положение не е в духа на процеса на европейска интеграция, нито в интерес на ЕС," заяви Меркел. 
						*** 
						
						Сръбският министър на отбраната Драган Сутановац и неговият гръцки колега Евангелос Меймаракис се срещнаха в четвъртък (26 февруари) в Белград, където обсъдиха укрепването на военното сътрудничество, което според тях е ключ към стабилността и сигурността в региона. Меймаракис заяви, че Сърбия трябва да участва във всички регионални инициативи за сигурност. Сутановац благодари на колегата си за подкрепата за участие на Сърбия в международни инициативи за сигурност и в програмата на НАТО "Партньорство за мир". 
						*** 
						Мирът, уважението към човешкия живот и принципите на международното право са приоритетите на гръцкото председателство на ОССЕ през 2009 г., заяви гръцкият външен министър Дора Бакояни на членове на Съвета за сигурност на ООН в Ню Йорк в петък (27 февруари). В речта си Бакояни подчерта необходимостта от укрепване на ролята на ОССЕ в усилията за преодоляване на кризите, както и сътрудничеството с международните институции като ООН. 
						*** 
						
						Tурският министър на транспорта Бинали Йълдъръм и неговият ирански колега Хамед Бехбахани се срещнаха в Техеран в неделя (1 март). Двамата висопоставени служители подписаха меморандум за разбирателство, който покрива въздушния, сухоземния и морския транспорт между Турция и Иран. 
						*** 
						
						Aлбанският премиер Сали Бериша се срещна с китайския помощник-външен министър Ву Хонгбо в Тирана на 25 февруари по случай 60-тата годишнина от установяването на дипломатически отношения между двете страни. Китай е готов да засили политическия диалог на всички равнища и да разшири прагматичното осътрудничество в областта на икономиката и търговията, каза Ву. 
						*** 
						Специалният пратеник на американския президент Барак Обама за Близкия изток Джордж Митчъл заяви в четвъртък (26 февруари), че Tурция е "решаващ съюзник" на Съединените щати и важен фактор за мира и сигурността в Близкия изток. Митчъл се срещна с премиера Реджеп Тайип Ердоган, с президента Абдула Гюл и с външния министър Али Бабакан в Анкара. Ердоган потвърди позицията на Турция, че мирно споразумение между Израел и Палестина изисква участието на Хамас. 
						
						(Различни източници -- 24/02/09-03/03/09)

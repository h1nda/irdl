Бизнес: "Фиат" стартира производство в Сърбия
					18/04/2012
					Първият автомобилен завод на "Фиат" в Сърбия беше открит в централната част на страната. Други бизнес новини: македонски туристи се стекоха в българския планински курорт Банско, а безработицата в Гърция достига рекордно високи нива.
					 
						
Автомобилният завод на "Фиат Сърбия" в Крагуевац ще осигури заетост на 2400 души. [Reuters] 
						В понеделник (16 април) "Фиат Сърбия" (FAS) откри автомобилен завод в град Крагуевац в централната част на Сърбия. Там ще се произвежда новият модел на "Фиат" 500L. Съоръжението, разположено на мястото на бившият сръбски производител на автомобили "Застава", ще създаде 2400 работни места до края на тази година и ще има годишен капацитет от 300 000 коли. 
						*** 
						По време на Великденските празници тази година македонски туристи са изпълнили най-големия планински курорт на България, Банско, съобщи в неделя (15 април) Янка Рахова, председател на Сдружението на хотелиерите, ресторантьорите и туроператорите в Банско. Гърците също са формирали значителна част от туристите. Същевременно повече от 100 000 българи са посетили Гърция по празниците. 
						*** 
						През януари безработицата в Гърция е достигнала нов рекорд - 21,8%, което е два пъти повече от средното за еврозоната, обяви в четвъртък (12 април) гръцката статистическа служба ЕЛСТАТ. През 2011 г. безработицата е била 17,7%, а през 2010 г. -- 12,5%. През декември миналата година нивото ѝ е било 21,2%. 
						*** 
						Миналата година преките чуждестранни инвестиции (ПЧИ) в Хърватия са достигнали 1,05 милиарда евро спрямо 295,3 милиона евро през 2010 г., по данни на централната банка на страната, публикувани в петък (13 април). Най-големи инвестиции са били направени в банковия сектор -- 267,3 милона евро, следван от недвижимите имоти -- 264,4 милиона евро, и химическата промишленост -- 236,8 милиона евро. Списъкът на чуждестранните инвеститори се оглавява от холандски компании, следвани от германски и австрийски. 
						*** 
						Работниците в сръбската компания за корабни превози "Дунав Агрегати" на 11 април започнаха тридневна блокада на трафика по река Дунав в протест срещу неизплащането на заплати. Транспортът по реката беше възстановен в петък, след като служителите постигнаха споразумение с ръководството на дружеството. 
						*** 
						
						Хърватският остров Порер е включен в списъка на десетте частни острова с най-достъпни цени в света, изготвен от списание "Бизнес Инсайдър". Малкият остров, разположен на югозапад от полуостров Истрия, има морски фар, може да бъде обходен за малко повече от минута и нает срещу около 630 щ.д. на седмица. 
						*** 
						Вицепремиерът на Косово Мимоза Кусари обяви в неделя (15 април), че страната ѝ ще подпише споразумение за свободна търговия с Турция. Съобщението беше направено по време на среща с бизнесмени в Бурса, организирана от Асоциацията на индустриалистите и бизнесмените на Румели. 
						*** 
						През януари безработицата в Турция е намаляла с 1,7% пункта до годишно ниво от 10,2%, обяви в понеделник (16 април) статистическият институт на страната "Туркстат". Според данните през януари е имало 2 664 000 безработни спрямо 3 044 000 през същия период на предходната година. 
						
						(Различни източници -- 11/04/12-18/04/12)
					
					
				
			
					 
					
 
 

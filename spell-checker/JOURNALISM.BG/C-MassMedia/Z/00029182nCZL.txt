Новият вътрешен министър на Румъния подаде оставка
					03/02/2009
					 
						БУКУРЕЩ, Румъния -- Новият вътрешен министър Ливиу Драгня подаде оставка късно вечерта в понеделник (2 февруари), като каза, че иска да предотврати "напрежението" между двете партии в управляващата коалиция, Либералдемократическата (ЛДП) и Социалдемократическата (СДП). Той се оплака също от недостатъчното финансиране за министерството, което според него му е попречило да изпълни обещанията, които е поел при заемането на поста преди две седмици, на 20 януари. "Очевидно е, че по обективни причини поставените цели и стратегията за децентрализация, които планирах, не могат да бъдат осъществени", каза Драгня на пресконференция.
						Лидерът на СДП Мирча Джоана каза, че партията ще номинира нов министър в скоро време. Местните медии съобщават, че Драгня е подал оставка поради напрежение вътре в коалицията във връзка с неговите номинации за държавни секретари в министерството. Драгня е вторият човек, който напуска поста на вътрешен министър в разстояние на шестте седмици, откакто новото правителство встъпи в длъжност. Габриел Опря подаде оставка на 13 януари, след като неговата СДП оттегли подкрепата си поради това, че не е поискал одобрението на партията за назначаването на Вирджил Арделян за ръководител на разузнавателните служби на страната.
						Други новини от понеделник -- Сенатът отхвърли две постановления на правителството във връзка с регулатора на румънските далекосъобщения, които бяха критикувани от ЕС, че нарушават независимостта на регулатора. По силата на тези постановления Националният регулаторен орган за комуникациите и информационните технологии ставаше Национален орган по комуникациите и преминаваше под контрола на министър-председателя. След гласуването в Сената министерство на съобщенията трябва да излезе с нов акт за създаването на регулатор на далекосъобщенията в съответствие със стандартите на ЕС. (Румъния Либера, Гъндул, Котидианул - 03/02/09; Медиафакс, Агерпрес, Хотнюз, Зиаре, Реалитатя ТВ, Синхуа, АП - 02/02/09)

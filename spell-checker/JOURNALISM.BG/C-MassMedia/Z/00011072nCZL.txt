Според дел Понте Хърватия работи за издирване на Готовина
08/06/2004
 
ВАШИНГТОН, САЩ -- В доклад на Карла дел Понте, главен прокурор на Трибунала на ООН за военни престъпления, се изтъква, че Хърватия полага всички усилия за локализиране на генерала от запаса Анте Готовина. Докладът бе представен на СС на ООН на 31 май. Ембаргото за медиите бе вдигнато в понеделник (7 юни). В доклада освен това се казва, че Хърватия е отбелязала съществен напредък в сътрудничеството си с МНТБЮ в сравнение с октомври 2003 г. Дел Понте разкритикува обаче Сърбия-Черна Гора за практическото прекратяване на всякакво сътрудничество. Що се отнася до Босна и Херцеговина, тя каза, че Службата на върховния представител и СФОР са полагали усилия да издирят и задържат укриващите се обвиняеми, но без реален успех. (Виесник- 08/06/04; ХИНА - 07/06/04)

Дипломатически дневник: Сръбският външен министър е на посещение в Израел
					07/11/2006
					Сръбският външен министър Вук Драшкович е на тридневно посещение в Израел. Още в дипломатическите новини: членовете на тристранното председателство на Босна и Херцеговина встъпиха в длъжност; турският премиер Реджеп Тайип Ердоган се срещна с българския вицепрезидент Емел Етем.
					
 
					 
						
Сръбският външен министър Вук Драшкович е на тридневно посещение в Израел. [Гети Имиджис]
						
Сръбският външен министър Вук Драшкович се срещна с израелския премиер Ехуд Олмерт в Йерусалим в понеделник (6 ноември). Драшкович е на тридневно посещение в Израел, където ще проведе разговори и с вицепремиера Шимон Перес и външния министър Ципи Ливни. В дневния ред на посещението са двустранните отношения и статутът на Косово.
						*** 
						Руският външен министър Сергей Лавров даде висока оценка на двустранните отношения с Албания, които според него "се развиват динамично". Той направи изказването си по време на разговори в сряда (1 ноември) с албанския си колега Бесник Мустафай в Москва.
						*** 
						Членовете на тристранното председателство на Босна и Херцеговина - Желко Комшич, Небойша Радманович и Харис Силайджич - официално встъпиха в длъжност в понеделник (6 ноември). Тримата спечелиха изборите на 1 октомври.
						*** 
						В неделя (5 ноември) на 81 г. почина бившият министър-председател на Турция Бюлент Еджевит, след като прекара 5 месеца в кома в резултат на мозъчен инсулт. Еджевит има пет мандата като премиер до 2002 г.
						*** 
						
Сръбският заместник началник-щаб на армията, генерал-майор Здравко Понош, бе миналата седмица в София на тридневно посещение. Начело в дневния ред бяха въпроси, свързани с двустранното военно сътрудничество.
						*** 
						Главният преговарящ на Босна и Херцеговина с ЕС Игор Давидович и директорът на Дирекцията за интеграция в ЕС на БиХ, Осман Топчагич, се срещнаха с американския заместник помощник държавен секретар Розмари Дикарло във Вашингтон в сряда (1 ноември).
						*** 
						
Турският премиер Реджеп Тайип Ердоган се срещна с гостуващия в страната български вицепремиер Емел Етем в сряда (1 ноември). Двамата обсъдиха облекчаването на визовия режим за турските граждани след присъединяването на България към ЕС. 
						*** 
						
Хърватският президент Стипе Месич, премиерът Иво Санадер и председателят на парламента Владимир Шекс решиха в четвъртък (2 ноември) да бъде създадена държавна комисия за членството на Хърватия в НАТО. 
						*** 
						
Българският външен министър Ивайло Калфин се срещна в четвъртък (2 ноември) с Харалд Крайд, генерален директор на Централноевропейската инициатива (ЦЕИ). Калфин го запозна с усилията за поемане на председателството на ЦЕИ догодина. (Различни източници 31/10/06-07/11/06)

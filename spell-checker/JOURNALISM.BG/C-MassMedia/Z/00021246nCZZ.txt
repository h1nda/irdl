Бизнес: Албания преговаря с Гърция за внос на електричество
					12/01/2007
					Албания иска да стабилизира положението в енергетиката си на фона на 12-13-часови спирания на тока. Още в деловите новини от тази седмица: Иран възобнови доставките на природен газ за Турция; Сърбия отрече да преговаря с "Роснефт" за приватизацията на НИС.
					
 
					 
						
Електрическата компания на Албания заяви, че не може да задоволи електропотреблението в страната. [Гети Имиджис]
						
Албанският министър на икономиката Генц Рули и гръцкият министър на развитието Димитрис Сиуфас обсъдиха в Атина възможностите за увеличаване на износа на електричество от Гърция за Албания, която се опитва да стабилизира положението в енергетиката си. Енергийната криза доведе до спирания на тока в продължение на 12 до 13 часа. Според албанската електрическа компания КЕШ водноелектрическите централи в страната са пред спиране поради продължителната суша. Компанията може да произвежда едва 8-10 млн. квтч електричество на ден - два пъти по-малко от нивото на потреблението в страната. 
						*** 
						Липсата на сняг е проблем за австрийските, словенски и швейцарски зимни курорти, но е истинска благословия за хърватския туризъм. Според официални данни през ноември 2006 г. нощувките на чуждестранни туристи в Хърватия са се увеличили с 19,5 % спрямо миналата година - истински рекорд, който отчасти се обяснява с по-добрите атмосферни условия в страната. 
						*** 
						Иран възобнови доставките на природен газ за Турция. Доставките бяха спрени на 3 януари поради по-високо от обичайното търсене в Иран. Прекъсването доведе до всеобща тревога в Турция. Ръководители на енергетиката реагираха с договаряне на повече внос на природен газ от Русия. 
						*** 
						Европейската инвестиционна банка (ЕИБ) предостави заем от 103 млн. евро на Босна и Херцеговина (БиХ) за рехабилитация на енергоразпределителната система и водноелектрическите централи в страната. Целта на проекта е да се подобри енергийната ефективност, да се повишат надеждността и качеството на енергоподаването и да се намалят разходите за поддръжка и експлоатация. Това е вторият енергиен заем, предоставен от ЕИБ на страната. 
						*** 
						
Сръбският заместник-министър на минната промишленост и енергетиката, Слободан Соколович, отрече твърденията, че правителството преговаря с руската фирма "Роснефт" за планираната приватизация на сръбския гигант в нефтовата и газова промишленост НИС. Интернет изданието energyobserver.com съобщи, че Белград и "Роснефт" водят преговори вече около два месеца. Досега руската фирма "Лукойл", унгарската МОЛ, австрийската ОМВ, гръцката "Петролеум" и румънската "Ромпетрол" са потвърдили интереса си към приватизацията на НИС, която се очаква да започне след парламентарните избори в Сърбия на 21 януари. 
						*** 
						По време на двудневното си посещение в Букурещ японският външен министър Таро Асо каза, че страната му се интересува от възможностите за инвестиции в Румъния, особено в светлината на присъединяването на страната към ЕС. Той се срещна с румънския външен министър Михай Разван Унгуряну, с президента Траян Бъсеску и с премиера Калин Попеску Търичану, с които обсъди двустранната търговия и икономическото сътрудничество. След това Асо отпътува за България. 
						
(Различни източници – 05/01/07-12/01/07)

Анализатори призовават да се наблегне повече на земеделския сектор в Косово
					10/01/2012
					Нивата на финансиране на земеделието са сравнително ниски въпреки възможностите за развитие, които секторът предлага.
					От Мухамет Брайшори за Southeast European Times от Прищина -- 10/01/12
 
					 
						
С развитието на земеделския сектор Косово може да създаде работни места. [Ройтерс]
						Експерти казват, че Косово може евентуално да намали процента на безработицата и зависимостта от вноса чрез развитие на земеделския сектор. 
						В момента фермите заемат 53 % от общата площ на Косово, а горите - 41 %. Според данни на Организацията за прехрана и земеделие 741 316 акра земя се обработват, а 444 789 акра са планински пасища. По-голямата част от земята - 80 % - е частна собственост, която осигурява препитание на домакинствата чрез домашно земеделие. 
						Земеделският сектор възлиза на около 13 % от общия БВП на Косово и на 16 % от общата стойност на износа. Той е съществен източник на национално богатство, въпреки че Косово все още внася много селскостопански продукти. 
						Говорителят на косовското министерство на земеделието и горите Адил Бехрамай заяви за SETimes, че правителството взема на сериозно нуждите и възможностите на сектора и от години осигурява субсидии. 
						"От 2008 г., в пълно съответствие с изискванията на Европейската комисия и с ясната цел за координация с политиката на ЕС", заяви Бехрамай, добавяйки, че към днешна дата повече от 27 000 фермери са се "възползвали директно". 
						Той все пак смята, че развитието на сектора е все още в ранен етап. 
						"Не можахме да започнем по-рано, започнахме сега [и] сме оптимисти. Земеделието е по пътя на развитие", заяви Бехрамай. 
						Дардан Сейдиу, икономически експерт към партията "Ветвендосе", обаче не е съгласен. Той заяви за SETimes, че правителството не взема сектора на сериозно. 
						"Земеделието в Косово е приоритет само по думите на правителството, тъй като сега, 12 години след войната, едва 1,7 % от бюджета отиват за земеделския сектор. Следователно това далеч не е достатъчно за страна, [в която] близо 40 % от населението е свързано със земеделието", заяви Сейдиу. 
						Той каза, че нито една стратегия за развитие на сектора не е била разработена от края на войната досега. 
						"Правителството трябва да увеличи [разпределените средства] за земеделието в бюджета. Второ, фискалната политика трябва да е функция на местното производство, като така стимулира частните фирми да участват в производството и да стимулира фермерите да развиват земеделските си площи. Трето, правителството трябва да създаде фонд, който да покрива лихвите на банките за фирмите, които участват в земеделското производство..., и да [приложи] мерки за пълна търговска реципрочност", заяви Сейдиу. 
						Икономистката Лиридона Конушефци каза за SETimes, че фокусът трябва да бъде върху големите възможности, които секторът предлага. 
						"Косово може да бъде голям производител на мляко и месни продукти, плодове и зеленчуци [и други]. И... правителството може да намери по-добър начин да помогне на фермерите, а също и да контролира нивото на вноса, което в някои случаи е неоправдано, тъй като тук имаме много продукти, а купуваме същите от други държави." 
						"Всички предишни правителства смятаха министерството на земеделието за второстепенно министерство. Сегашният министър [Блеранд Ставилеци] промени това и подобри ситуацията." 
						Сейдиу заяви, че фокусът на сектора има нужда от пренастройване. 
						"Първото, което трябва да се направи, е да се определят ясно важните сектори и производството на грозде може да е един от тях. Освен това политиката трябва да бъде насочена така, че да помага на производителите на грозде, като пласира продукта им на местния пазар, а също и на международните пазари. Тук може да помогнат нашите посолства, които да свършат работата на икономическата дипломация. И накрая, проблемът трябва да бъде предшестван от политика на развитие, а не от политика на гасене на пожари", заяви Сейдиу.

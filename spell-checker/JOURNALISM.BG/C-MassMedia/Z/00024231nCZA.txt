Санадер: "Вуковарската присъда е пародия на правосъдие"
					16/10/2007
					В изказване пред Общото събрание на ООН премиерът Иво Санадер изрази изумлението си от леките присъди, издадени срещу т. нар. "Вуковарска тройка". 
					От Наташа Радич за Southeast European Times от Загреб –15/10/07
 
					 
						
Премиерът Иво Санадер говори пред Общото събрание на ООН в понеделник (15 октомври). [Гети Имиджис]
						Премиерът Иво Санадер говори пред Общото събрание на ООН в понеделник вечерта и заяви, че Хърватия се "чувства засегната" от решението на Трибунала на ООН по делото срещу "Вуковарската тройка". Сравнително леките присъди са "пародия на правосъдие след конфликта", каза премиерът. 
						Съдиите от Хагския трибунал осъдиха Миле Мръкшич на 20 години затвор за ролята му в клането на стотици хървати след превземането на Вуковар от югославската армия през 1991 г. Вторият подсъдим, Веселин Сливанчанин, получи пет години затвор за изтезаване, но бе оправдан по най-сериозните обвинения, повдигнати срещу него. Третият, Мирослав Радич, бе оправдан. 
						"Бяхме шокирани преди 16 години, когато се случи трагедията във Вуковар," каза Санадер. "Отново бяхме шокирани 16 години по-късно, когато чухме присъдата на Хага." Той заяви, че Хърватия иска правосъдие за всички жертви на военни престъпления и иска да помогне на дипломатите от ООН да разберат по-добре какво се е случило във Вуковар. 
						За повечето хървати Вуковар символизира страданието на страната по време на войната й за независимост от бивша Югославия. Градът бе обсаден в продължение на 87 дни и най-накрая падна през ноември 1991 г. Цивилното население побягна. Югославските въоръжени сили и сръбските военизирани отряди обаче заловиха стотици хора в местна болница, отведоха ги до близка ферма и ги екзекутираха методично. 
						Политическите анализатори смятат, че речта на Санадер има по-голямо значение в домашен, отколкото в международен план. Общото събрание не може да направи много повече от това да разисква присъдата на съда на ООН. С наближаването на парламентарните избори в Хърватия на 25 ноември обаче обръщението на Санадер вероятно е било предназначено за събиране на повече гласове у дома. 
						Председателят на Трибунала на ООН Фаусто Покар отхвърли обвиненията, че присъдите са несправедливи. В писмо до ООН той обвини Хърватия в оказване на натиск върху съда. Окончателната присъда по делото ще дойде след процедурата на обжалване и Загреб не трябва да упражнява влияние, докато процедурата е в ход, каза Покар. 
						Главният прокурор на ООН за военни престъпления Карла дел Понте обаче остро разкритикува присъдите. "Прокурорът намира за непонятно някой, който е осъден за изтезаване на 200 души, да получи присъда от само пет години," каза говорителката й, имайки предвид Сливанчанин.

Скандал във връзка със снимки на албански опозиционен лидер
					13/02/2007
					 
						ТИРАНА, Албания -- Редица проправителствени вестници публикуваха в понеделник (12 февруари) голи снимки на лидера на Социалистическата партия Еди Рама, предизвиквайки протестите на опозицията. Според съобщенията снимките са правени преди 12 години на плаж в Южна Франция. След публикуването им Рама обвини управляващата Демократическа партия (ДП) и председателя й Сали Бериша в "морална деградация" и вмешателство в личния живот на хората. Повечето опозиционни лидери също осъдиха публикуването на снимките, обвинявайки ДП, че използва нечестни и опасни средства преди местните избори на 18 февруари. Албанският "Хелзинкски комитет" също изрази становище във връзка с инцидента, посочвайки, че правата на Рама са били нарушени. ДП отрича Бериша да има нещо общо със скандала. (Албейниън Нюз - 13/02/07; A1 TВ, Макфакс - 12/02/07)

Рен очерта следващите стъпки в разширяването на ЕС 
					21/01/2005
					Като очерта целите на четиригодишния си мандат, комисарят по разширяването на ЕС Оли Рен каза пред Европейския парламент, че иска да види България и Румъния напълно готови за присъединяване към съюза, а Хърватия и Турция да са поели по правилния път. 
					(Юрактив - 20/01/05; МИА - 19/01/05; ЕС, АФП- 18/01/05)
 
					 
						
"Моята цел … е да гарантирам, че България и Румъния ще влязат в съюза напълно подготвени за членство," каза еврокомисарят по разширяването Оли Рен. [АФП]
						Комисарят по разширяването на ЕС Оли Рен тази седмица запозна Комисията по външните работи на Европейския парламент (EП) с настоящата ситуация около по-нататъшното разширяване на блока и с целите на четиригодишния си мандат. 
						Рен, който на 1 ноември замени Гюнтер Ферхойген като комисар по разширяването, посочи, че сегашните четири страни кандидатки -- България, Румъния, Хърватия и Турция -- ще могат да влязат в съюза едва след като изпълнят всички изисквания за членство. Той каза, че по отношение на кандидатурата на Македония за членство в ЕС може да бъде взето решение до края на тази година, а следващите 12 месеца ще бъдат решаващи за перспективите за европейска интеграция на други западнобалкански държави. 
						"Целта ми за моя мандат е до 2009 г. да гарантирам, че България и Румъния ще влязат в съюза напълно подготвени за членство," каза Рен пред членовете на комисията на ЕП във вторник (18 януари). 
						И двете страни "имат да свършат още доста много работа преди членството" и техният напредък по изпълнение на ангажиментите и изискванията за реформи ще бъде строго наблюдаван, каза той. Рен даде ясно да се разбере, че няма да се поколебае да използва предпазните мерки, включително отлагане на приемането в ЕС с една година, ако изискванията не бъдат изпълнени. 
						Що се отнася до Хърватия, Рен каза, че Европейската комисия (ЕК) ще бъде готова с проекторамката за преговорите в началото на февруари. По план страната трябва да започне преговорите си за членство в съюза на 17 март, но ЕС обвърза това с условието, че Загреб трябва изцяло да сътрудничи на Международния наказателен съд за бивша Югославия (МНСБЮ) и преди всичко да предаде укриващия се генерал Анте Готовина. 
						Сега е от основно значение Хърватия да направи всичко, което е в нейна власт, за да осигури пълно сътрудничество с МНСБЮ," каза Рен, като добави, че е предупредил хърватските ръководители, че проблемът с Готовина трябва да се реши, за да могат преговорите да започнат. "Без положителната оценка на МНСБЮ преговорите няма да започнат на 17 март," подчерта той. 
						Ако всичко обаче върви по план, Хърватия трябва да се присъедини към съюза през 2009 г. и така да се превърне в положителен пример за Западните Балкани, добави Рен. 
						По график Турция трябва да започне преговорите си за членство в ЕС на 3 октомври. Междувременно ЕК ще насочи усилията си към изпълнение на решенията от срещата на върха на ЕС от декември 2004 г. и към изготвяне на стратегията за водене на преговорите. 
						По отношение на кандидатурата на Македония за членство в ЕС Рен каза, че ръководителите в Скопие са в процес на финализиране на отговорите по въпросника на ЕК, които най-вероятно ще бъдат предадени в средата на февруари. В зависимост от качеството на отговорите, каза комисарят, ЕК ще може да изготви мнението си по кандидатурата на Македония за членство в ЕС до края на годината. 
						Що се отнася до другите страни от региона, каза Рен, тази година ще бъде решаваща за тях. 
						Като изрази тревогата си от политическия климат в Албания, комисарят каза, че напредъкът в продължаващите преговори по Споразумението за стабилизация и асоцииране (ССА) ще зависи от провеждането на предстоящите парламентарни избори в страната и от осъществяването на необходимите реформи. 
						Като изрази надежда, че властите в Босна и Херцеговина скоро ще покажат "солиден напредък" по въпросите на реформите, посочени в предварителното проучване на ЕС от ноември 2003 г., Рен каза, че вероятно ЕК ще може да предложи със страната да започнат преговори по ССА . 
						"По отношение на Сърбия и Черна гора комисията работи по предварителното проучване за готовността на страната за започване на преговори по ССА," каза Рен. "Междувременно ние призоваваме властите в Сърбия и Черна гора да сътрудничат на МНСБЮ и изцяло да се възползват от паралелния подход, за да може проучването ни да покаже напредък.

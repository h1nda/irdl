Германското разузнаване се съмнява в участието на ПКК в бомбените атентати в Истанбул
					04/08/2008
					 
						БЕРЛИН, Германия – Германските разузнавателни служби се съмняват, че терористичната Кюрдска работническа партия (ПКК) е замесена в двата бомбени атентата на 27 юли в Истанбул, съобщиха медиите в понеделник (4 август). "ПКК не е извършила бомбените атентати," заяви за всекидневника “Билд” председателят на германското разузнавателно управление БНД Ернст Урлау. Урлау каза, че използваните в Истанбул методи не отговарят на тези на ПКК, която отрече всякакво участие. "Имайки предвид методите и поставянето на бомбите, по-вероятно е отговорността да е на държава в държавата или на радикална ислямистка организация," добави Урлау. В събота министърът на вътрешните работи на Турция Бешир Аталай обвини ПКК за атентатите, при които бяха убити 17 души, а повече от 150 бяха ранени. Той съобщи също за арестуването на няколко членове на ПКК.
						Други новини -- Турски войници убиха осем членове на ПКК при сблъсъци в югоизточната провинция Шърнак, съобщи генералният щаб в изявление на своя уебсайт в неделя. В петък екстремисти от ПКК откриха огън срещу охраната на село в планинската област край иракската граница, убивайки петима души и ранявайки други пет. (Сабах, Заман, Анадолска информационна агенция, Билд - 04/08/08, АФП, Хюриет, Търкиш Прес - 03/08/08)

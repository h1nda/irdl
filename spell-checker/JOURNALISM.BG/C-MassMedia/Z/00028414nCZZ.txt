Наука и технологии: Атина ще бъде домакин на Фестивал на науката и технологиите
					17/11/2008
					Дворецът “Запион” в Атина ще бъде домакин на Фестивал на науката и технологиите. Още новини от областта на науката: туристическият портал на Турция е един от най-популярните уебсайтове; Македония се нарежда на едно от челните места по смъртност от рак на белите дробове.
					 
						
[Гети Имиджис]
						Дворецът “Запион” в Атина ще бъде домакин на Фестивал на науката и технологиите, който ще се проведе от 28 ноември до 4 декември. По време на фестивала ще бъдат показани изложби в областта на фундаменталните и приложните науки и значими постижения в новите технологии. Организатор на проявата е генералният секретариат за наука и технологии на министерството на развитието на Гърция. 
						*** 
						Трите водещи мобилни оператори в Турция – “Тюрксел”, “Авеа” и “Водафон” – въведоха от 9 ноември възможност за прехвърляне на телефонния номер. Така потребителите могат да запазят своите номера при преминаване от един оператор към друг. Операторите твърдят, че могат да извършат прехвърляне на телефонен номер на клиент най-много до шест дни. 
						*** 
						Официалният туристически портал на Турция, www.goturkey.com, е един от най-популярните уебсайтове, съобщи в четвъртък (13 ноември) официален представител на министерството на културата и туризма. Порталът е получил от “Гугъл” осем от общо десет точки, които се определят в зависимост от значението и международната популярност на сайта. Потребителите могат да разглеждат портала на турски, немски, английски или френски език. 
						*** 
						Министърът на здравеопазването на Македония Буяр Османи съобщи в четвъртък (13 ноември), че неговата страна регистрира 860 нови случая на рак на белите дробове годишно. По време на пресконференция Османи заяви, че ракът на белите дробове е онкологичното заболяване с най-висока смъртност при мъжете по цял свят и в Македония, а при жените той съответно е на трето и четвърто място. 
						*** 
						Градската болница в Гниляне, Косово, получи модерна медицинска апаратура за анализи в клиниката на болницата. В клиниката ще се извършват лабораторни, хематологични и биохимични изследвания, като това ще бъде единственото място в Косово, където се предлага подобна услуга. Инвестицията от 51 000 евро в лабораторията, която бе открита в болницата в сряда (12 ноември), се финансира от министерството на здравеопазването. 
						*** 
						Ученици от Математическата гимназия в Белград спечелиха пет индивидуални златни медала и един отборен златен медал на олимпиадата по математика в Москва, като се класираха сред най-добрите 200 ученици и 50 отбора. 
						*** 
						Екип на Университета в Йейл под ръководството на турския неврохирург Мурат Гюнел е идентифицирал три гена, които причиняват аневризми в мозъка. Революционното откритие може да помогне за предотвратяването на мозъчни кръвоизливи. 
						
(Различни източници - 10/11/08-17/11/08)

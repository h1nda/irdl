Комисия на ЕП призова за бързо ратифициране на ССА със Сърбия
					02/12/2010
					Една от ключовите комисии на Европейския парламент прие в сряда две проекторезолюции за Сърбия.
					(Б92 - 02/12/10; Европейски парламент, Бета - 01/12/10; EurActiv - 25/11/10)
 
					 
						
736-местният Европейски парламент ще гласува следващия месец ССА със Сърбия. [EП]
						Комисията по външни отношения на Европейския парламент (ЕП) одобри в сряда (1 декември) с проекторезолюция Споразумението за стабилизация и асоцииране (ССА) със Сърбия, призовавайки Съюза да приключи бързо процеса по ратифициране на документа. 
						ССА, което се смята за основна първа крачка към евентуалното членство на западнобалканската страна в 27-членния блок, бе подписано през април 2008 г. За да влезе в сила, то трябва да бъде одобрено както от законодателния орган на ЕС, така и от всеки член на Съюза. 
						Има вероятност споразумението да бъде окончателно одобрено от ЕП следващия месец, когато 736-местното събрание ще трябва да гласува документа, приет в сряда. Процесът на ратифициране на ССА от страните, членки на ЕС, започна през юни т.г. и досега е завършил само в 11 страни. 
						Членовете на ЕП (ЧЕП) призоваха останалите 16 страни "да пристъпят бързо към процедурата по ратификация," съобщи в изявление от сряда законодателният орган на ЕС. В него бе цитиран и Йелко Кацин, постоянният докладчик на парламента за Сърбия, който е подчертал значението на ССА в процеса на интеграцията на западнобалканските страни в ЕС. 
						 "То дава на ЕС и на желаещите членство страни политическата и законова рамка за бъдещи отношения, което е допринесло много за стабилността на региона," каза словенският член на ЕП. "Това направи перспективите в ЕС осезаеми и постави присъединителните преговори в обозримото бъдеще." 
						76-членната Комисия по външни отношения прие в сряда втора проекторезолюция за Сърбия, приветствайки неотдавнашното решение на лидерите на ЕС да изпратят заявлението за членство на балканската страна в Европейската комисия (ЕК) за мнение. 
						 "Това е много положително развитие за целия регион, създаващо импулс, от който Сърбия трябва да се възползва," каза Кацин пред депутатите, които приеха документа с 51 на 3 гласа и двама въздържали се. 
						В проекторезолюцията обаче бе изтъкната необходимостта Сърбия да покаже пълно сътрудничество с Международния трибунал за бивша Югославия (МТБЮ), преди да може да напредне по пътя на интеграцията си в ЕС. 
						Това е "фундаментално условие за напредъка на Сърбия по пътя към членството в ЕС," цитира ЕП проекторезолюцията. Според белградското Радио Б92 в нея се подчертава още, че само арестът и предаването на двамата издирвани от МТБЮ бегълци от правосъдието и обвиняеми във военни престъпления - бившия босненски сръбски военен командир Ратко Младич и военновременния политически лидер на хърватските сърби Горан Хаджич - ще се смята за пълно сътрудничество с Трибунала на ООН. 
						Призовавайки за "незабавно" започване на диалог между сръбските и косовските власти, ЧЕП призоваха също двете страни да демонстрират ангажимент и готовност за компромис, което е съществено за дългосрочната стабилност и по-добър живот за хората в двете страни. 
						Те подчертаха също необходимостта Сърбия да осигури среда в която свободно да оперират силни и независими медии, без какъвто и да било политически натиск или други влияния. 
						Балканската държава трябва също "да приеме подходящи мерки и да положи пълни усилия за да ограничи възможностите" на гражданите й да злоупотребяват с безвизовия режим в ЕС, казаха ЧЕП. 
						Те призоваха също за по-нататъшни стъпки за уреждане на проблемите на бежанците и вътрешно разселените лица в Сърбия, както и за подобряване на правата на ромската общност в страната. 
						Давайки висока оценка на Сърбия за напредъка на реформите, проектодокументът от сряда отбеляза още необходимостта страната да се заеме с решаването на структурните икономически недостатъци, от които все още страда. Главно условие за страните, които се надяват да се присъединят към ЕС, е те да бъдат признати за функциониращи пазарни икономики, преди да влязат в Съюза. 
						Този документ ще бъде гласуван и на пленарно заседание на ЕП следващия месец.

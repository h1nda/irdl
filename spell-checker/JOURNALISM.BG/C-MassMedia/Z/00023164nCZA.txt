Хидросистема ще осигурява вода в Източна Македония
					09/07/2007
					Изкуствено езеро на р. Злетовица ще осигурява вода за пиене, напояване и производство на електроенергия на много общини в Източна Македония.
					От Зоран Николовски за Southeast European Times от Скопие – 09/07/07
 
					 
						
Язовирната стена ще бъде изградена на р. Злетовица. [hszletovica.com]
						Над 100 000 души в Източна Македония ще получат чиста вода за пиене, къпане и напояване през 2010 г. След три години, когато се очаква да завърши изграждането на хидросистемата "Злетовица", проблемите с водоснабдяването в общините Щип, Пробищип, Кратово, Свети Николе, Лозово и Карбинци ще бъдат решени, твърди правителството. 
						Хидросистемата ще бъде изградена на три етапа. Първият включва построяването на високата 75 м стена на язовир "Кнежево" на р. Злетовица и на водоснабдителна система -- състояща се от водопровод и пречиствателни станции -- за няколко общини. Изкуственото езеро в Осоговските планини, което ще се оформи след изграждането на язовирната стена, ще съдържа 23,5 милиона куб. м вода. 
						През втората фаза ще бъде изградена напоителна система за 3 100 хектара обработваема земя в Пробищип. Според експерти това е най-важната част от инвестиционния проект, която ще доведе до повишаване на земеделските добиви. 
						Третата част от системата включва изграждане на водноелектрически централи, които се очаква да произвеждат 56 милиона киловата електроенергия годишно. Главният директор на "Злетовица" Стоян Миланов заяви, че очаква строежът да започне в срок. 
						Строежът на стойност 150 млн. евро, финансиран от японското правителство, международни банки и македонското правителство, ще създаде нови работни места и ще осигури работа на местните строителни фирми. Това е печелившо начинание и една от най-големите инвестиции през последните години. Консорциум между македонските строителни фирми "Гранит" и "Бетон" спечели със своята оферта проекта и ще оглави реализацията му. 
						Местните жители казват, че очакват с нетърпение завършването на строежа. "Досега сме черпили вода главно от кладенци, но тя бе замърсявана от местен рудник, който изхвърляше отпадните си води в реката, а след това и в кладенците," каза жител на Пробищип. 
						Източна Македония бе неоправдано пренебрегван регион през последните години, каза премиерът Никола Груевски по време на церемонията за първата копка на 13 юни. Чрез тези и други мерки правителството се стреми да създаде равномерно регионално развитие. 
						"Проектът е само една от редицата мерки, предвидени в образователните, икономическите и инфраструктурните планове, които правителството реализира в тази част на страната," каза Груевски. 
						Идеята за такава хидросистема е възникнала преди около 50 години. Първият план е бил изготвен преди 20 години, но е бил замразен поради липса на средства.

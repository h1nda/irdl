Турците искат правосъдие за убийците на журналиста Хрант Динк
					21/01/2008
					При отбелязването на първата годишнина от убийството на турския журналист от арменски произход Хрант Динк хиляди хора настояха в събота за предаване на виновниците на правосъдието.
					(Заман - 21/01/08; Бианет - 20/01/08; Ройтерс, АП, АФП, ДПА, ЮПИ, Би Би Си - 19/01/08; Амнести Интърнешънъл, Репортери без граници - 18/01/08) 
 
					 
						
Демонстранти държат плакати с надпис "За Хрант, за справедливост" в събота (19 януари), по време на церемония по повод първата годишнина от убийството на журналиста в Истанбул. [Гети Имиджис]
						Хиляди хора се събраха в центъра на Истанбул в събота (19 януари), за да отбележат първата годишнина от убийството на турския журналист от арменски произход Хрант Динк. 
						С плакати "За Хрант, за справедливост" в ръце присъстващите поставяха червени карамфили на мястото, където основателят и редактор на двуезичния турско-арменски седмичник "Агос" бе видян за последно жив. Динк, който посвети живота си на помирението между своята общност и мнозинството на турците мюсюлмани, бе застрелян на 19 януари 2007 г. пред редакцията на вестника си. 
						Огромен портрет на журналиста от арменски произход покриваше част от сградата, където бе работил, а на улицата бяха запалени свещи, докато присъстващите отбелязаха с едноминутно мълчание точния час, в който той бе застрелян от Огюн Самаст, краен националист от черноморския град Трабзон. 
						"Стоим на тротоара, където се опитваха да измият кръвта му със сапун," каза вдовицата на Динк, Ракел, на церемонията, на която според съобщенията са присъствали 10 000 души. "Днес сте тук за справедливост. От мълчанието ви напира вик за справедливост." 
						Самаст, който незабавно се призна за виновен в убийството и 18 други лица, повечето от които също от Трабзон, са подсъдими в Истанбул. 
						Твърдейки, че има унищожени доказателства и че властите са отказали да разследват предполагаемото участие на членове на турските сили за сигурност в заговора за убийството, адвокатите, представляващи семейството на Динк, определиха следствието като опорочено. 
						"Излишни административни решения блокираха съдебните разследвания срещу държавни служители, които трябваше да бъдат проведени," е заявил един от адвокатите, Бахри Байрам Бален, цитиран от групата. "От първоначланото разследване някои проучвания ... не бяха проведени правилно, тъй като силите за сигурност не взеха участие." 
						По повод на първата годишнина "Репортери без граници" и "Амнести Интърнешънъл" призоваха турските власти да изправят пред правосъдието всички замесени в случая. Те отново призоваха за премахване на спорния Член 301, съгласно който е престъпление да се обижда "турската национална идентичност" и който бе използван срещу десетки турски журналисти, писатели и интелектуалци. 
						Динк бе преследван по обвинения в "обида на турската национална идентичност" след публикуването на статия, в която бе определил убийствата на приблизително 1,5 милиона арменци по време на Първата световна война като "геноцид", което не съвпада с официалната турска позиция по въпроса. Той бе осъден и получи шестмесечна условна присъда през юли 2006 г. 
						"Продължаващото потискане на свободата на изразяване в Турция създаде атмосфера на смъртна нетърпимост, която кулминира в убийството на Хрант Динк," заяви в петък изследователят на Турция от "Амнести Интърнешънъл" Андрю Гарднър. "Освен прилагането на провежданите правни реформи трябва да се осъществи и спешна законодателна реформа. Властите трябва да се възползват от възможността да подобрят защитата на основните права и свободи на всички граждани в новата конституция, която се изготвя в момента." 
						Турският министър на правосъдието Мехмет Али Сахин каза пред журналисти в събота, че проектоизмененията на Член 301 скоро ще бъдат внесени в парламента. 
						Според "Репортери без граници" предложените промени "далеч не удовлетворяват" техните призиви за пълно премахване на спорното законодателство, тъй като "предложената поправка не предлага решение на проблема с произволното прилагане на члена от съдиите."

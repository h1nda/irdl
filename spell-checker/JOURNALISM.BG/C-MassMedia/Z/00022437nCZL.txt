Ръководителят на проучвателната мисия на ООН: етническите общности в Косово продължават да бъдат силно разединени
					03/05/2007
					 
						НЮ ЙОРК, Съединени щати -- Ръководителят на проучвателната мисия на Съвета за сигурност на ООН посланикът на Белгия в ООН Йохан Вербеке, брифира Съвета в сряда (2 май) за резултатите от неотдавнашното посещение в Прищина, Белград, Брюксел и Виена. Той съобщи, че етническите общности на косовските албанци и сърби остават разединени по отношение на възгледите им за бъдещето и добави, че изграждането на многоетническо общество ще изисква "съществено усилие".
						Също в сряда около 3 000 косовски албанци организираха митинг в Прищина в подкрепа на бившия премиер Рамуш Харадинай, срещу когото понастоящем се води процес в Трибунала на ООН за военни престъпления в Хага. Бившият командващ Армията за освобождение на Косово е обвинен в престъпления срещу албанци и неалбанци по време на конфликта през 1998-1999 г. (Уеб-сайт на ООН, Танюг, РФЕ, РТК, Телеграфи, КосоваЛайв - 02/05/07)

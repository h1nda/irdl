Случаи на свински грип в Кипър и Гърция
					31/05/2009
					 
						НИКОЗИЯ, Кипър -- Кипърските власти потвърдиха, че в страната е бил регистриран първият случай на свински грип в събота (30 май). Резултатите от изследванията показват, че 29-годишната молдованка, която се е завърнала наскоро от САЩ, е заразена с вируса А/H1N1, заяви пред репортери министърът на здравеопазването Христос Патсалидес. Понасатоящем тя е под медицинско наблюдение в специално отделение на болница в Лимасол. Патсалидес добави, че още един човек, който е пътувал в същия самолет, е показал симптоми на свински грип и е поставен под наблюдение.
						В петък институтът "Пастьор" потвърди четвъртия случай на свински грип в Гърция - 23-годишна жена, пристигнала от Ню Йорк миналия четвъртък. Жената се лекува в болница "Сотириа" в Атина. Вторият и третият пациент, диагностицирани със свински грип в Гърция, все още са в болница, но вече са добре и скоро ще бъдат изписани, съобщават местните медии.
						Междувременно лаборатория в Лондон потвърди позитивните резултати от изследванията за свински грип на трима пациенти в Румъния. Пациентите - 30-годишна жена, детето й и баща й - се лекуват в болница за инфекциозни болести в Букурещ, като състоянието им е добро, съобщават от министерството. (Евениментул Зилеи - 31/05/09, КНА, Филелефтерос, Симерини, Фамагуста Газет, Ройтерс, AП, Синхуа, Елефтерос типос, Ta неа, Медиафакс, Зиаре - 30/05/09, AНА-МПА. Нафтемпорики, Ин.нюз, Катимерини, EРТ, СКАИ, Синхуа - 29/05/09)

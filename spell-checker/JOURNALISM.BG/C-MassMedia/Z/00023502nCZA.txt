Гражданите на Призрен се надяват на по-добро бъдеще
					10/08/2007
					Забаванията в процеса за статута попариха надеждите в най-разнородния в културно отношение град на Косово. Независимо от това някои остават оптимисти.
					От Блерта Фоничи-Кабаши за Southeast European Times от Призрен/Кориша – 13/08/08
 
					 
						
Жена седи на стъпало в Призрен, Косово. Забаванията в процеса за статута попариха надеждите за икономическо възстановяване на провинцията. [Гети Имиджис]
						Призрен, исторически град в Косово, остава най-разнородната в културен и етнически аспект община в провинцията. Големи групи босненци, турци и роми живеят заедно с етническите албанци, които са мнозинство в региона. Значителен брой косовски сърби живеят в охранявани жилищни комплекси, анклави и малки селца. 
						"Призрен е бил столица на Косово преди много години," казва Ружди Муцай, който живее в близкото село Кориша. Макар и да се гордеят с наследството на града, той и останалите жители на района далеч не са уверени в бъдещето. Мнозина се борят за прехраната си в условията на слаба икономика и лоши перспективи за работа. 
						"Не можем да намерим работа," казва Муцай. "Поради това сме принудени да се занимаваме със земеделие… Свършихме цялата си работа за лятото, а сега какво да правим през есента и зимата?" 
						Нерешеният въпрос със статута на Косово задълбочи чувството на песимизъм не само в Призрен, но и в цяло Косово. Перспективите за политическо споразумение се отдалечават, а с това намаляват и надеждите за икономическо възстановяване. 
						"Не знам какво правят със съдбата ни," казва Башким, братовчед на Муцай. "Мисля, че ние сме пример, [който трябва да се види] от света." 
						Западът трябва по-бързо да признае статута на Косово, каза той. "Не трябва да чакат да видят какви са намеренията на Русия, защото Русия е съюзник на Сърбия, а и е само една държава." 
						Сърбите в Призрен бяха обект на етнически нападения по време на бунтовете в Косово през март 2004 г. Днес те смятат, че животът им е затруднен – не толкова от заплахата от насилие, колкото от безработицата. 
						"Ние не сме изолирани. Можем свободно да се разхождаме в града, но нямаме работа," каза сърбин, който не пожела да се разкрива самоличността му. Властите в Белград, каза той, трябва да направят повече, за да помогнат на косовските сърби, а не да се задоволяват само с речи и декларации. 
						"Ако те ни представляват, трябва и да работят за нас," каза той за Southeast European Times. 
					
						Местните власти призовават за търпение и твърдят, че нещата се оправят. Председателят на община Призрен, Екрем Криезиу, казва, че Призрен се възстановява и постепенно се превръща в европейски град. 
						"Ясно се виждат промените в инфраструктурата, образованието, линейките и други неща," каза Криезиу за Southeast European Times. 
						Нивото на безработицата е високо, както и на други места в Косово, признава Криезиу, изразявайки надежда, че след решаването на въпроса за статута ще има повече възможности за работа. 
						Някои обикновени граждани споделят оптимизма му. "Вярваме в нашите власти и смятаме, че след определянето на окончателния статут Призрен ще стане като Прищина," казва учителят Наим Гаши. 
						Подобно на много други, когато говори за по-добър живот, Гаши има предвид възможности за работа. 
						"Надявам се да отворим нови фабрики, които да наемат на работа много хора," казва той. 
						Студентката по медицина Нита Кабаши се надява, че в бъдеще ще може да работи в Призрен като лекар. "Надявам се да имаме частни болници в Призрен, защото държавните болници нямат достатъчно места за лекари. Така че се надявам да мога да си намеря работа," казва Кабаши, която се дипломира тази година. 
						"Вярвам, че когато стана лекар, Косово вече ще е независима държава," казва тя. 
						Турците в Призрен също смятат, че икономическите им перспективи са свързани с въпроса за статута. "Сега сме много добре, но смятаме, че идват по-добри дни," каза Лютфи Ибиш. Той каза, че е чул по телевизията, че ЕС ще помогне на Косово да се интегрира в структурите му. 
						Турската общност в Призрен е уважавана и влиятелна сред обществото, а турският език се използва масово, дори и от хора, които не са етнически турци. 
						Призрен е с население от около 170 000 души, повечето албанци. Той е административна столица на община Призрен, чието население е около 221 000 души и включва жителите на града и на 76 села, които са част от общината.

ЕС призова Румъния да засили борбата срещу корупцията
					13/01/2009
					 
						БРЮКСЕЛ, Белгия -- В понеделник (12 януари) председателят на Европейската комисия Жозе Мануел Барозу призова Румъния да демонстрира конкретни резултати в реформирането на съдебната си система и борбата с корупцията. Румъния трябва да убеди останалите членки на ЕС, че може да изпълни своите задължения, каза Барозу на пресконференция след срещата си с румънския президент Траян Бъсеску и министър-председателя Емил Бок в Брюксел. Той призова също така Букурещ да разшири възможностите си за усвояване на структурните фондове от ЕС. В същото време обаче той похвали Румъния за това, че е "много активен член" на ЕС от присъединяването си през 2007 г. и че играе "важна роля" в региона.
						Други новини от понеделник -- Управляващата в Румъния Социалдемократическа партия оттегли подкрепата си за министъра на вътрешните работи Габриел Опря, според съобщенията, след като той е назначил четирима държавни секретари без одобрението на партията. Заместник министър-председателят Дан Ника може да стане временно изпълняващ длъжността вътрешен министър. (Зиуа, Гардианул, Евениментул Зилеи, Журналул Национал - 13/01/09; EUObserver, Агерпрес, Медиафакс, Финанчиарул, Хотнюз, ЮПИ, АП - 12/01/09)

Върховният представител Лайчак ще подготви нови мерки за ускоряване на интеграцията на БиХ в ЕС
					14/01/2009
					 
						САРАЕВО, Босна и Херцеговина (БиХ) -- Върховният представител Мирослав Лайчак каза във вторник (13 януари), че планира да изготви комплект от мерки, които да измъкнат БиХ от задънената улица, в която се намира сега по отношение на своите усилия за интегриране в ЕС, и че ще ги обяви до края на месеца. В интервю за "Дневни Аваз" Лайчак заяви, че той няма да налага хилядите страници европейско законодателство, а вместо това ще потърси начин за ускоряване на съответните реформи. Политиците в БиХ трябва да променят своя начин на мислене, нещо, което не може да бъде наложено от чужбина, коментира Лайчак. Той отбеляза също така, че никакви реформи не са били осъществени след подписването на Споразумението за стабилизация и асоцииране с ЕС през юни. Лайчак е на мнение, че това е решаваща година за кандидатурата на БиХ за ЕС, тъй като страната или ще напредне заедно със своите съседи от региона - Сърбия, Черна гора и Македония - или ще изпадне в застой. (Дневни Аваз, РТРС, СРНА - 13/01/09)

Бизнес: „Бенетон” отваря завод в Сърбия
					04/02/2011
					Италианският производител на облекло ще осигури работа за 2 700 души в Ниш. Още в деловите новини: ЕИБ одобри заем за Македония; три банки в Косово регистрират печалба.
					 
						
В Ниш ще бъде изграден завод на стойност 43 млн. евро. [Ройтерс]
						Италианският производител на облекло „Бенетон” планира да изгради завод на стойност 43,2 млн. евро в сръбския град Ниш. Новият завод ще осигури работа на около 2 700 души, а правителството ще субсидира всяко ново работно място с 9 000 евро. Споразумението между италианската компания и правителството беше подписано в понеделник (31 януари). 
						*** 
						Британският фонд за инвестиции в недвижими имоти „Емърджинг Маркет Пропърти” (ЕМП) планира да инвестира през следващите 5-7 години до 100 млн. евро в Хърватия, заяви в сряда (2 февруари) директорът на ЕМП Пол Айбътсън за деловия всекидневник „Пословни Дневник”. Бизнеспланът предвижда да се инвестира в апартаменти в големи градове като Риека и Сплит, както и в логистични складове. 
						*** 
						Световната банка одобри нова стратегия за партньорство с Черна гора за периода до 2014 г. Стратегията предвижда програма за кредитиране в размер на 215 млн. щ.д., която трябва да помогне на Подгорица да засили институционалния капацитет и конкурентоспособността си в рамките на процеса на интеграция в ЕС. През 2013 г. ще бъде направен преглед на напредъка по програмата. 
						*** 
						Европейската инвестиционна банка е одобрила заем от 130 млн. евро за Македония за изграждането на участък от магистрала от Коридор № 10, съобщи в сряда (2 февруари) финансовото министерство. Средствата ще бъдат използвани за 28-километровия участък от Демир Капия до Смоквица. 
						*** 
						
						Албанският износ за Косово се е увеличил с 364 % през 2010 г. в сравнение с предходната година, съобщиха в сряда (2 февруари) медиите в Тирана. Според регистрираните от митниците данни износът е бил предимно от цимент, необработени минерали, плодове и зеленчуци. Рекордното повишение се дължи до голяма степен на новата магистрала, която свързва двете страни. 
						*** 
						Три косовски банки публикуваха положителни резултати за 2010 г. въпреки икономическата криза, съобщиха в сряда (2 февруари) медиите в Прищина. „Райфайзен Банк – Косово” е регистрирала печалба от 11,3 млн. евро, 27 % повишение в сравнение с 2009 г. Словенската „НЛБ Прищина” обяви печалба от малко над 4 млн. евро, а албанската "Национална търговска банка" за първи път от започването на дейността си в Косово отчита положителен финансов резултат от операциите си в Косово в размер на 441 000 евро. 
						*** 
						Операторът на букурещкото метро „Метрорекс” планира да разшири мрежата си с нова линия, съобщи във вторник (1 февруари) новинарският всекидневник „Гъндул”. Новата линия ще бъде с дължина 25 км. Очаква се разходите за строителството и закупуването на нови влакове да бъдат около 1,3 млрд. евро. 
						 *** 
						Азербайджан планира да продава 700 млн. куб. м газ годишно директно на Гърция, заобикаляйки Турция, заяви в сряда (2 февруари) азербайджанският министър на енергетиката Натиг Алиев. Съобщението беше направено след среща на междуправителствената комисия за икономическо сътрудничество между Азербайджан и Гърция. 
						
						(Различни източници – 28/01/11-04/02/11)

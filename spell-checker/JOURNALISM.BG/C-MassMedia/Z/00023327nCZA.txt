Македонски град чества бирата 
					24/07/2007
					Петият ежегоден "Пивофест" се проведе миналата седмица в гр. Прилеп, Македония. Традиционният местен празник на бирата се е превърнал в истинска туристическа атракция.
					 От Марина Стояновска за Southeast European Times от Скопие -- 24/07/07
 
					 
						
Четвърт милион души посетиха фестивала. [Томислав Георгиев]
						"Градът под Марковите кули" -- както обикновена се нарича Прилеп в Македония -- бе сцена на бирата и скарата миналата седмица. "Пивофест" бе организиран за първи път преди пет години по инициатива на местното самоуправление и пивоварния завод в Прилеп. 
						Тази година шест пивоварни завода от Македония и чужбина представиха постиженията си в пивоварството на заемащия 8 000 кв. м площад "Методия Андонов Ченто". 
						Жителите и гостите на Прилеп бяха залети с бира между 12 и 15 юли. Те изпробваха марките пиво "Скопско", "Златен дъб", "Лашко", "Бавария Каменца Зофман" и др. 
						За храната, наред с щандовете на местните търговци, се грижеха ресторантьори и фирми за хранене от Лесковац, Сърбия -- град, известен със своите специалитети на скара. 
						Около 250 000 гости от Македония, Гърция, България и Сърбия посетиха Прилеп за фестивала. Бяха изконсумирани над 100 тона бира и повече от 20 тона храна. Фестивалът бе открит от македонската певица Елена Велковска и фолклорния ансамбъл "Яне Сандански" от Мелбърн, Австралия. 
						Фестивалът традиционно се провежда през юли, когато много македонски емигранти идват на гости на свои роднини и се наслаждават на почивката си. 
						"Пивофест" вече е позната търговска марка в Македония. Събитието е добра възможност градът да бъде посетен от много местни и чужди гости," каза кметът на Прилеп Марян Ристевски. Той и директорът на пивоварния завод в Прилеп Сашо Самарджиоски бяха домакини на няколко министри от правителството. 
						Вицепремиерът Зоран Ставревски го нарече идеален пример за това как едно скромно замислено събитие може да се развие в истински регионален фестивал.
						Другите гости изглеждаха също толкова доволни. "Прекарваме си страхотно," каза Здравко Талески, македонски емигрант в Австралия. "Надявам се, че ще се провежда още много години." 
						Хотелите в Прилеп и частните квартири бяха изцяло заети. "Не съм виждал толкова много хора на едно място в Македония. Поздравявам властите на Прилеп за успешно организираното събитие. Със сигурност ще дойда пак догодина," каза Иван Кавазов, гост от Гевгелия.

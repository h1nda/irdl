Силно земетресение разтърси източна Турция
29/01/2003
Земетресение със сила 6,5 по скалата на Рихтер разтърси планинската област в източна Турция рано в понеделник (27 януари). Поне един човек е загинал, а няколко са ранени. Епицентърът се е намирал в слабонаселената провинция Тунджели, на 820 км източно от Анкара.
(Анадолска агенция - 28/01/03; АП, Ройтерс, БиБиСи, СиЕнЕн, Скай нюз, Online.ie - 27/01/03; БиБиСи - 22/06/02; 19/08/99; 17/08/99)
 
 
Земетресение със сила 6,5 по скалата на Рихтер разтърси планинската област в източна Турция рано в понеделник (27 януари). Поне един човек е загинал, а няколко са ранени. Епицентърът на земетресението се е намирал в близост до град Пюлюмюр в слабонаселената провинция Тунджели, на 820 км източно от Анкара. Трусът, който е усетен и в съседните провинции Сиваш, Ерзинджан и Ерзурум, е разрушил домовете в поне пет села.
"Мисля, че в селата има големи разрушения", каза турският министър на обществените работи Зеки Ергезен при отлитането си за регионалния център Елазиг. "Сила от 6,5 бала е твърде голяма. Ефектите могат да бъдат опустошителни", добави той.
Единственият смъртен случай е на 65-годишна жена от село Сагламташ, близо до Пюлюмюр, която е загинала при срутване на дома й.
Според данни на сеизмологичния център Кандили в Истанбул, земетресението е разтърсило Пюлюмюр в 7:25 ч сутринта местно време, и е било последвано от три вторични труса със сила 3,1 по скалата на Рихтер, които също са били усетени в близките райони. Около 223 вторични труса със сила под 3,0 по скалата на Рихтер са регистрирани в Пюлюмюр между 7:26 в понеделник и 9:03 във вторник.
Министър Ергезен съобщи за АП, че трима студенти са били ранени след като в паниката са скочили от прозореца на тяхното общежитие. Други трима души в провинция Ерзинджан са били ранени при подобни обстоятелства.
Според кмета на Пюлюмюр Месут Джошкун, цитиран от медиите, земетресението е разрушило няколко сгради и има спешна нужда от палатки, тъй като хората се страхуват да се върнат по домовете си, независимо от ниските температури. Някои пътища са блокирани от паднали канари. Всичко това, в съчетание с лошите климатични условия, затруднява много работата на спасителните екипи.
През 1967 г. земетресение със сила 6,2 по скалата на Рихтер уби 97 души в Пюлюмюр. Преди около десет години, при земетресение със сила 6,8 бала с епицентър до Ерзинджан загинаха повече от 650 души. Някои от най-унищожителните земетресения през последните години са убили над 18 000 души. Голяма част от страната е разположена върху геологична пукнатина с дължина 1 000 км, наречена Северноанадолски разлом. Смята се, че от 1937 г. насам тя е причинила около дузина земетресения със сила над 6,7 бала.

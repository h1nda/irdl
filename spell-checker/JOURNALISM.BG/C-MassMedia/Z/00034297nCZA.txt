Косово взема мерки срещу „незаконните“ сръбски телефонни мрежи
					26/04/2010
					Хиляди сърби не получават телефонна услуга, след като косовските органи спряха определените от властите като нелицензирани мобилни телефонни мрежи.
					От Линда Карадаку за Southeast European Times от Прищина -- 26/04/10
 
					 
						
Косовското правителство посочи, че вече няма да допуска нелицензирани мобилни телефонни услуги. [Гети Имиджис]
						В края на седмицата косовските власти спряха нелицензираните телефонни мрежи, експлоатирани от сръбски доставчици, като посочиха, че това действие е опит за прилагане на закона и „създаване на условия за нормална работа“. 
						По заповед на Регулаторния орган по далекосъобщенията (РОД) полицията прекъсна кабели и премахна оборудване, собственост на сръбските доставчици „Телеком Сърбие“, „Теленор“ и ВИП. Акцията е започнала в 5 ч. сутринта в петък (23 април) и е приключила на следващия ден. 
						Много косовски сърби не разполагат със стационарни телефони и така се оказаха без никакво средство за телефонна връзка. Смята се, че засегнатите са хиляди, въпреки че живеещите близо до северната граница все пак получават сигнал от предаватели в Сърбия. 
						Междувременно косовската „Пощенска и телекомуникационна компания“ започна да разпространява безплатни SIM карти и номера за достъп за мобилния оператор „Косово Вала“ в Грачаница и други населени със сърби места. 
						Директорът на РОД Екрем Ходжа заяви, че неговата агенция ще следи ситуацията и ще проверява дали незаконните мрежи няма да бъдат свързани отново. Ако това стане, каза той, РОД ще ги изключи отново. 
						В съобщение за пресата правителството посочи, че действията са законни и спирането не е насочено "срещу етническа група или определена държава, а срещу всички онези оператори, които не са спазили действащите законови норми". 
						Белград обаче твърди, че мерките са част от общите усилия на косовските албански власти за сплашване на сръбските общности. 
						"Въпросът за лицензите на доставчиците от Сърбия беше поставен няколко пъти", заяви държавният секретар на Сърбия за Косово и Метохия Оливер Иванович, като добави, че мобилните оператори все още имат право да работят съгласно получените преди 1999 г. разрешения. 
						Косовските сърби организираха мирен протест в Грачаница в понеделник. Според Горан Аршич, местен сръбски лидер, "ще бъде изпратено ясно послание... че сърбите няма да приемат да бъдат шантажирани." 
						Прекъсването на мобилните услуги е "въведение към натиска, който ще бъде упражнен впоследствие", тъй като Прищина се стреми да интегрира училищата, здравната система и другите услуги в държавните структури, каза Аршич в коментар, цитиран от Б92 и „Танюг”. 
						След експлозия в петък вечерта бяха повредени предавател и антена на косовската компания за мобилни телефони услуги ИПКО, очевидно в отговор на мерките. Това стана в северното село Рударе, близо до Звечан. 
						В неделя подобна вандалска акция унищожи предавател на ИПКО близо до северния град Лепосавич. Повредено е и оборудване, собственост на мобилната телефонна мрежа „Вала”. 
						В края на седмицата КФОР направи изявление, в което изрази загриженост. 
						"КФОР признава, че много потребители на мобилни телефонни услуги са разочаровани от внезапното прекъсване на услугата... но категорично не одобрява действия, които биха могли да застрашат безопасността и сигурността, като например използването на взривни устройства." 
						КФОР също така призова косовските институции да "прилагат прозрачен подход, когато предприемат действия, които оказват значително въздействие върху ежедневието на която и да е част от населението на Косово, така че засегнатите лица да могат да вземат необходимите мерки в разумен срок".

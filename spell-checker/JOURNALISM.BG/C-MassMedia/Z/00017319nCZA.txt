Предизвикателствата пред Албания през 2006 г.
		22/01/2006
		Избирателната реформа и борбата с корупцията са двете основни проблемни области за Албания по пътя й към сключване на Споразумение за стабилизация и асоцииране с ЕС.
		От Ерлис Селимай за Southeast European Times от Тирана -- 20/01/06
 
		 
			
Избирателната реформа ще бъде едно от главните препятствия пред Албания тази година. [АФП]
			С напредването на 2006 г. Албания се приближава към важен момент от развитието си. Европейската комисия заяви, че възнамерява да приключи преговорите по Споразумението за стабилизация и асоцииране (ССА) със страната тази пролет, като така проправи пътя за евентуално членство в ЕС. Тя обаче предупреди, че ССА зависи от постигнатия напредък в осъществяването на необходимите реформи. 
			Процесът на ССА бе труден за Албания, в сравнение с други страни от региона, според Скендер Минджози, директор на тиранския ежедневник "Газета Шкиптаре". 
			"В продължение на повече от три години Албания преговаря по споразумение, които от техническа гледна точка се смята за сключено," каза Минджози за "Гласът на Америка". "Но всяка година имаше проблеми, свързани с вътрешнополитическата стабилност и избирателните процеси. В резултат на това отговорът на ЕК бе много условен." 
			Тази година Албания ще проведе и местни избори, които ще са проверка за способността й да провежда свободни и честни избори в съответствие с международните стандарти. Очаква се този месец политическите партии да започнат преговори по избирателната реформа -- един труден въпрос през последното десетилетие. 
			 Предишните избори, каза Минджози, създадоха лош прецедент: всеки път, след като процесът се организира, политическите партии се втурват да го критикуват и да правят промени в избирателния кодекс. 
			"Последните местни избори се проведоха според "правилник", който сега мнозина смятат за неприемлив. Честните избори зависят от способността на политическите партии да намерят общ език, но е важна и ролята на международната общност. Нейната роля според мен трябва да бъде по-ограничена, отколкото досега," каза Минджози. 
			Друга важна област е борбата с корупцията. Премиерът Сали Бериша дойде на власт през 2005 г. с платформа за борба с корупцията, като обеща да предприеме решителни действия срещу явлението. Според анализатора Анди Бушати с корупцията може да се води битка, но кабинетът на Бериша не може да направи това сам. 
			"Необходима е политическа воля, за да се води борба с корупцията и властите и гражданите да видят резултатите от нея. Мисля, че правителството не трябва да злоупотребява с тази борба. Ако правителството иска да се бори с корупцията, то не може да направи това, ако не действа заедно с други независими институции," каза Бушати.

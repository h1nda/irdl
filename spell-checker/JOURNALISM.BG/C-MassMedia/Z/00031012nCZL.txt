Билд обвини босненските лидери за провалите по въпроса за визите
					22/07/2009
					 
						БРЮКСЕЛ, Белгия -- Шведският външен министър Карл Билд, чиято страна понастоящем е ротационен председател на ЕС, приветства във вторник (21 юли) премахването на визовите изисквания за гражданите на Македония, Сърбия и Черна гора, желаещи да пътуват в страните от ЕС. В същото време обаче той отхвърли критиките срещу Европейската комисия за изключването на Албания и Босна и Херцеговина от така наречения "бял шенгенски списък". "Политическите лидери на Босна са хронично неспособни да постигнат съгласие. Те водят отново с думи една война отпреди 15 години", каза Билд, добавяйки, че гражданите на БиХ са "жертви на неспособността на своите политически лидери да постигнат съгласие".
						Междувременно в Прищина различни обществени групи искат ЕС да включи Косово в процеса на либерализация на визовия режим. Деветнадесет политически фигури, включително един косовски сръбски политик, са се подписали под призив с искане Европейската комисия да преразгледа своето решение. (Зери, Експрес, Коха Диторе, Косова Сот - 22/07/09; Клан Косова, Кохавижън, Файненшъл Таймс, МИА - 21/07/09)

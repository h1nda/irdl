Турция протестира срещу предложения референдум във Франция за членството в ЕС
					04/06/2008
					 
						АНКАРА, Турция -- Във вторник (3 юни) външното министерство остро разкритикува планирания във Франция референдум за кандидатурите за членство в ЕС. Подобна инициатива има за цел да постави нови пречки пред желанието на Анкара да се присъедини към блока, се казва в изявлението на министерството. Миналата седмица френските депутати одобриха проект за институционална реформа, която изисква провеждането на референдум за кандидатурата за ЕС на всяка страна, чието население надвишава 5 % от населението на Съюза. Със своето население от 70 милиона Турция попада под разпоредбите на закона. Френският президент Никола Саркози се противопоставя на пълното членство на Турция, като вместо това предлага статут на "привилегирован партньор". (Заман - 04/06/08; АФП - 03/06/08)

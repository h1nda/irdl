Трафикът през Босфора ще бъде нарушен заради срещата на върха на НАТО
11/06/2004
 
АНКАРА, Турция -- Външният министър Абдула Гюл заяви в четвъртък (10 юни), че Босфорът ще бъде затворен за преминаващи съдове на 28 и 29 юни, дните, в които ще се провежда срещата на върха на НАТО в Истанбул. Местната преса обаче съобщи, че корабоплаването ще бъде ограничено, но не напълно забранено, тъй като едно пълно затваряне би било в разрез с Конвенцията от Монтрьо. Пасажерските кораби ще бъдат пропускани, но не и петролните и газови танкери, както и други съдове, пренасящи възпламеними материали. По време на срещата на върха районът ще бъде под 24-часово въздушно наблюдение, а в Истанбул ще бъдат разположени 30 000 души, отговарящи за сигурността. (Анадолска агенция, НТВ - 10/06/04)

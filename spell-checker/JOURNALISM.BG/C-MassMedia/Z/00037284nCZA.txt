Турция се завръща в Давос
					03/02/2011
					Станалото водеща новина напускане преди две години не прекрати участието на Турция.
					От Алакбар Рауфоглу за Southeast European Times -- 03/02/11
 
					 
						
Турският премиер Реджеп Тайип Ердоган демонстративно напусна заседанието на комисия на Международния икономически форум на 28 януари 2009 г. [Ройтерс]
						Преди две години турският премиер Реджеп Тайип Ердоган демонстративно напусна сцената по време на дискусия на комисия на Международния икономически форум, заявявайки, че за него Давос е "минало". 
						Напускането му бе кулминацията на драматичен сблъсък с израелския президент Шимон Перес на тема ивицата Газа. Оплаквайки се, че на Перес му е дадено повече време за изказване, Ердоган поиска от модератора допълнителна минута и се впусна в гневно осъждане на израелската политика. 
						Сцената бе приета добре у дома, където многократните възклицания на Ердоган "Една минута!" се превърнаха в популярна фраза. Една местна фирма дори пусна в продажба чорапи "Една минута", които бяха едни от най-модните по улиците на Истанбул," припомня политологът Али Чаркоглу. 
						 Извън политическия театър анализаторите казват, че Давос продължава да бъде важен за Турция. Макар че самият Ердоган удържа на думата си и не се е завръщал там, Анкара продължава да изпраща представители на най-високо равнище. На 41-вата среща на върха миналата седмица там бе вицепремиерът Али Бабаджан. 
						"Това, което се случи в комисията преди две години, бе игра на премиера Ердоган," казва ръководителят на Анадолската фондация за стратегически проучвания, професор Гьокхан Чапоглу. 
						"Две седмици преди форума в Давос опозицията в Истанбул организира протест срещу действията на Израел в Газа с 500 000 привърженици," каза той за SETimes. "Ердоган, чиято партия тогава водеше предизборна кампания, имаше имиджа на приятел на Израел." 
						 "Давос помогна на Ердоган на местния [фронт]," каза той. 
						"По-добре щеше да бъде, ако инцидентът в Давос никога не се бе случвал," каза турският външен министър Хикмет Четин. Поведението на израелския лидер наистина бе необичайно, добави той, но Турция "преигра". 
						Основният приоритет би трябвало да бъде имиджът на Турция в региона и способността й да функционира като регионален посредник, смята Четин. "Има ценности, които са важни. Добрите отношения с Израел са от полза и за двете страни," добави той. 
						"Политиката на "една минута" вече е минало," съгласява се Чапоглу. "Хората се интересуват повече от това накъде върви страната им, затова Турция е пак в Давос."

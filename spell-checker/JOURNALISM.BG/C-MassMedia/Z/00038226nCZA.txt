Тъжна снимка: жертвите, дадени от едно семейство
					19/04/2011
					Спомените на една жителка на Тирана за бруталността на комунистическия режим се споделят от толкова много хора.
					От Линда Карадаку за Southeast European Times от Тирана -- 19/04/11
 
					 
						
"…В 5 часа сутринта се чуваха изстрели край реката Кири, комунистите екзекутираха хора," спомня си Клара Лули Широка. [Aнa Пекмези/SETimes]
						Албания не разполага с официални данни за броя на убитите, преследвани или пратени в концлагери и изолирани райони противници на комунистическия режим. 
						Но асоциацията на бившите политически затворници, цитирана от албанския всекидневник "Шчип", изчислява, че между 1946 и 1991 г. от режима са били убити 5 577 мъже и 450 жени. Семействата, дори и далечните роднини на "враговете", са плащали и по други начини. 
						Много жени бяха пращани в затвора за години по обвинения в "агитация и пропаганда" срещу режима, оставяйки цяло поколение деца да се грижи в голяма степен само за себе си. 
						 Клара Лули Широка, на 72 години, е имала трагичен живот. 
						Той започва през 1944 г., когато баща й Гелош Лули, офицер от кариерата при режима на крал Зог, заминава в планините на север да се бие с партизаните, където пада убит. "Неговите идеи противоречаха на тези на комунистите," каза Клара. 
						През 1945 г. вдовицата и двете му малки дъщери са откарани с камион заедно с други. 
						"Спомням си, когато ни пратиха във Валиас. Бяхме голяма група, общо около 30 семейства. Младите мъже и по-силните жени събраха клони от дърветата и направиха легла. Някои други почистиха мястото и няколко жени използваха голям казан да сварят макарони," спомня си Клара. 
						По-късно в Кучова цялата група била оставена в продължение на дни в двора на затвор, където спели на земята. "Даваха ни само малко царевичен хляб и по един праз на семейство," добавя тя. 
						Непрекъснатите местения продължили до 1948 г., когато комунистите решили да ги пратят обратно в Шкодра. Дотогава те останали само с малък куп дрехи и един малък куфар. 
						Избягвали да гледат в очите бившите си познати заради безопасността на всички засегнати. 
						"Хората, дори и тези, които познавахме, ни подминаваха и извръщаха глава в другата посока, или пък ние извръщахме глави в другата посока, така че да не им създаваме проблеми. [Това беше], когато се чуваха изстрели в 5 часа сутринта при реката Кири, комунистите екзекутираха хора," обяснява тя. 
						Нейна роднина, Катрина Луц Ниши, успяла да ги подслони, но условията за живот били много скромни. 
						След това комунистите отвели майката на Клара и я осъдили на пет години затвор за агитация и пропаганда. Двете й малки дъщери останали сами с Катрина, която правела, каквото може, да ги издържа. 
						"Майка ми беше много силна жена. Казваше ни: "Горе главите, помнете на кого сте дъщери...", казва Клара. Елена починала след 1990 г. и доживяла падането на комунизма. 
						Клара се омъжила за Енгел Широка, чийто брат също бил в затвора "заради политика". Родили им се две деца. 
						"Майка ми обясняваше на моите деца какво се е случвало и защо сме в това положение. Тя им обясняваше комунистическата система. Показваше им къде ни е била къщата, която бе изгорена до основи от комунистите," обяснява Клара. 
						Но тя най-вече си спомня един от разказите на майка си за затвора. "В килията имало написано едно изречение, изровено в стената с нокът. То гласяло: "Бог е с нас!" Майка ми стояла и се молела на бог да ни избави и да може да излезе от онова място, разказва Клара пред SETimes.

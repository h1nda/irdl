БиХ и ЕС подписаха ССА
					17/06/2008
					"Големият ден за Босна и Херцеговина най-после настъпи, когато си припомним къде страната и гражданите й бяха преди 13 години и къде са сега,” заяви върховният представител в БиХ Мирослав Лайчак преди подписването на Споразумението за стабилизация и асоцииране в Люксембург. 
					От Юсуф Рамаданович за Southeast European Times от Сараево – 17/06/08
 
					 
						
Председателят на председателството на БиХ Харис Силайджич (вляво) и словенският външен министър Димитрий Рупел (вдясно) се ръкуват в присъствието на върховния представител на ЕС по въпросите на външната политика Хавиер Солана след подписването на Споразумението за стабилизация и асоцииране в Люксембург в понеделник (16 юни). [Гети Имиджис]
						След дълго очакване Босна и Херцеговина (БиХ) подписа своето Споразумение за стабилизация и асоцииране (ССА) с ЕС в понеделник (16 юни). Премиерът на БиХ Никола Шпирич, еврокомисарят по разширяването Оли Рен и словенският външен министър Димитрий Рупел, чиято страна понастоящем заема ротационното председателство на ЕС, подписаха документа в Люксембург. 
						Председателят на председателството на БиХ Харис Силайджич, външният министър на БиХ Свен Алкалай и върховния представител на ЕС по въпросите на външната политика Хавиер Солана също присъстваха на събитието. 
						"На този голям ден за БиХ бих искал да споделя радостта с моите сънародници. Вратата към европейското бъдеще е отворена,” каза Cпирич. 
						Рен нарече подписването „повратна точка” за БиХ, добавяйки, че това е „голям европейски ден” за страната. 
						Солана също поздрави гражданите на БиХ. „Надявам се, че ще продължим да работим в мир и благоденствие,” каза той. 
						"Всички отговорни фактори в Босна и Херцеговина трябва да доказват от днес нататък, че са способни, желаещи и можещи да изпълнят своята част от задълженията,” каза върховният представител в Бих Мирослав Лайчак. 
						Неотдавнашни проучвания на Службата на върховния представител сочат, че 85 % от гражданите на БиХ желаят европейската перспектива, което е огромна подкрепа за европейския процес и много силно послание към всеки политически лидер в Босна и Херцеговина,” каза Лайчак преди подписването. 
						ССА урежда отношенията между БиХ и ЕС съгласно трите стълба на Съюза – Европейска общност, икономически политики и общ пазар; Обща външна политика и политика на сигурност; и Правосъдие и вътрешни работи. 
						Споразумението се състои от десет глави, които включват общи принципи, политически диалог, регионално сътрудничество, свободно движение на стоки, движение на работната сила и хармонизиране на правото. 
						Чрез подписването на ССА БиХ открива също и своя търговски пазар – като намалява или отменя митническите налози върху конкретни групи от изделия, предвидени в споразумението. Отмяната на митническите налози се очаква скоро за суровините от ЕС, които са необходими на БиХ, както и за други продукти, които БиХ няма възможността да доразвива. 
						ССА ще промени значително вътрешните условия за бизнес. Държавата ще събира по-малко приходи от митнически налози, но икономиката ще бъде свободна от големите разходи, свързани с вносните мита. Някои селскостопански продукти ще запазят най-високото равнище на защита, а някои ще се радват на защита дори и след изтичането на шестгодишния преходен период.

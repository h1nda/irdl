Еврокомисарят Рен е разочарован от изказванията на сръбски лидери
					10/01/2008
					 
						БРЮКСЕЛ, Белгия -- Сърбия не трябва да свързва перспективата за по-близки взаимоотношения с ЕС с бъдещата роля на Брюксел в Косово, каза в сряда (9 януари) еврокомисарят по разширяването Оли Рен пред "Ройтерс". "Тъжно е, че европейското бъдеще на Сърбия се слага на жертвения олтар на вътрешнополитическите силови игри", каза Рен, имайки предвид президентските избори по-късно този месец. Той отново повтори, че е необходимо Сърбия да установи пълно сътрудничество с Трибунала за военни престъпления в Хага, за да подпише Споразумение за стабилизация и асоцииране (ССА) с ЕС. "ССА няма връзка с териториалната цялост на Сърбия, тъй като статутът на Косово ще бъде решаван в различен контекст". Неговите коментари идват в отговор на изказвания на сръбския министър-председател Воислав Кощуница, който се противопоставя на разполагането на полицейска мисия на ЕС в Косово.
						Други новини от сряда -- Сръбският министър на отбраната Драган Шутановац изключи използването на военна сила за запазване на контрола над Косово. Той каза пред сараевския вестник "Дневни Аваз": "Докато аз съм министър на отбраната и Борис Тадич е президент, ние няма да изпратим никакви войски", като добави: "Аз съм заявявал на няколко пъти, че не смятам, че армията може да реши косовския въпрос." (Ройтерс, Бета, Танюг, Б92, Евронюз, EU Observer, Дневни Аваз, ХИНА, РИА Новости, Бета - 09/01/08)

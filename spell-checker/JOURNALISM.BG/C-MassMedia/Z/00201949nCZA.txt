ЕК препоръча за Сърбия статут на кандидатка за членство в ЕС
					13/10/2011
					Последният доклад за напредъка на Сърбия отваря път за преговори за присъединяване, но ги обвързва с напредъка в отношенията с Косово.
					От Игор Йованович за Southeast European Times от Белград -- 13/10/11 
 
					 
						
Европейската комисия препоръча в сряда (12 октомври) Сърбия да стане кандидатка за членство в ЕС. [Ройтерс]
						В последния доклад за напредъка на Сърбия, публикуван в сряда (12 октомври), Европейската комисия (ЕК) препоръча на страната да бъде даден статут на страна, кандидатка за членство в ЕС. Докладът признава, че Сърбия е направила значителни крачки в сътрудничеството с Трибунала в Хага, заздравявайки върховенството на закона и спазвайки правата на човека. 
						Началото на преговорите за членство обаче е обвързано с условието да се подобрят отношенията между Сърбия и Косово. 
						"Препоръчваме присъединителните преговори да започнат веднага щом Сърбия постигне по-нататъшен напредък в изпълнението на единствения ключов приоритет, който сме определили, а именно по-нататъшни стъпки към нормализиране на отношенията с Косово в съответствие с условията на процеса на стабилизация и асоцииране", заяви еврокомисарят по разширяването Щефан Фюле. 
						Косово определено се превърна в официално политическо условие за приемането на Сърбия в ЕС, каза за SETimes проф. Предраг Симич от Белградския факултет по политология. 
						Препоръката на ЕК, каза той, е резултат от постигнатия компромис между трите най-влиятелни държави в ЕС - Германия, Франция и Великобритания. 
						"Има оставени възможности условията, които чухме от лидерите на някои държави, членки на ЕС, да не са строго определени, както и място за дипломация", каза той. "До каква степен Сърбия може да отговори на [тази ситуация] в предизборен период, е отделен въпрос, но в този момент можем да бъдем доволни от позицията на Комисията." 
						Определената през декември дата за преговорите е нереалистична, каза Симич, добавяйки, че най-трудните решения вероятно ще трябва да почакат, докато минат изборите в Сърбия. По закон това трябва да стане не по-късно от пролетта на 2012 г. 
						Според Иън Банкрофт, основател на организация „Трансконфликт", членките на ЕС ще тълкуват по различен начин клаузата, засягаща "значителния напредък". За Германия, каза той, това означава отмяна на сръбските институции в Северно Косово. 
						"Освен това от Сърбия се очаква да се въздържа от опити да организира избори на север, след като вече е изключила местните сърби от преброяването на населението, и да подкрепи предаването на контрола на съда в Северна Митровица на Прищина", заяви Банкрофт за SETimes. 
						"Някои европейски страни неизменно ще опитат да смекчат тази позиция от страх, че ентусиазмът на Сърбия за пътя й към Европа може да изчезне", заяви той. 
						Очаквано политическите партии в Сърбия разтълкуваха различно решението на ЕК. Говорителят на опозиционната Демократическа партия на Сърбия Петър Петкович заяви за SETimes, че Сърбия "отново е изнудвана от ЕС". 
						Държавата "не трябва да плаща с територия по-нататъшния си напредък в присъединяването си към ЕС", заяви той. 
						От друга страна, лидерът на Либералдемократическата партия Чедомир Йованович заяви, че правителството трябва да отговори на очакванията на европейските партньори за Косово или да подаде оставка. 
						Сръбският президент Борис Тадич заяви, че е горд от частта на доклада, засягаща напредъка на страната. Той също така заяви, че Белград иска въпросът с Косово да бъде решен по мирен начин. 
						"Сърбия отвори диалог и иска да продължи да търси приемливо решение за всички, както и това решение да е реалистично. Сърбия обаче има принципи, от които няма да се откаже, например неделимостта на територията", заяви Тадич. 
						Очаква се препоръката на ЕК да бъде потвърдена от Съвета на ЕС през декември.

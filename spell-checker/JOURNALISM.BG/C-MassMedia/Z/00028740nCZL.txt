Румънските ЛДП и СДП взеха решение за министерските портфейли в новото правителство
					18/12/2008
					 
						БУКУРЕЩ, Румъния -- Либералдемократическата партия (ЛДП) и Социалдемократическата партия (СДП), които спечелиха изборите, се споразумяха в сряда (17 декември) за разпределението на портфейлите в бъдещото коалиционно правителство. ЛДП получава 9 от 18-те министерски места, между които на финансите, икономиката, отбраната, съобщенията, културата и туризма. СДП получава останалите, сред които на труда, здравеопазването, образованието, вътрешните и външните работи и околната среда. Независим експерт ще оглави министерството на правосъдието.
						Междувременно сегашният премиер Калин Попеску Търичану призова ЛДП и СДП да преразгледат програмата си за управление, която според него ще доведе страната до бедност и ще „погребе икономиката”. Румъния се нуждае от антикризисни, а не от нереалистични мерки,” подчерта той. 
						В сряда министърът на отбраната Теодор Мелескану заяви, че страната ще изтегли своите военни части от Ирак до август 2009 г. Румънската армия "не е окупационна сила" в Ирак, каза той. 
						Също в сряда ирландското правителство реши да запази ограничението за работници от Румъния и България и след 1 януари 2009 г. Ирландия обаче ще прилага по-благоприятни условия към гражданите на тези две страни спрямо гражданите на нечленуващи в ЕС страни, заяви правителството. (Евениментул Зилеи - 18/12/08; Медиафакс, Агерпрес, Хотнюз, Зиаре - 17/12/08)

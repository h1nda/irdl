Жители на Баня Лука се борят да спасят своя парк
					14/06/2012
					Демонстрантите застават срещу строителните предприемачи, изкупуващи зелените им площи.
					От Дражен Ремикович за Southeast European Times от Баня Лука -- 14/06/12
 
					 
						
Протестиращи от всички възрасти излязоха да спасят парк в Баня Лука. [Дражен Ремикович/SETimes] 
						Жителите на град Баня Лука в Република Сръбска протестират срещу решението на местната управа да унищожи местен парк, за да разчисти терена за нова административна сграда - пореден пример за това, как балканските правителства решават да жертват зелени площи в услуга на частни предприемачи. 
						Протестите, които продължиха в Баня Лука няколко дни, засега не дават резултат, но жителите хранят надежда, че управляващите в автономната област на Босна и Херцеговина ще отстъпят. 
						"Парковете са белите дробове на един град," каза за SETimes Боян Хръстич, на 28 г. "С разрушаването на този градски парк властите изрязват един бял дроб. Никой не може да премести границите на "Сентрал Парк" в Ню Йорк дори и с един инч в продължение на 200 години. Тук градският център се превръща в бетонова джунгла заради пари," каза той. 
						Местните власти са продали над 20 000 квадратни метра държавна земя в центъра на Баня Лука на Миле Радишич, местен бизнесмен, за 2,2 млн. евро. Радишич, близък сподвижник на президента на Република Сръбска Милорад Додик, строи съоръжението за 100 млн. евро. 
						Протестиращите призовават за социални и политически промени, използвайки социалните медии. В Баня Лука "Фейсбук" групата "Спасете парка" набра 50 000 поддръжници само за няколко дни. 
						Властите настояват, че сделката за земята е законна. 
						Горан Кочич, член на управляващия Съюз на независимите социалдемократи в градския парламент, каза за SETimes, че опозицията просто използва проблема с парка, за да печели евтини политически точки преди местните избори. 
						"Налице е [пълна] документация за земята и целият проект е напълно редовен. Обиколих цяла бивша Югославия и, вярвайте ми, нито един град няма паркове като Баня Лука. Това, което липсва на този град, са инвестиции. Тази инвестиция е в размер на 100 млн. евро и мисля, че това най-важното в цялата история," каза Кочич. 
						Подобни протести рядко са имали ефект. 
						В Загреб жителите протестираха през януари 2010 г. срещу строителството на търговски център и обществен гараж в пешеходната зона на градския център. След месеци на демонстрации и стотици арести Томо Хорватинчич, хърватски бизнесмен, откри търговския център на мястото на известния по-рано като "Цветен площад". 
						В част от Нови Сад, Сърбия, през февруари 2011 г. близо 100 дървета бяха изсечени, за да се разчисти терен за складова база, въпреки няколкодневни публични протести. 
						В Белград обаче преди няколко години жителите осуетиха строителен проект и спасиха парка в квартал "Звездара". Инвеститорите започнаха да разкопават парка през 2006 г. с цел построяването на небостъргач там. Но след двегодишни протести градските власти решиха да запазят парка на същото място. 
						Това е резултатът, на който се надява Миодраг Дакич, председател на НПО "Център за околната среда", наред с прозрачност. "Запланувано е зелените площи да изчезнат за един ден, със съмнителни споразумения и решения. Искаме от градските власти да ни позволят достъп до пълната документация относно тази земя. Досега те не са направили това," каза той за SETimes. 
						Нихад Ченгич, преподавател във Факултета по архитектура в Сараево, каза, че загубата на зелени площи е зачестяващо явление в балканските градове. "Проблемът е, че от тези [продажби] печелят единствено отделни лица. Изграждането на съоръжения на мястото на парк [означава], че инвеститорите ще получат краткосрочна печалба, [което] е егоистично," каза Ченгич за SETimes. 
					
				
			
					 
					
 
 

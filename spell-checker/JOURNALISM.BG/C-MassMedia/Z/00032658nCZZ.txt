Дипломатически дневник: Македония има съюзник в лицето на Анкара
					08/12/2009
					Турският премиер Реджеп Тайип Ердоган подкрепя Македония за интеграцията й в ЕС и в спора й за името с Гърция. Още в дипломатическите новини: сръбският вътрешен министър е на посещение в Китай; продължават преговорите за обединяване на Кипър.
					 
						
Турският премиер Реджеп Тайип Ердоган иска Гърция да оттегли възраженията си срещу името "Република Македония". [Гети Имиджис]
						Премиерът на Турция, Реджеп Тайип Ердоган, изрази подкрепата си за кандидатурата на Македония за членство в ЕС по време на среща в събота (5 декември) с македонския си колега Никола Груевски. Ердоган призова Гърция да остави Македония да използва конституционното си име. По време на посещението двамата лидери присъстваха също на македоно-турски бизнес форум в Истанбул. 
						*** 
						
						Сръбският министър на вътрешните работи Ивица Дачич пристигна в понеделник (7 декември) на петдневно посещение в Китай. По време на престоя си той ще подпише двустранно споразумение за сътрудничество между двете вътрешни министерства. 
						*** 
						Вътрешният министър на Косово Зенун Паязити и колегата му от Македония Гордана Янкуловска подписаха споразумение за полицейско сътрудничество в четвъртък (3 декември) в Прищина. Това е първото двустранно споразумение, което двете държави подписват, след като установиха дипломатически отношения през октомври. 
						*** 
						
						Сърбия възнамерява да изпълни всички критерии за членство в ЕС до 2014 г., каза президентът Борис Тадич в четвъртък (3 декември) след разговори в Белград с гостуващия му словашки колега Иван Гаспарович. Последният междувременно отново подчерта подкрепата си за кандидатурата на Сърбия за членство в ЕС и обеща, че Словакия никога няма да признае Косово за независима държава - освен ако Сърбия не го направи преди това. 
						*** 
						Великобритания ще помага на Косово в усилията му за членство в ЕС и НАТО, каза в сряда (2 декември) в Прищина британският министър по въпросите на международната отбрана и сигурност Ан Тейлър. Тя се срещна с президента Фатмир Сейдиу, премиера Хашим Тачи и министъра на силите за сигурност Фехми Муйота. 
						*** 
						
						Гърция отново подчерта на 1 декември своята подкрепа за евроинтеграцията на Албания и надеждата си, че Тирана ще може да завърши процеса на либерализация на визовия режим през 2010 г. По време на среща с албанския външен министър Илир Мета в кулоарите на срещата на Съвета на министрите от ОССЕ в Атина гръцкият премиер Георгиос Папандреу каза, че неговото правителство е решено да интегрира албанските имигранти, живеещи в Гърция, както е обещал в предизборната си кампания през октомври. 
						*** 
						По време на посещение в Съединените щати сръбският министър на отбраната Драган Шутановац проведе на 1 декември разговори със своя американски колега Робърт Гейтс. Това бе първото официално посещение на сръбски министър на отбраната във Вашингтон от 25 години. 
						*** 
						
						Кипърският президент Деметрис Христофиас и кипърският турски лидер Мехмет Али Талят продължиха на 1 декември преговорите за обединяване на острова. Основни теми в дискусиите бяха въпросите за гражданството, чуждите поданици, имиграцията и политическото убежище. 
						
						(Различни източници -- 01/12/09-08/12/09)

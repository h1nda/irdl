Средновековна кула символизира сръбско-гръцкото приятелство
					02/05/2011
					Наскоро реставрираната кула „Небойша” в Белград е символ на балканската солидарност.
					От Игор Йованович за Southeast European Times от Белград – 02/05/11
 
					 
						
Сръбският президент Борис Тадич (вляво) и колегата му от Гърция Каролос Папуляс откриха в петък (29 април) реставрираната кула „Небойша”, изградена като символ на приятелството между двата народа. [Ройтерс]
						Президентите на Сърбия и Гърция, Борис Тадич и Каролос Папуляс, откриха в петък (29 април) реставрираната кула „Небойша”, един от най-важните средновековни паметници в Белград. На сръбски името на кулата означава „безстрашие” и „неподчинение”. 
						Кулата, част от сръбската средновековна крепост „Калемегдан”, също така е сграда от особено значение за културното сътрудничество и приятелство между Сърбия и Гърция. 
						Построена от унгарците около 1460 г., за да защити Белград от османската армия, постройката се намира на мястото на някогашно римско военно съоръжение от първи век от н.е. Когато турците завладяват Белград през 1521 г., кулата „Небойша” е превърната в затвор. Гръцкият поет и патриот Ригас Велестинлис, известен още като Ригас Фереос, е подложен на мъчения и убит там през 1798 г. 
						Смята се, че Ригас Фереос е бил привърженик на силното сътрудничество между балканските държави в борбата за освобождение от турско владичество, като той може да се разглежда като предшественик на идеята за европейско обединение. Според легендата последните му думи, преди да бъде екзекутиран, са били: „Аз засях семената, нека други да берат плодовете." 
						Същевременно в очите на сърбите кулата е символ на съпротивата срещу многото нашественици в бурната история на Белград. 
						Днес високата около 22 м кула е превърната в музей с четири изложбени зали. Реконструирането й започва през пролетта на 2009 г. и струва около 2 млн. евро. Гърция дарява 1,4 млн., като това е най-голямото дарение за култура, което Белград е получавал. 
						На откриването на реставрираната кула на 29 април присъстваха президентите на Сърбия и Гърция, Борис Тадич и Каролос Папуляс, които заявиха, че сградата е място от особено значение за културното сътрудничество между двете държави и приятелството между двата народа. 
						„Кулата „Небойша" съществува от пет века и половина, като е играла различни роли в този град и през нашата история е имала различни предназначения. Сега тя се превръща във важна връзка между гръцкия и сръбския народ", заяви Тадич. 
						Папуляс заяви, че кулата се реставрира и в чест на гръцкия герой. "Той [Ригас Фереос] е идеолог, който даде живота си за идеята за национална независимост на балканските народи и братството между тях", заяви гръцкият президент, като добави, че възстановяването на сградата е било съпътствано от хармонично двустранно сътрудничество. 
						В изказване по повод на събитието кметът на Белград Драган Джилас заяви, че кулата „Небойша" има голямо историческо значение не само за Белград, но и за целия регион, защото е „символ на борбата, завладяването и спечелването на свободата". 
						Кулата „Небойша” е превърната в музей и вече разполага с експозиция на четири нива. На първото ниво е разположена секция, която показва бурната история на Белград и на самата кула. Следващата секция е посветена на Ригас Фереос, след което посетителите могат да разгледат частта, която е отделена за Първото сръбско въстание срещу турците през 1804 г. Тема на последната секция от експозицията е сръбската и гръцката история след обявяването на независимостта. 
						Основата на кулата е във формата на осмоъгълник и е изградена от дебели стени. Във всяка страна има отвори за оръдия, които могат да защитават кулата от нападения по вода и суша. Стремежът на архитектите по време на реконструирането на кулата е бил да запазят всяка част от оставеното през вековете наследство от различните цивилизации, които са я контролирали.

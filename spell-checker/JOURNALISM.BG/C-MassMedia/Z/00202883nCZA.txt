Регионалните валути изнемогват срещу еврото
					08/06/2012
					На фона на политическите и регионални катаклизми сръбският динар и румънската лея достигнаха рекордно ниски стойности спрямо еврото през последните седмици.
					От Лили Линч за Southeast European Times от Белград – 08/06/12
 
					 
						
Динарът отслабва спрямо еврото от януари. [Лили Линч/SETimes]
						Според икономисти продължаващата финансова криза в Гърция, както и участието на Гърция в банковите сектори на Румъния и Сърбия, е основен фактор за отслабването на националните валути напоследък. 
						В четвъртък (7 юни) сръбският динар отбеляза леко покачване спрямо достигнатото във вторник рекордно ниско ниво от 119,10 за едно евро на фона на очакванията, че сръбската централна банка ще повиши основния лихвен процент. 
						„Управителният съвет ще проведе заседание, за да обсъди макроикономическата ситуация в страната, като мерките по отношение на паричната единица ще бъдат основна тема на разговорите“, заяви за SETimes Сладжана Приич-Сладич, говорител на сръбската централна банка. 
						От януари стойността на динара спрямо еврото постоянно се понижава. По-съществен спад обаче беше отбелязан след парламентарните избори на 6 май, на които нямаше категоричен победител, и това доведе до няколко опита за създаване на коалиции от няколко партии. След изненадващата победа на националиста Томислав Николич на 20 май над либерала Борис Тадич динарът продължи бързо да поевтинява. 
						По данни на „Ройтерс“ от началото на годината динарът е загубил общо 7,39 % от стойността си спрямо еврото. За да предотврати по-нататъшно понижаване на динара, Сръбската национална банка продаде около 1,3 млрд. евро от резервите си. 
						Спадът в стойността на динара се отразява на гражданите, които обикновено получават своите заплати и пенсии в динари, но понякога правят плащания в евро и използват еврото, когато пътуват в чужбина. 
						„Пенсията ми беше около 500 евро на месец. Сега е 420 евро. Ако това продължи, ще губя почти 1 000 евро годишно“, каза за SETimes Добривое Милкович, на 59 г., пенсиониран инженер. 
						В съседна Румъния политическата несигурност също отне от стойността на паричната единица на страната. В края на април новото правителство беше свалено с вот на недоверие едва два месеца след като пое властта. До края на май румънската лея, също като динара, достигна рекордно ниски стойности, като се търгуваше на ниво 4,4644 спрямо еврото. 
						„В Сърбия и Румъния има гръцки банки и това поражда много въпроси във връзка с бъдещето на Гърция и еврото. Разбира се, ако заради Гърция възникнат големи външни шокове, това може да породи и други проблеми в бъдеще“, заяви за SETimes Владимир Глигоров, икономист от виенския Институт за международни икономически изследвания. 
						Гръцки банки контролират около 16 % от банковата система в Румъния и Сърбия. В България гръцките банки съставляват 25 % от финансовия сектор. 
						Глигоров прогнозира, че ситуацията в Сърбия ще се стабилизира след предприетите от Националната банка мерки и съставянето на управляваща коалиция. 
						Въпреки че загуби от Николич, Тадич се надява да запази контрола над правителството от позицията на министър-председател. Той обаче трябва да си осигури коалиционно мнозинство в 250-местния парламент. 
						Въпреки продължаващата политическа и икономическа несигурност, Глигоров очаква през следващите няколко месеца да настъпи подобрение. 
						„Във валутен аспект ситуацията сякаш се стабилизира и това вероятно ще продължи. С настъпването на лятото ще има растеж в областта на туризма, в броя на посетителите и т.н. Лятото носи стабилност“, посочи той. 
					
				
			
					 
					
 
 

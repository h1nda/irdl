Сърбия-Черна гора проявява скептицизъм по отношение на предаването на Младич до средата на декември
		07/12/2005
		 
			БЕЛГРАД, Сърбия-Черна гора -- Министърът за човешки права на Сърбия-Черна Гора Расим Ляич, който също е и председател на националния съвет за сътрудничество с Хагския трибунал, изрази съмнения, че укриващият се военнопрестъпник Ратко Младич ще се предаде до средата на декември според предварителните очаквания. В интервю в сряда (7 декември) за всекидневника "Блиц" Ляич призна, че е малко вероятно Младич или който и да е друг от обвиняемите, които все още са на свобода, да се предадат. Той обаче добави, че се полагат усилия за установяване на местонахождението на укриващите се от правосъдието. Главният прокурор на Хагския трибунал Карла дел Понте възнамерява да посети Белград в четвъртък, преди да напише своята оценка за сътрудничеството на Сърбия-Черна гора в областта на военните престъпления. (Блиц - 07/12/05)

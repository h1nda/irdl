Турция преодоля първото препятствие по пътя към ЕС
					13/06/2006
					 
						ЛЮКСЕМБУРГ -- В понеделник (12 юни) Турция направи важна стъпка към членството си в ЕС, като отвори първата глава, "Наука и изследвания", от присъединителните си преговори с Европейската комисия. Външните министри от ЕС първо трябваше да убедят Кипър да позволи на Анкара да започне преговорите въпреки факта, че Турция още не е отворила пристанищата и въздушното си пространство за кипърски кораби и самолети. Късно в понеделник еврокомисарят по разширяването Оли Рен каза, че Турция трябва да спази ангажиментите си към Кипър. Той добави, че Анкара трябва да постигне "сериозен напредък" и в областта на свободата на пресата, да преустанови дискриминацията срещу немюсюлманите и да подобри условията на живот в кюрдската югоизточна част на страната. От своя страна външният министър Абдула Гюл даде да се разбере, че Анкара няма да предприеме никакви стъпки относно Кипър, докато ЕС не сложи край на икономическата изолация на кипърските турци. 
						Междувременно в Атина външният министър Дора Бакоянис изрази задоволство от компромиса, като го нарече "положително развитие в едни изключително сложни и трудни преговори, в които Атина подкрепя оправданите притеснения на Кипър". (Блумбърг, Ню Йорк Таймс, EU Observer, Катимерини, АНА - 13/06/06; AП, AФП, ЮПИ, Ройтерс - 12//06/06)

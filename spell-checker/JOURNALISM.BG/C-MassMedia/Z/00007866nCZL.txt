Крадените коли продължават да създават проблеми в БиХ
05/08/2003
Съобщения на медиите в Босна и Херцеговина и Черна Гора показват нуждата от по-добро сътрудничество между регионалните полицейски органи в борбата срещу мрежите за крадене на коли.
От Антонио Пръленда за Southeast European Times в Сараево - 05/08/03
 
 
Неотдавнашна статия,публикувана в сараевския всекидневник Ослобождение предизвика вълна от журналистически разследвания по проблеми, свързани с организираните кражби на автомобили. Между другото, в статиите се посочва липсата на ефективна комуникация между полицейските органи в отделните държави от региона.
Според източници на Ослобождение няколко коли, откраднати в Босна и Херцеговина (БиХ), са били по-късно открити с нови регистрационни номера, издадени в Черна Гора. Според Ади Бишер, който ръководи отдела на Интерпол за организираната престъпност в БиХ, списък с подробна информация за откраднати в БиХ автомобили, както и за новите им собственици в съседната държава, е бил изпратен в Черна-Гора миналата година, но отговор не е бил получен. В опит да си върнат колите някои собственици провеждат свои разследвания. Някои дори разполагат със снимки, на които те самите са фотографирани до автомобилите си, които сега имат нови регистрационни номера в Черна-Гора.
"Някои от нашите граждани предоставят на черногорската полиция и съдебни органи собствена информация за сегашния статут на колите си с искане автомобилите да им бъдат върнати. Полицията обаче задържа молбите с месеци по бюрата си без никакъв резултат," посочи Бишер.
"Добре организираните престъпни групировки в Сърбия-Черна гора крадат коли в БиХ, използвайки "списък по желание" на купувачите на автомобили от черните пазари в различни държави от ЮИЕ, които закупуват откраднати коли на сравнително ниски цени, обясни Бишер. Ако даден тип автомобил не е бил поръчан от купувача, крадците се свързват със собственика и му искат откуп. Ако жертвата не иска да плати, престъпниците прехвърлят автомобила в Сърбия-Черна Гора. След това той бива продаден в Черна Гора, където полицията издава новите регистрационни номера.
Журналисти в Сърбия-Черна Гора притискат местната полиция да обясни как е възможно толкова лесно да се регистрира крадена кола. Според съобщения в черногорските медии полицията там настойчиво заявява, че ситуацията вече се е променила. Тя твърди, че тази практика е прекратена през юни миналата година, когато и Сърбия, и Черна Гора са се споразумели да правят двойна проверка на автомобилите, преди да се издават регистрационни номера, както и да си сътрудничат с Интерпол.
Според полицията списъкът на автомобилите, които идват в черногорската полиция за регистрация, сега се препраща в Интерпол. Колите се регистрират само след като Интерпол потвърди, че те са "чисти".
"Смятаме, че сега всичко е под контрол. Списъкът със запитвания за откраднати коли, който изпратихме до черногорската полиция, касаеше някои луксозни автомобили, които са били откраднати и регистрирани преди юни 2002 година. Сега разговаряме за някои модели на Мерцедес и Ауди." каза Бишер.
"Това показва, че има очевидна липса на ефективна комуникация между полицейските органи на БиХ и Сърбия-Черна Гора, " заяви полицейски служител в Сараево. "Кражбите на коли са част от сериозна и доходна дейност на организираната престъпност, която прехвърля националните граници в целия регион. Ето защо трябва да си сътрудничим много по-добре в борбата срещу престъпността."

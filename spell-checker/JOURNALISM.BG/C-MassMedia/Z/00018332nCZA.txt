Употребата на наркотици в Румъния поставя нови предизвикателства
					24/04/2006
					Преди десет години в Румъния наркотиците бяха нещо, за което хората научаваха от филмите или медиите. Сега 1 от всеки 80 души в Букурещ е взимал хероин, а 1 от 60 румънци на възраст между 15 и 64 г. е опитвал канабис. Процентите са все още ниски в сравнение с тези в Западна Европа, но се увеличават.
					От Разван Амариеи за Southeast European Times от Букурещ – 24/04/06
 
					 
						
Според проучванията в Букурещ -- град с 2-милионно население -- има около 25000 души, които взимат хероин, и поне още толкова в останалата част на страната. [Архив]
						Всяка сутрин Елена Ваня, чистачка на жилищен блок в квартал "Пантелимон" в Букурещ, намира дузина спринцовки във фоайето на партера. "В района има трафиканти и клиентите им не чакат да се приберат вкъщи, а си инжектират наркотиците тук, в нашата сграда," каза тя. 
						"В началото бях ужасена, после си помислих, че някой, може би и самата аз, може да се нарани с иглите и да хване Бог знае каква болест, но сега вече свикнах с тях и ги събирам като всеки друг вид боклук, който намеря," каза тя. 
						Според проучванията в Букурещ -- град с 2-милионно население -- има около 25000 души, които взимат хероин, и поне още толкова в останалата част на страната. "Това ще има сериозни дългосрочни последици върху общественото здраве -- чрез увеличаване на броя на случаите на ХИВ/СПИН, хепатит A, B и C и туберкулоза -- както и върху нивото на престъпността," казват експерти от Румънската агенция за борба с наркотиците (АНА). 
						Канабисът се използва по-широко от хероина. Според статистически данни на АНА около 1 от всеки 60 румънци -- възрастни и тийнейджъри -- е използвал този наркотик поне веднъж, като във възрастовата граница между 15 и 24 години съотношението е 1 на всеки 37 души. Като се има предвид, че в селските райони и в малките градове е много трудно да се намерят наркотици и че не всички участници в проучването са готови да си признаят, че вземат наркотици, вероятно от 10 до 20 % от гимназистите и студентите в градовете взимат наркотици рядко или често. 
						Истинската опасност обаче изглежда идва от употребата на амфетамини и "екстази", която се е увеличила десет пъти от 2000 г. до днес, сочи официалната статистика. Това ново предпочитание бе бързо забелязано от трафикантите. "През последните девет месеца на 2005 г. броят на конфискуваните наркотици се е увеличил седем пъти в сравнение със същия период на 2004 г. Междувременно се забелязва ръст в продажбите на "екстази" и хероин," казва заместник-началникът на румънската полиция Еуген Корчу. 
						"Това са нови и модни наркотици, които се използват много по-лесно от хероина или канабиса и са по-евтини от кокаина. В много случаи тези наркотици се намират и по-лесно. Предполагам, че можем да очакваме употребата им да продължи стабилното си увеличаване през следващите години," каза Аурора Танку, психолог от Букурещ, специалист по наркоманиите.
						Според Европейския проект за проучване на употребата на алкохол и наркотици в училищата степента на разпространение на наркотиците сред румънските ученици е една от най-ниските на континента, заедно с процентите в Гърция и северните европейски страни. В другия края на спектъра са Чешката република, Франция, Ирландия и Обединеното кралство, където употребата на наркотици е широко разпространена. Според експерти присъединяването към ЕС и очакваното повишаване на стандарта на живот на румънците може да доведе до увеличаване на употребата на наркотици за развлечение в страната.

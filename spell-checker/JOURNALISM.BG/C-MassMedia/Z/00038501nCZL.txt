Турските прокурори твърдят, че няма доказателства за измами по време на приемния изпит за университета
					12/05/2011
					
						АНКАРА, Tурция -- От Главната прокуратура съобщиха в сряда (11 май), че не са били открити доказателства за измами по време на националния приемен изпит за университета, проведен през март. Изявлението бе направено, след като организаторите на изпитите признаха за пропуски в системата. Скандалът избухна, след като бяха разкрити кодове, които изглежда позволяват на студентите да определят верния отговор, без да трябва да решават задачите. Прокурорите препоръчаха да бъде разследван председателят на изпитната комисия Али Демир и други официални лица за небрежно изпълнение на задълженията им. Демир отрича, че е имало измама. Съд в Анкара трябва да реши скоро, вероятно в четвъртък, дали първият тур от изпитите през март не трябва да бъде анулиран. Вторият тур е насрочен за юни. (Хюриет, Заман, Aксам, Сабах - 12/05/11)

В региона се разкрива магистърска програма по специалността "Бизнес право на ЕС" 
					13/01/2011
					Студентите по право в Албания, БиХ, Сърбия и Македония вече могат да получат магистърска степен чрез съвместна програма.
					От Мухамет Брайшори за Southeast European Times от Прищина -- 13/01/11
 
					 
						
Програмата е привлякла студенти от четири страни. [Ройтерс]
						Единадесет катедри по право в Югоизточна Европа (ЮИЕ) са сформирали своеобразен консорциум с перспектива, насочена твърдо към членството в ЕС. 
						Съвместно с Германското дружество за техническо сътрудничество (GTZ) и Отворения регионален фонд за Югоизточна Европа - Правна реформа катедрите са разработили първата регионална магистърска програма по специалността "Бизнес право на ЕС". 
						Съвместната програма трябва да "повиши международната конкурентоспособност на европейското висше образование, особено по отношение на разработването на учебни програми, междуведомственото сътрудничество и интегрираните програми за обучение на регионално ниво," каза за SETimes Вероника Ефремова, ръководител екип на Отворения регионален фонд на GTZ за Югоизточна Европа - Правна реформа. 
						Досега са се записали 86 студенти в четири учебни заведения, катедрите по право в Скопие, Тирана, Белград и Мостар. 
						Преподавателят по право Горан Коцевски, член на факултета на Университета в Скопие, каза, че е впечатлен от това, което е видял. 
						 "Имах възможността да изнеса лекции в Тирана, Мостар и Белград. Преживяването беше фантастично, тъй като имах шанса да обменя моите знания със студенти от различни политически, икономически и социални среди." 
						 "Не беше лесно да се започне такава програма, тъй като в нея участват много правни факултети от региона на ЮИЕ," каза той. "Благодарение на GTZ нещата преминаха по-гладко." 
						Програмата се подготвя от години. Първоначалното Споразумение за сътрудничество в организацията и реализацията на регионална магистърска програма по "Бизнес право на ЕС" е подписано през май 2008 г. 
						Регионалната магистърска програма по "Бизнес право на ЕС" ще служи като здрава основа за изграждането и развиването на подобни програми и в други правни дисциплини или академични области в региона," каза Ефремова за SETimes. GTZ вече планира нова програма - Мрежа от правни факултети в Югоизточна Европа (МПФЮЕ) - за началото на тази година. В нея може да бъде включено и Косово. 
						 "Една от нашите визии в краткосрочен план е да учредим МПФЮЕ, за да институционализираме академичното сътрудничество в областите на юридическото образование, научно-изследователската и издателската дейност, както и да повишим мобилността и работата в мрежа между учени, студенти, научни работници и преподаватели по право през границите," каза тя. 
						"МПФЮЕ [ще подобри] връзките на правната общност в ЮИЕ с известните академични институции на Европа и света и по този начин ще увеличи международната известност на членуващите правни факултети," добави тя.

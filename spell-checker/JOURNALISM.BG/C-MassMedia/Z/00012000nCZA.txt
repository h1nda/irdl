Един на трима гърци използва Интернет 
					16/09/2004
					Ново проучване сочи рязко нарастване на използването на Интернет в Гърция. Но все още страната е далеч от средната стойност за Европа, а пазарът на он-лайн продукти и услуги изостава в развитието си. 
					От Георгиос Анагностопулос за South Eastern European Times от Атина - 16/09/04 
 
					 
						
Според проучването Интернет ползват 32 % от гръцкото население на възраст между 13 и 70 години. [АФП] 
						Един на трима гърци използва Интернет услуги и най-малко един на всеки двама ползва персонален компютър, се съобщава в проучване, проведено от "Фокус УебАйДи" от февруари до март. Изследването установи постоянен, но бавен растеж на броя на хората, ползващи Интернет, като в момента 32 % от гърците на възраст между 13 и 70 години ползват Интернет. Сред младежите и хората с високо образователно и обществено-икономическо равнище този процент надвишава 50. 
						Компютри използват 45 % от населението на възраст между 13 и 70 години и 70 % от младежите и хората с високо образование и добро материално положение. Новото проучване потвърди предишните резултати, които показаха постепенно нарастване и прогнозираха, че използването на Интернет в Гърция ще надхвърли 35 % през 2004 г.
						Изследването потвърди също често посочваната разлика между Севера, където живеят по-образовани и заможни хора, и южната част с повече селски райони и по-ниски доходи - разделение, което се открива и в тенденциите за използване на Интернет. Макар ползването на Интернет да се разраства, този процес се развива значително по-бавно, отколкото на други места в Европа. Гърците са водещи в използването на мобилните телефони и телевизията, но изостават от други европейски страни по отношение на текстовите медии, които преобладават в мрежата. 
						Проучването показа също, че използването на Интернет става предимно от офиси и образователни институции, до голяма степен защото използването на домашни компютри все още остава ограничено. Има рязък спад в сърфирането в Интернет вечер и през уикендите. Пиковете са от сутринта до обед.
						Според анализатори на Интернет гръцкият портал in.gr е единственият най-популярен сайт в страната със средно 208 000 посетители на ден и обща аудитория от около 950 000 души. Следват Google, Hotmail, MSN и гръцките OTEnet и Flash-gr. Относително малкият брой на гръцки сайтове в класацията показва, че пазарът на он-лайн продукти и услуги също изостава от европейските норми.

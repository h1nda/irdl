Босненските лидери отхвърлиха предложените от Лайчак реформи в полицията 
					31/08/2007
					 
						САРАЕВО, Босна и Херцеговина (БиХ) -- Двамата основни босненски лидери в БиХ, Харис Силайджич и Сюлейман Тихич, отхвърлиха новото предложение за реформа в полицията, направено от върховния представител Мирослав Лайчак. На съвместна пресконференция в четвъртък (30 август) те заявиха, че проектът легализира настоящата полицейска структура и запазва полицията на Република Сръбска. 
						Лайчак не скри разочарованието си от Силайджич и Тихич. "Отхвърляйки проектопредложението ... преди всички основни политически лидери дори да са го получили, те демонстрираха пренебрежение към своите колеги и политическия процес", каза той. В петък комисарят по разширяването на ЕС Оли Рен също ги критикува, като отново подчерта, че реформата в полицията е от основно значение за подписването на Споразумение за стабилизация и асоцииране със Съюза. (Независне Новине, Дневни Аваз, РТРС, НТВ Хаят - 31/08/07; РТРС, Уебсайт на СВП, НТВ Хаят, ПБС - 30/08/07)

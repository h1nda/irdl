ЮФОР обискира дома на заподозрян помагач на Караджич в Баня Лука
					16/08/2006
					 
						БАНЯ ЛУКА, Босна и Херцеговина (БиХ) -- Части на ЮФОР обискираха във вторник (15 август) дома и автомобила на Горан Шивац, бивш служител на военната полиция в Република Сръбска и заподозрян като помагач на Радован Караджич, в квартал "Обличево", Баня Лука. Говорител на ЮФОР заяви, че операцията е била насочена срещу мрежата на поддръжниците на заподозрените във военни престъления и е имала за цел събиране на сведения. Никой не е бил задържан. Освен това ЮФОР проведе издирване и в кв. "Лауш" в Баня Лука, но за тази акция не бяха дадени подробности. Босненската сръбска полиция е била уведомена и за двете акции. (Независне Новине, Дневни Аваз - 16/08/06; Pincom.info, ПБС БиХ - 15/08/06)

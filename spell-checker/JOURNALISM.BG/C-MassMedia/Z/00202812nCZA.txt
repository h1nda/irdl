В региона започват програми за осигуряване на жилища за бежанци
					16/05/2012
					Въпросът за разселените лица и бежанците продължава да е проблемен за региона. Няколко държави обединяват усилия, за да направят нещо по проблема.
					От Ивана Йованович за Southeast European Times от Белград – 16/05/12
 
					 
						
Апартаментът на семейство Урошевич е един от изградените в Белград 19 апартамента за осигуряване на устойчиво решение на жилищния въпрос. [Ивана Йованович/SETimes]
						Урош Урошевич и съпругата му Ана бягат от Хърватия през 1989 г. и отиват в Сърбия, като оставят цялото си имущество в Задар, Хърватия. Сега Белград е техният дом. След 23 години в колективни лагери за бежанци, където те отглеждат седем деца, наскоро семейството получи нов апартамент в Белград. 
						„Ние сме много, много щастливи и развълнувани… Не мога обаче да се насладя напълно на щастието ни, защото не знам как ще си плащаме сметките“, казва за SETimes главата на семейството Урошевич, който преди конфликта е работил като преподавател по философия и социология. 
						Дъщеря му, Дешанка Вера Урошевич, тийнейджърка, обаче е развълнувана. „Вече не се чувствам като чужденка“, каза тя за SETimes. 
						Апартаментът на семейство Урошевич е един от изградените в Белград 19 апартамента на стойност 516 000 евро с цел да се осигури устойчиво решение на жилищния проблем и да се помогне на най-уязвимите бежанци и вътрешно разселени лица да подобрят социалното си положение. 
						Проектът, наречен „Социални жилища в подкрепяща среда“, се финансира от американското правителство, както и от ВКБООН, град Белград и Фондация „Ана и Владе Дивац“ в сътрудничество с Комисията за бежанците в Сърбия. 
						„Планът ни е да се получим безвъзмездна помощ за жилища за всички хора от колективните лагери в Сърбия, а също така и да подпомогнем тяхната икономическа устойчивост, както направихме с нашия проект „RAISE“, посочи за SETimes Урош Делич, координатор по корпоративна филантропия във Фондация „Ана и Владе Дивац“. „Всички участвали в проекта семейства получиха по 2000 евро, за да започнат собствен бизнес и да получат подходящо образование“, каза той. 
						„През 1996 г. имахме 610 000 бежанци в 700 колективни центъра. Днес имаме 74 500 бежанци и 210 000 вътрешно разселени лица. Колективните центрове са 39 – 13 от тях са в Косово“, каза за SETimes Йелена Марич, съветник по връзките с обществеността към Комисариата за бежанците в Сърбия. 
						Въпреки че броят на бежанците в Сърбия е най-голям, много други бивши югославски републики се намират в същата ситуация. 
						В Черна гора в колективни центрове или други места за колективно настаняване живеят 305 разселени лица и 1061 други лица. 
						По данни на ВКБООН 250 домакинства на бежанци, или 800 души, живеят в колективни центрове или други места за колективно настаняване в Босна и Херцеговина (БиХ). В Хърватия все още има 607 бежанци, завърнали се и вътрешно разселени лица, настанени предимно в пет колективни центъра в цялата страна. 
						Въпреки, че страните имат вътрешни държавни проекти за настаняване на бежанците и вътрешно разселените лица, те обединяват усилията си за създаването на „Регионална програма за жилища“. 
						Програмата, която има за цел да осигури завръщането и реинтеграцията на бежанците и разселените лица, започна работа през април в Сараево и планира да помогне на най-малко 74 000 души. 
						Тя ще се осъществява паралелно от четирите държави в продължение на пет години, считано от тази есен. 
						„Регионалната програма за жилища е уникален пример за регионално сътрудничество, което има за цел да се намери решение на продължаващата отдавна ситуация с разселеното население и може да се използва като модел за решаване на продължителни кризи с бежанци и вътрешно разселени лица в цял свят“, каза за SETimes говорителката на ВКБООН Весна Петрович. 
						Някои бежанци обаче са загубили почти всякаква надежда. 
						Стана Манигода, на 60 г., се премества в Сърбия от БиХ през 1994 г. заедно със своята дъщеря , която е с увреждания. Оттогава те живеят в център за колективно настаняване в Кърняча. 
						Манигода получава около 78  евро месечна пенсия от Република Сръбска. Тъй като преди да умре, съпругът й продава апартамента им в БиХ за 3000 евро, Манигода не е одобрена като кандидат за някой от социалните апартаменти. 
						„Опитвам се да реша този проблем, като търся подходящи документи и доказателства, че ние не сме получили никакви пари за имота ни в Херцеговина. Всичко, което искам, е да имаме лично пространство и подходящи условия, за да се грижа за дъщеря ми Оливера“, каза тя за SETimes. 
					
				
			
					 
					
 
 

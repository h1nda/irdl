Белград предложи модела "Хонконг" за Косово
					06/11/2007
					Бившата британска колония може да даде отговор за окончателния статут на Косово, предложиха сръбските лидери в понеделник. Но косовските албанци незабавно отхвърлиха идеята, определяйки я като неподходяща.
					От Игор Йованович в Белград и Беким Грейчевчи в Прищина - 06/11/07
 
					 
						
Сръбският премиер Воислав Кощуница (вляво) и сръбският президент Борис Тадич говорят пред журналисти след преговорите за статута на Косово в понеделник (5 ноември) във Виена. [Гети Имиджис]
						Статутът на Хонконг в Китай може да се използва като модел за широката автономия, която Сърбия предлага на Косово, заявиха сръбският президент Борис Тадич и премиерът Воислав Кощуница по време на последния кръг от преките преговори в понеделник (5 ноември). Предложението бе направено в отговор на възраженията на представителите на косовските албанци, че предложението за автономия е прекалено абстрактно. 
						Сърбия "предлага на косовските албанци повече, отколкото което и да е етническо малцинство в която и да е страна, някога е получавало", заяви Кощуница. Той отхвърли предложението от 14 точки, направено от "тройката" ЕС-Русия-САЩ, които спонсорират преговорите, заявявайки, че то предполага отношения между две независими държави. 
						Тадич заяви, че преговорите трябва да се съсредоточат върху един основен принцип - как да се ускори напредъка по пътя към Европа. "Заплахите, изкуствените крайни срокове и манипулирането чрез страх, няма да допринесат за решаването на проблема, по който преговаряме", заяви сръбският президент и приветства това, което той окачестви като "по-спокоен тон" сред международната общност напоследък. 
						Статутът на Косово може да бъде подобен на този на Хонконг, предложи Тадич. Бившата британска колония, прехвърлена към Китай през 1997 г. получи висока степен на автономия най-малко за 50 години, според т.н. политика "една страна, две системи". 
						Лидерите на косовските етнически албанци обаче незабавно отхвърлиха идеята като неподходяща. 
						 "Хонконг и Косово нямат нищо общо. Това е объркано предложение, което не може да бъде реализирано", каза пред журналисти говорителят Скендер Хисени. 
						Според Блерим Шала, член на преговарящия екип на Косово, последният кръг просто е показал повече отвсякога, че шансовете за постигане на споразумение са нулеви. 
						 "Дори ако трябваше да преговаряме 120 години, нямаше да бъде постигнато споразумение между Прищина и Белград", каза той. 
						Представителят на Русия в "тройката" Александър Ботсан-Харченко призна, че перспективите за компромис са нищожни. Предлагат се идеи, но те не водят към решение, каза той. 
						"Не мога да кажа, че обсъжданите предложения ще помогнат за преодоляване на различията", заяви Ботсан-Харченко. 
						Членовете на "тройката" заявиха, че "ще продължат да обсъждат няколко решения на статута" на основата на тяхното предложение от 14 точки. Следващото заседание ще се проведе в Брюксел на 20 ноември.

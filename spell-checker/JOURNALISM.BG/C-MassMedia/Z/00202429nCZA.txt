Сръбският динар продължава да губи от стойността си
					12/03/2012
					От началото на годината се забелязва стабилна тенденция на обезценяване на националната валута на Сърбия спрямо еврото и други чуждестранни валути.
					От Ивана Йованович за Southeast European Times от Белград – 12/03/12
 
					 
						
Сръбският динар достигна нов минимум спрямо еврото. [Нада Божич/SETimes]
						Сръбският динар (СД) достигна рекордно ниска стойност спрямо еврото. През 2002 г., когато беше заменена германската марка, едно евро се равняваше на 60 динара. На 12 март обменният курс бе 110,63 сръбски динара за евро. 
						Динарът непрекъснато отслабваше през последното десетилетие, но понижаването на стойността му се засили драстично през последните години. Динарът продължи да отслабва и през последните два месеца въпреки многобройните интервенции на Националната банка на Сърбия (НБС) чрез продажби на чуждестранна валута. 
						В изявление на банката се казва, че отслабването на динара през тази година се дължи на неочакваното увеличение на вноса на енергоносители. 
						Промените в стойността на динара имат многостранни ефекти върху местната икономика, която зависи основно от вноса или експортно ориентираните предприятия. Засилването на еврото благоприятства занимаващите се с износ предприемачи, но от друга страна е в ущърб на вносителите. 
						Според Миле Драгич, директор и собственик на фирма за производство на военно и полицейско оборудване, която изнася продукцията си в повече от 30 страни, включително в САЩ, производителите, които разчитат на вносни компоненти, са изложени на най-голям риск от отслабването на динара. 
						„Държавните дружества договарят цени само в динари без възможност за евентуални корекции. В нашия пример от датата на договора до деня на извършване на плащането може да минат повече от шест месеца и тъй като цените са определени в динари, ако има инфлация, загубата ни е равна на инфлацията, така че нямаме достатъчно средства, за да възобновим производството“, каза Драгич за SETimes. 
						Драгич, който осигурява работа на повече от 350 работници, е загрижен и за ефекта върху отделните служители, тъй като отслабването на местната парична единица намалява общата покупателна способност. 
						Слободан Алексич, на 56 г., който работи в завод за печки във Враня, дава добър пример. „Трудно се справям с напрежението, защото само аз в семейството имам сигурна работа. Съпругата ми беше съкратена, защото предприятието, в което работеше, беше закрито, а дъщеря ни работи в малка частна фирма, която въобще не е стабилна. По-лошото е, че взехме заем в евро и й купихме автомобил. Моята заплата не е обвързана с валутния курс, нито тази на дъщеря ми“, каза Алексис за SETimes. 
						За да предотврати сериозните последици от нестабилния динар, НБС се опитва да насърчи използването на динара и да намали използването на други валути. 
						Една от възможните мерки за намаляване на обезценяването на местната валута е повишаването на основния лихвен процент, който се определя от НБС, каза Деян Йовович, консултант от Сръбската търговска камара. 
						„Когато основният лихвен процент се повиши, заемите автоматично стават по-скъпи, предлагането на пари намалява, а когато паричното предлагане намалее, има недостиг на динари и това автоматично води до увеличаване на стойността на динара“, каза Йовович за SETimes. 
					
				
			
					 
					
 
 

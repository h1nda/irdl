Какъв е бъдещият път за страните от Западните Балкани?
					17/07/2006
					Макар че ситуацията като цяло остава позитивна, проблеми като безработицата, "зависимост от помощи" и необходимостта от инвестиции трябва да се решат, ако страните от Западните Балкани желаят да продължат по правилния път, пише бившият министър на финансите на Румъния Даниел Даяну.
					От Даниел Даяну за Southeast European Times в Букурещ – 17/07/06
 
					 
						
Път с много завои към присъединяването към ЕС все още предстои да бъде изминат от страните от Западните Балкани. [АФП] 
						Като цяло събитията напоследък в страните от Западните Балкани провокираха мнозина експерти да сигнализират тревогата си по отношение на известно пренебрегване на региона от Брюксел и големите европейски държави. Последният доклад на комисията "Амато", в която участват известни европейски политици, съдържа силно послание в това отношение. Подобни предупреждения бяха отправени напоследък и от Инициативата за европейска стабилност, неправителствена организация, чиято дейност е свързана със Западните Балкани. 
						Различни фактори влияят върху хода на събитията в Западните Балкани, някои от които придвижват нещата в правилната посока, а други - задържат региона в политически, икономически или междуетнически капани. В близкото минало се чувстваше по-целенасочено придвижване в правилната посока. Привлекателността на идеята за присъединяване към ЕС, макар и далечна цел, изигра решителна роля. Умножиха се икономическите резултати: инфлацията бе намалена драстично в целия регион и което е още по-важно, бе постигнат сериозен икономически растеж. 
						 Референдумът в Черна гора прикова вниманието на много ръководители на европейски държави. Някои го приветстваха, други проявиха предпазливост в реакциите си. Ще помогне ли той за решаването на косовския проблем? Ще задвижи ли други сили, които ще усилят стремежа за присъединяване към ЕС в региона? Това са въпроси, които възникват автоматично. 
						
Референдумът в Черна гора повдигна нови въпроси за региона. [Гети Имиджис
						 Банковият сектор в региона укрепва и вече е в състояние да финансира растеж чрез инвестиции и потребителски кредити. Търговията в региона регистрира растеж, след като местните политици признаха, че китайски стени няма да имат смисъл за техните малки икономики. Вътрешната политика укрепи демократичните сили. 
						 Каква е ситуацията в момента? Икономическите данни, поне външно, не показват влошаване на цялостното положение. Икономиката продължава да регистрира растеж. През 2005 г. ръстът на БВП бе 5 процента в Западните Балкани, с изключение на Македония (където той бе 3,5 на сто). Инфлацията има едноцифрени стойности, като се изключи Сърбия, където тя надвиши 16 процента през 2005 г. Укрепването на банковия сектор продължава, благодарение на въвеждането на по-разумни регулации и навлизането в региона на австрийски, гръцки и италиански банки. 
						 Съществуват области обаче, където данните не са толкова обещаващи поради различни обстоятелства. 
						Зависимостта от помощи не е намяляла в Босна и Херцеговина (БиХ), където текущият дефицит достигна почти една четвърт от БВП, докато преките чужди инвестиции възлязоха на по-малко от 4 процента от БВП. В Косово, текущият дефицит е още по-висок - над 30 процента от БВП през миналата година. Паричните преводи са високи в провинцията (над 14 процента от БВП). Но както се изрази един икономист, те не покриват текущия дефицит, който се нуждае от капиталови потоци, за да бъде устойчив. 
						
Безработицата в много страни продължава да е висока. [Архив] 
						Безработицата остава висока в БиХ, Косово и Македония, макар че местни икономисти и държавни служители оспорват цифрите и се аргументират с оживения неформален сектор. Това, за което не може да се спори обаче, е тенденцията, особено сред младите хора, да емигрират и да търсят работа в чужбина, поради големите разлики в заплащането. Икономиката в региона е крехка и преките чужди инвестиции макар че нарастват през последните години, все още не са движеща сила за създаване на нови работни места и укрепване на икономическата стабилност. Могат ли сегашните позитивни тенденции да бъдат устойчиви ако не са подкрепени от процес на стабилно формиране на капитали? Вероятно не. Нещо повече, местните инвестиции зависят от перспективите за присъединяване към ЕС в недалечно бъдеще. 
						В целия регион посланието е едно и също: единственият изход е присъединяване към ЕС. Обяснението за това включва икономически, политически и геополитически причини. Във време, когато Черна гора се отдели напълно, когато статутът на Косово е предмет на разгорещени дебати, когато икономическата нестабилност на БиХ представлява проблем, силните в Съюза трябва да обърнат по-голямо внимание на региона. 
						Според западни експерти, срещата на върха на ЕС в Залцбург отново потвърди подкрепата на Съюза за региона и поднови ангажиментите, поети в Солун. Въпреки това няма да бъде несправедливо да се каже, че подкрепата, изразена в Залцбург, бе по-хладна. Западните политици трябваше да реагират на промяната на настроенията на техния електорат. Референдумите във Франция и Холандия показаха значително безпокойство по отношение на имиграцията глобализацията и съдбата на социалната държава. 
						По ирония на съдбата разширяването на ЕС през 2004 г. като цяло не се оказа проблем за старите страни-членки на ЕС; те регистрират излишъци в търговията с бившите комунистически страни и са преместили производства там, за да могат по-добре да се конкурират на световните пазари. Освен това независимо от това, което се говори за "полския водопроводчик", факт е, че работници от Полша, България, Румъния и др. запълват важни ниши на западния пазар на труда и помагат на тези икономики да функционират по-добре. 
						И все пак трудно може да се отрече съществуването на известна умора на Запад. Някои първокласни политици нямат вече силно влияние, а немалко правителства не горят от желание да предприемат болезнени реформи. От друга страна е важно да не се тълкуват погрешно темите на обществения дебат. Истината е, че не последната вълна на разширяваването предизвиква умората в "стария ЕС". Корените на проблема по-скоро трябва да се търсят в трудните пазари на труда, в нереформираните образователни системи, в недостатъчно финансираните системи за социални помощи, в недостатъчните средства за научни изследвания и развитие и в неспособността да се погледне в очите действителността на глобалната икономика. 
						Румъния и България най-вероятно ще се присъединят към Съюза през 2007 г., въпреки критичните доклади на Европейската комисия. Това ще насърчи Париж, Берлин, Лондон и други да бъдат по-прями, когато става въпрос за перспективите на държавите от Западните Балкани. Съществено облекчен визов режим, по-голяма помощ за укрепване капацитета за оползотворяване на европейските фондове и по-ясно формулирани послания, ще помогнат много в това отношение. Подходът на Брюксел към тези въпроси ще се окаже решаващ тест за държавническите умения на ЕС.

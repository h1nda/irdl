Балканите се нуждаят от регионална стратегия за борба с наркотиците
					18/06/2012
					Косовската полиция конфискува 2 109 кг марихуана, предназначена за международните пазари.
					От Линда Карадаку за Southeast European Times от Прищина – 18/06/12
 
					 
						
Наскоро в Косово от заподозрени трафиканти бяха иззети принадлежности за употреба на наркотици. [Ройтерс]
						Според анализатори, ако не бъде създадена регионална стратегия за сътрудничество, Югоизточна Европа ще остане уязвима за трафика на наркотици. Лошото прилагане и лошата правната стратегия обаче пречат на пресичането на незаконните канали за търговия. 
						Според ООН балканският маршрут – път за трафик на хероин, който започва от Афганистан, минава през Турция, Балканите, Италия и Австрия и стига до Централна и Западна Европа – е ключов маршрут за трафика на азиатски опиати. 
						По балканския маршрут преминават и химическите прекурсори, необходими за производството на хероин и синтетични наркотици. 
						По-рано този месец косовската полиция задържа 2 109 кг марихуана на стойност над 76 000 евро в Подуево, близо до Прищина. Според полицията пратката е била предназначена за пазар извън Косово. Арестувани бяха трима косовски граждани и бяха конфискувани оръжия и пари. 
						На 1 юни САЩ осъдиха Насар Келменди, гражданин на Босна, роден в Косово, по Закона срещу наркобароните. САЩ обвиняват Келменди, че е оглавявал една от най-силните етнически албански престъпни фамилии на Балканите и е бил начело на организация, занимаваща се с трафик на хероин и кокаин в Европа. Решението позволява на САЩ да запорира активи на Келменди под тяхна юрисдикция. 
						Адвокатът на Келменди Митхат Кочо заяви за „Болкън Инсайт“, че обвиненията са „провокативни“, и посочи, че ще поиска от американските власти доказателства, които да ги подкрепят. 
						Според Доклада за международната стратегия за контрол на наркотиците (INCSR) за 2012 г. на Държавния департамент на САЩ Косово е главно транзитна държава в трафика на наркотици, предназначени за Европа, и не е голям производител на наркотици. 
						„Либерализираните визови режими, рехавите граници, все още недостатъчните резултати от борбата срещу прането на пари и – в някои държави – ограниченият капацитет на митническия персонал допринасят за уязвимостта към трафика на наркотици на страните по балканския маршрут“, заяви за SETimes Синиша Дуркулич, анализатор в Службата на ООН по наркотиците и престъпността в Белград. 
						Бетим Муслиу от Косовския правен институт каза, че основният проблем е правната рамка и лошото прилагане на стратегията в борбата срещу наркотиците. 
						„Косово има остаряла стратегия, която не подобри положението, нито увеличи ефикасността на косовските институции в борбата и превенцията на престъпления, свързани с наркотични вещества“, каза той за SETimes. 
						Муслиу също така посочи, че поради слабия контрол на границите Косово служи като транзитна страна в трафика на наркотици. „Няколко пъти съседни страни конфискуват наркотици, които са били транспортирани през Косово. Косовската полиция и митници не са изпълнили своите задачи“, добави той. 
						Той подчерта, че никоя държава няма да успее в борбата с наркотиците без регионално сътрудничество. „Нито една страна в региона не е започнала цялостна стратегия, включваща всички държави, които предприемат приобщаващи мерки. Без такава стратегия ще бъде трудно да се борим с това отрицателно и сериозно явление“. 
						През 2011 г. в Сърбия са задържани общо 65 кг хероин, предназначени за местно разпространение и употреба. 
						„Според сръбското министерство на вътрешните работи след присъединяването на Румъния и България към ЕС се наблюдава пренасочване на каналите за трафик на хероин по балканския маршрут. Смята се, че от България трафикантите предпочитат да минат през Румъния заради не толкова строгите гранични проверки, вместо на изток, през Сърбия. Също така Косово е един от предпочитаните коридори за трафик на хероин по балканския маршрут“, заяви той. 
						Според Дуркулич, въпреки че сръбски граждани играят важна роля в международния трафик на кокаин, балканският маршрут не е от важно значение за транзита на кокаин. 
						Печалбите от международния трафик на кокаин се перат по различни начини, като се използват за законна дейност в Сърбия и други страни, предимно чрез недвижими имоти и инвестиции в строителната индустрия. 
						„Марихуаната, която остава най-разпространеният незаконен наркотик в Сърбия, достига Сърбия предимно от Албания“, посочва Дуркулич. 
						Според INCSR организираните престъпни групи се възползват от стратегическото местоположение на Албания, рехавите граници и непостояните правоохранителни мерки. 
						„Аксион Плюс“, албанска неправителствена организация, която работи по въпросите на превенцията на наркотиците, посочва, че между държавните агенции и неправителствените организации, които контролират предлагането и търсенето, съществува партньорство. 
						„Тези елементи се вземат предвид в стратегиите за намаляване на употребата на наркотици, за да бъде дейността им съвместима и координирана със съседните страни и Европа“, заяви за SETimes Генци Мучолари, ръководител на НПО. 
					
				
			
					 
					
 
 

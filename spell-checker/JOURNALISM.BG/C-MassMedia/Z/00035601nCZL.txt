Косово полага усилия да си осигури подкрепа 
					10/08/2010
					 
						ПРИЩИНА, Косово -- Правителството работи със своите международни партньори, за да постигне признаване на независимостта от повече държави, както и за да си осигури по-голяма политическа подкрепа в Общото събрание на ООН. Такава подкрепа би провалила приемането на проекторезолюцията, предложена от Сърбия, която има за цел да бъдат започнати нови преговори за статута на Косово. „Надяваме се, че признаването от още държави ще стане факт преди Общото събрание на ООН през септември. Но този процес е свързан и с политическата подкрепа, която можем да получим от държавите, които вече са признали Косово”, каза в понеделник (9 август) заместник министър-председателят Хайредин Кучи. Тед Карпентър, вицепрезидент по въпросите на отбраната и международната политика във вашингтонския институт "Катон", заяви пред Би Би Си, че Съединените щати ще се опитат да предотвратят приемането на резолюцията, внесена от Сърбия, въпреки че това ще се отрази на отношенията между Вашингтон и Белград. (Коха Диторе, Би Би Си, Зери, Телеграфи - 10/08/10)

Хърватия проведе най-голямата антикорупционна акция досега
					06/08/2007
					Във внимателно планирана и извършена акция, полицията внедри свои хора в Хърватския приватизационен фонд, за да разкрие корупционни схеми там. Седем служители са арестувани, включително трима вицепрезиденти. 
					От Наташа Радич за Southeast European Times в Загреб – 06/08/07
 
					 
						
Седем служители на Хърватския приватизационен фонд са обвинени в приемане на подкупи и продажба на държавни компании без законно проведени търгове. [ХПФ]
						Хърватската полиция и антикорупционни институции извършиха най-голямата операция досега в борбата срещу корупцията и организираната престъпност. Седем служители от Хърватския приватизационен фонд (ХПФ) бяха арестувани, включително трима вицепрезиденти - Иван Готовац, Йосиф Матанович и Роберт Пеша. Още един служител все още е на свобода. Те са обвинени в приемане на подкупи и продажба на държавни компании без законни търгове. 
						Обвинените сега се разпитват от следователи от държавната прокуратура. Повече от 40 свидетели ще дадат показания, макар че тази част от следствието е закрита за обществеността. Идентичността на свидетелите също се пази в тайна. 
						Операция "Маестро" бе планирана внимателно и прецизно. Агенти под прикритие бяха внедрени в ХПФ и установиха кои служители са приемали подкупи. На пресконференция, на която бе съобщено за операцията, държавният прокурор Младен Бакич обяви, че агентите са платили повече от 800 000 евро на вицепрезидентите на ХПФ и на техни сътрудници. 
						Тримата вицепрезиденти не са знаели за незаконните действия на останалите и не са действали заедно. Всеки един от тях обаче е разполагал с мрежа от сътрудници. Агентите под прикритие са заявили, че е трябвало да платят 50 000 евро само за да пият кафе с един от вицепрезидентите, тоест, за да получат възможност да обсъдят незаконната дейност. 
						Държавната прокуратура е планирала работата си по случая. Следствието вероятно ще включи и началото на 1990-те, когато бе създаден ХПФ, тъй като някои от обвинените лица са работили там почти две десетилетия. Сега хърватите се питат колко държавни компании са били продадени при подозрителни обстоятелства през годините и как могат да се оправят нещата. Правителството вече повдигна въпроса за компенсации за компаниите, понесли щети от процеса, но все още е твърде рано да се каже как това ще бъде осъществено. Все още не ясно и дали ХПФ ще продължи да функционира или ще престане да съществува като независима институция. 
						"Всяка приватизационна сделка, извършена от Фонда трябва да се разследва втори път, за да се уверим, че всичко е както трябва", заяви президентът Стипе Месич. 
						Проучванията на общественото мнение показват,че обществеността одобрява арестите, а повече от 70 % от анкетираните подкрепят решителна антикорупционна стратегия. 
						
Обвинения в корупция бяха отправени и към личния шофьор на министъра на транспорта, развитието, инфраструктурата и туризма Божидар Калмета. [AФП]
						ЕС реагира положително. Посланикът на блока в Хърватия Винсънт Дегерт похвали полицията и съдебната власт за добре свършената работа. Той заяви, че Брюксел ще продължи да окуражава партньорите си в Хърватия да продължат да работят за изкореняване на корупцията на всички нива - местни и национални. 
						Борбата с корупцията остава най-голямото предизвикателство към хърватското правителство по пътя на страната към присъединяване към ЕС. Властите се намират под натиск от страна на Брюксел да постигнат конкретни резултати, но също трябва да се съобразяват и с вътрешната политика, както и с недоверието към влиянието отвън. Хърватската народна партия (ХНП) междувременно призова правителството да подаде оставка, тъй като четирима членове на кабинета са в консултативния борд на ХПФ. Това са вицепремиера Дамир Поланчеч, министърът на земеделието Петар Кобанкович, финансовият министър Иван Шукер и министърът на транспорта, развитието, инфраструктурата и туризма Божидар Калмета. 
						Полицейското разследване показа, че министрите не са знаели за корупцията в ХПФ и затова те не са следствени. ХНП продължава да изразява съмнения, но усилията й да свали кабинета не привличат подкрепа. 
						Министерството на Калмета обаче е изправено пред свой корупционен скандал. Даниел Миочич, личен шофьор на Калмета, е задържан по обвинения за приемане на подкупи и уреждане на съмнителни сделки. Бизнес съдружниците му свидетелстваха срещу него и заявиха, че е получавал пари от предприемачи, които са искали да участват в инфраструктурни проекти и проекти за строеж на пътища близо до Четинград в община Карловац, Централна Хърватия. Онези, които предложили подкупи, получили договорите. Твърди се, че шофьорът носи отговорност за уреждането на сделката. 
						Калмета твърди, че не знае за престъпните дейности и че силно подкрепя продължаващото разследване. "Не знаех за нито една от престъпните му дейности", твърди той. "Като човек се чувствам обиден и разочарован, защото говорим за човек, който е бил мой личен шофьор в продължение на години, от 1993 г. Пропътували сме хиляди километри заедно", каза Калмета на пресконференция. 
						Службата за борба с организираната престъпност и корупцията (СБОПК) пое случая и разшири разследването, изземвайки документация от министерството с цел установяване на целия размер на понесените щети. Досега обаче ръководството на СБОПК не е дало никакви изявления какви разкрития са били направени.

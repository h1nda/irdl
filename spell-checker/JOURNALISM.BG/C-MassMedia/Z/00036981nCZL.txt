Хърватия взема мерки срещу хулиганите
					09/01/2011
					 
						ЗАГРЕБ, Хърватия - Правителството одобри поправки в закона за предотвратяване на насилието в спорта с цел справяне с хулиганските прояви. Решението, взето на заседание на правителството в петък (7 януари), бе наложено от неотдавнашните инциденти на насилие по време на футболни мачове. Един от най-сериозните се случи през май миналата година по време на мач между Динамо (Загреб) и Хайдук (Сплит), когато полицай загуби окото си в сблъсъците между поддръжници на двата традиционни футболни съперника. 
						Поправките забраняват на феновете да носят маски и да са пили алкохол. Те също забраняват продажбата на алкохол на стадионите и определят наказанията за хървати, които имат хулигански прояви на спортни събития в чужбина. (ХРТ, Хина, Радио "Свободна Европа", tportal.hr - 07/01/11)

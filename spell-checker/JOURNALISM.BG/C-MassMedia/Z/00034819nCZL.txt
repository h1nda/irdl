Сръбски престъпен бос бе осъден на 15 години лишаване от свобода
					04/06/2010
					 
						БЕЛГРАД, Сърбия -- Престъпният бос Сретен Йоцич, известен още като Йоца Амстердамеца, бе осъден в четвъртък (3 юни) на 15 години лишаване от свобода за организиране на убийството на свой съперник. Горан Марянович бе убит през 1995 г. пред бар в Белград, а още няколко души пострадаха при инцидента. Според обвинителния акт Йоцич е обещал 50 000 германски марки на двама наемни убийци и им е предоставил оръжия и автомобил, с който да избягат. По време на процеса той отрече да има каквато и да било връзка с убийството. Йоцич е също така подсъдим за убийството през октомври 2008 г. на известния хърватски журналист Иво Пуканич. (Блиц, ДПА, Танюг, Бета, Б92 - 03/06/10)

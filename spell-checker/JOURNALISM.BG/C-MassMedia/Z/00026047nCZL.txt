ЮНМИК ще започне да прехвърля компетенции на местните власти
					07/04/2008
					 
						ПРИЩИНА, Косово – Финансовият източник на ЕС, известен като „стълб на ЮНМИК”, ще прекрати дейността си до 30 юни, тъй като Европейската комисия е решила да не продължава неговото финансиране. Ръководителят на „стълба на ЮНМИК” Пол Акда каза в петък (4 април), че повечето икономически компетенции ще бъдат прехвърлени на косовското правителство съгласно проекта за окончателния статут на бившия пратеник на ООН Марти Ахтисаари. Акда обясни, че решението е свързано и с разполагането на съдебно-полицейската мисия на ЕС в Косово. 
						Други новини – В петък Общинският съвет на Митровица призова за уволнение на областния администратор на ЮНМИК за Митровица Джерард Галучи. Кметът на Митровица Байрам Реджепи заяви, че повод за това е била реакцията на Галучи срещу безредиците на 17 март след превземането на съда в Северна Митровица от сърбите. Реджепи каза, че Галучи е искал продължителни преговори с протестиращите, докато „ние настоявахме за възстановяване на върховенството на закона”. 
						Междувременно в неделя НПО „Коху” („Събуди се!”) заведе жалба в Специалната прокуратура на Косово срещу премиера Хашим Тачи. „Коху” го обвинява в конфликт на интереси и корупция, свързани с назначенията в агенцията, отговаряща за приватизационния процес. (Зери, Коха Диторе, Б92, РТК, Телеграфи, Топ-Чанъл - 06/04/08; Зери, Коха Диторе, Експрес - 05/04/08)

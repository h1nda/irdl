Доклад посочва тежките условия, в които живеят хората с увреждания в Сърбия
					21/11/2007
					В нов доклад се казва, че хората с увреждания са принудени да прекарват години в специализирани заведения, без да получават подходящи грижи и при условия, равносилни на изтезание.
					От Игор Йованович за Southeast European Times от Белград – 21/11/07
 
					 
						
[Гети Имиджис]
						Сръбското правителство реагира гневно на нов доклад, в който се твърди, че деца и възрастни със специални нужди са малтретирани в сръбските институции за социални грижи, а премиерът Воислав Кощуница нарече обвиненията "злонамерени". 
						"Обвиненията, че за лечението на деца се използват мъчения и че това са лагери за деца, а не институции за социални грижи, са особено злонамерени," каза премиерът. Той добави, че ще бъде сформирана специална комисия, която да състави доклад за реалните условия в институциите, на които е поверена грижата за хората със специални нужди. 
						"Ментал Дисабилити Райтс Интернешънъл" (МДРИ), базирана в САЩ неправителствена организация, публикува доклада си на 14 ноември след четиригодишни разследвания. Проучването описва – и документира със снимки – лошите условия в шест сръбски специализирани заведения. 
						На децата не се разрешава да стават от леглата си, те са лишени от подходящи медицински грижи, принудени са да използват леглата си за тоалетна и да живеят без отопление през зимата, посочва МДРИ. 
						"Мръсотията, заразните болести, липсата на медицински грижи и рехабилитация, както и отсъствието на контрол, превръщат приемането в сръбско специализирано заведение в заплаха за живота,” се казва в доклада. "Разследващите от МДРИ откриха деца и възрастни с увреждания, завързани за леглата си, или такива, на които никога не се разрешава да излязат от стаята си – някои в продължение на години." 
						Въпреки че правителството заслужава похвала за признаването на проблема, липсата на средства, слабата подкрепа на обществеността и недостатъчната нормативна база пречат на усилията за реформиране на системата, се казва в доклада. 
						"Това са най-уязвимите граждани на Сърбия. Хилядите, затворени в специализирани заведения, са подложени на нечовешко и унизително отношение и малтретиране. Завързването и затварянето на възрастни и деца за цял живот е опасно и болезнено лечение, равносилно на изтезание – явно нарушение на Европейската конвенция за защита на правата на човека," посочи в съобщение за пресата адвокат Ерик Розентал, изпълнителен директор на МДРИ и юридически експерт по човешките права. 
						"Призоваваме правителството на Сърбия да спре незабавно тези нарушения и да спазва човешките права на всички хора с увреждания," каза той. 
						Кощуница обаче обвини МДРИ в участие в кампания за очерняне на страната, подготвена така, че да съвпадне с преговорите за статута на Косово. 
						 "Сръбското правителство ще се противопостави на тази мрачна пропаганда, като използва всички демократични и правни средства, с които разполага," добави той. 
						Междувременно сръбският министър на труда и социалната политика Расим Ляич каза, че макар в доклада да има политическа нотка, в него се съдържат и оправдани критики. Той обаче упрекна МДРИ за предложението подобряването на условията за хората с увреждания да се постави като условие за бъдещото членство на Сърбия в ЕС. 
						"Необичайно е, че докладът бе оповестен пред международните медии, преди да ни бъде предоставен, и бе представен на пресконференция, преди да бъде представен на упълномощените държавни институции," каза Ляич. 
						За министъра на здравеопазването Томица Милосавлевич докладът е просто “политическа злоупотреба". 
						"Ако лице или организация първо се яви пред обществеността и обяви, че проучва проблем в страната в продължение на четири години, без да е осъществило каквито и да е контакти с официалните институции в страната, това не изглежда добронамерено, а по-скоро като политическа злоупотреба," каза Милосавлевич. 
						Въпреки това представители на правителство обещаха да подобрят ситуацията в заведенията за хора със специални нужди. Приет е национален план за изграждане на стратегия за грижи за психичното здраве и се подготвя законопроект за защита на правата на хората с умствени увреждания. 
						Правителството вече обяви, че е инвестирало 12 млн. евро за обновяване на психиатрични болници и планира да построи нови специализирани заведения.

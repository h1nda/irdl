АОК пое отговорност за бомбен взрив в Косово 
					21/02/2007
					Група, самоназоваваща се "Армия за освобождение на Косово" (АОК), заяви, че е търсила отмъщение за смъртта на двамата косовски албански демонстранти. 
					От Беким Грейчевчи и Блерта Фоничи-Кабаши за Southeast European Times от Прищина – 21/02/07 
 
					 
						
Съдебни експерти оглеждат повредените от взрива в Прищина автомобили на ООН. [Гети Имиджис]
						Три автомобила на ЮНМИК и един частен автомобил претърпяха щети при екзплозия в понеделник вечерта в Прищина, потвърди полицията във вторник (19 февруари). 
						В кратко съобщение, изпратено по електронна поща до медиите, група, самоназоваваща се "Армия за освобождение на Косово" (АОК), заяви, че е "активизирала отново своите структури" и е извършила атаката срещу имущество на ООН като отмъщение за смъртта на двамата албанци, убити при сблъсъците с полицията на 10 февруари. 
						Взривът трябваше да повреди имущество на ЮНМИК, без да причинява смъртни случаи, е заявила групата. 
						По време на конфликта от 1998-99 г. АОК се сражаваше срещу сръбската армия и полиция. След това обаче тя бе трансформирана в гражданска структура, наречена Сили за защита на Косово, под надзора на ЮНМИК и КФОР. Все още не е ясно дали има някаква връзка между виновниците за бомбеното нападение в понеделник и бившата АОК. 
						Говорителят на Полицейската служба на Косово (ПСК) Ветон Елшани заяви пред SETimes, че достоверността на съобщението ще се установява тепърва. Засега не са извършени арести. 
						"Чух само много силен взрив, понеже живея близо до мястото," каза Алберт Камбери, местен жител. Той заяви, че полицията и служителите на КФОР са пристигнали на мястото на произшествието за минути. 
						Взривът стана десет дни след протеста в подкрепа на независимостта, организиран от движението "Ветевендосе" ("Самоопределение") и прераснал в насилие. Косовската полиция и полицейските сили на ООН отвърнаха с гумени куршуми и сълзотворен газ. Двама демонстранти загинаха. 
						"Ветевендосе" е обявила планове за нова демонстрация на 3 март 
						Веднага след взрива косовският премиер Агим Чеку посети мястото на произшествието и осъди бомбения атентат. "Тези действия са насочени против независимостта на Косово," каза Чеку. "Но тези действия не трябва да попречат на процеса на независимост за Косово," добави той. 
						Косовският президент Фатмир Сейдиу призова полицията бързо да открие виновниците и да ги предаде на правосъдието. "Тези престъпни деяния са абсолютно неприемливи за народа на Косово и неговите институции. Те вредят на имиджа на Косово и не представляват народа на Косово," каза той.

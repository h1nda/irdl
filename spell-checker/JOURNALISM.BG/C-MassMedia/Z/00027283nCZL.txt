Тадич заяви, че Сърбия ще продължи да издирва Младич и Хаджич
					04/08/2008
					 
						БЕЛГРАД, Сърбия -- Президентът Борис Тадич каза в неделя (3 август), че Сърбия ще продължи издирването на най-важните укриващи се военнопрестъпници Ратко Младич и Горан Хаджич въпреки протестите на крайните националисти срещу ареста на Радован Караджич. Това бе първото публично изявление на Тадич след залавянето на Караджич и то стана повод за отправянето на поредица от смъртни заплахи срещу него. Тадич добави, че Сърбия ще продължи да сътрудничи на Трибунала за военни престъпления в Хага. "Днес никой не може да каже, че Сърбия не е готова да арестува обвиняемите от Хага и да покаже своя пълен ангажимент да сътрудничи на институцията. Онези, които възнамеряват да упражнят допълнителен натиск върху Сърбия [да арестува последните двама обвиняеми от Хагския трибунал], чукат на отворени врати, защото Сърбия не само показа своята воля и решимост, но предприе и конкретни мерки, за да гарантира своето сътрудничество," каза Тадич. 
						По отношение на перспективите на Сърбия за членство в ЕС Тадич заяви, че Белград ще продължи да се бори за своята кандидатура за членство в ЕС, която той определи като "първостепенен национален интерес" за страната. Той обаче отново подчерта, че Сърбия няма да преследва тази цел в замяна на признаването на независимостта на Косово. "Ако някой смята, че това проевропейско правителство ще се откаже да защитава националните интереси в името на европейските перспективи, той греши," каза той. (Данас - 04/08/08; Ройтерс, АФП, ЮПИ, Танюг, Би Би Си, B92, Бета, ДПА, АП - 03/08/08)

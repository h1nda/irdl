Процесът на фирмена регистрация в Албания вече е по-бърз 
					02/11/2007
					В опит да съкрати бюрократичните процедури и да премахне корупцията неотдавна създаденият в Албания Национален регистрационен център предлага на новите фирми опростена регистрация за един ден. 
					От Ерлис Селимай за Southeast European Times от Тирана - 02/11/07 
 
					 
						
Новите фирми могат да се регистрират за 24 часа вместо за 47 дни, както бе по-рано. [АФП]
						Новите фирми в Албания вече могат законно да се регистрират за 24 часа, избягвайки дългите бюрократични процедури, които отнемаха до 47 дни и насърчаваха подкупите и корупцията. 
						Според икономическото министерство, което е инициатор на реформата, новият процес обединява няколко стъпки в една. Промените бяха въведени с финансовата подкрепа на USAID по споразумението с Албания по програмата "Предизвикателство на хилядолетието". Започналата през 2006 г. инициатива има за цел да намали корупцията чрез реформи в данъчната администрация, обществените поръчки и фирмената регистрация. 
						"Искаме да осигурим по-лесен, по-бърз и по-евтин процес на регистрация на новите фирми, едновременна данъчна регистрация, здравноосигурителна регистрация, както и регистрация в дирекцията по труда, чрез процедура с едно заявление," каза ръководителят на Националният регистрационен център (НРЦ) Том Кола. 
						Той твърди, че реформата е съществен етап от усилията на правителството за подобряване на бизнесклимата в Албания. Тя създава някои важни предимства за албанските фирми и за чуждестранните инвеститори. 
						НРЦ силно ще опрости и съкрати разходите за търговска регистрация, опростявайки изискванията за предоставяне на информация. Необходимите за определени дейности разрешения ще се получават след регистрацията, а не като предварително условие за фирмена и данъчна регистрация. 
						В близко бъдеще фирмите може би дори ще могат да се регистрират онлайн. "В цяла Албания ще може да се използва приложение, работещо под Windows, което ще позволява регистрация на фирмите на място. Чрез Интернет може да се осъществява безплатен публичен достъп до информацията в търговския регистър," каза Кола. 
						Възможно е обаче да има юридическа пречка. В момента Албания няма приет закон, позволяващ електронната регистрация. Ръководителят на Албанската търговско-промишлена камара, Илир Жила, привества регистрационната инициатива. Въпреки това той заяви: "Все още предстои да видим дали новият регистрационен процес ще проработи през следващата година." 
						В началото на септември НРЦ подписа меморандум за разбирателство с отдел "Митници" за достъп до фирмени и финансови регистрационни данни. 
						"Меморандумът е важна стъпка за намаляване на корупцията, пред която Албания е изправена през последните няколко години и която прави невъзможно нормалното функциониране на бизнеса. В партньорство с НРЦ ще предложим нашите данни и опит," каза Герта Пикари, генерален директор на отдел "Митници".

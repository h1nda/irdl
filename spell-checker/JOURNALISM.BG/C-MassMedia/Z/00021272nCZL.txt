Министри: "Статутът на Косово няма да застраши регионалната стабилност" 
					16/01/2007
					 
						БУКУРЕЩ, Румъния -- Определянето на окончателния статут на Косово няма да застраши сигурността в региона, казаха в понеделник (15 януари) румънският министър на отбраната Сорин Фрунзаверде и гостуващият в страната македонски министър на отбраната Лазар Еленовски. Двамата подчертаха, че регионалното сътрудничество е ключът към евроатлантическата интеграция и стабилността в Югоизточна Европа.
						Двамата министри приеха и план за обучение на македонски офицери в румънския Национален военен университет. Еленовски каза на Фрунзаверде, че Македония е в последния етап от реформирането на армията си с цел постигане на стандартите на НАТО. (Найн О'Клок, Вечер - 16/01/07; MИA, Макфакс, Телма ТВ - 15/01/07)

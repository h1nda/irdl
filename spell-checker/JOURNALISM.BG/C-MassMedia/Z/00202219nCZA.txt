Според Кастрати от КСС Косово е готово да допринася за сигурността зад граница
					05/01/2012
					С очаквания край на контролираната независимост тази година Косовските сили за сигурност ще добият по-голям авторитет.
					От Мухамет Брайшори за Southeast European Times от Прищина -- 05/01/12
 
					 
						
Генерал-лейтенант Кадри Кастрати е горд от помощта, която КСС са оказали при наводненията в Северна Албания. [Министерство на отбраната на Косово]
						Генерал-лейтенант Кадри Кастрати бе назначен за командващ на Косовските сили за сигурност (КСС) в края на ноември. Неговата военна кариера обхваща 30 години и включва служба в Югославската народна армия, Хърватската армия, "Армията за освобождение на Косово" (АОК) и Корпуса за защита на Косово, предшественик на КСС. Преди да бъде назначен за командващ, той е бил оперативен началник на КСС. 
						Задачата на КСС е да провеждат операции по реагиране при кризи в Косово и в чужбина, операции по гражданска защита в Косово и подпомагане на гражданските власти при реагиране срещу природни бедствия и други аварийни ситуации. КСС са обучени и създадени с помощта на разположените в страната сили на НАТО и КФОР. 
						През 2012 г. в Косово ще бъде извършена проверка на международното присъствие в страната, която може да доведе до край на контролираната независимост. Възможно е политическите промени в Косово да засегнат и мандата на КСС. В ексклузивно интервю за SETimes Кастрати обсъжда възможностите на КСС и бъдещите планове. 
						
						SETimes: Какви са сегашните възможности на КСС? 
						
						Генерал-лейтенант Кадри Кастрати: На 22 ноември командващият на КФОР [Ерхард Древс] изпрати потвърждение до Северноатлантическия съвет в Брюксел, че Косовските сили за сигурност са постигнали пълен оперативен капацитет. Какво значи това? От 132 критерия, поставени от НАТО, сме изпълнили всички освен пет, върху които трябва да работим, но които не са свързани с въпроса за оперативния капацитет. Това означава, че днес Косовските сили за сигурност имат оперативна готовност да изпълняват всички задължения съгласно своя мандат. 
						
						SETimes: Очаквате ли промяна в мандата? 
						
						Кастрати: Работим и сме ангажирани с усъвършенстването на възможностите, които имаме. [През 2012 г.] ще имаме нова наборна фаза за увеличаване на човешките ни ресурси. Всяко задължение или изискване, поставени от правителството на Косово, ние - и аз като командващ - сме готови да изпълним. 
						
						SETimes: В миналото КСС са участвали в две спасителни мисии в Албания. Готови ли сте да участвате и в други райони? 
						
						Кастрати: Косовските сили за сигурност са изпращани два пъти в Албания по искане на албанското правителство, за да му помогнат по време на наводненията в Северна Албания. С тези две операции с участието на 109 военнослужещи оказахме огромна помощ и показахме, че Косовските сили за сигурност и Косово не са просто консуматори на сигурност, но могат също да дават и свой принос в региона и в други части на света. 
						На всички срещи, които провеждаме..., едно от изискванията е различните страни да ни подкрепят или да ни вземат под командването си в мироподдържащи и хуманитарни операции. Готови сме в някои области, където имаме експертен опит и необходимия капацитет, да участваме, и... нашата воля [е] да участваме в операции в чужбина. 
						
						SETimes: Как е сътрудничеството с КФОР/НАТО? 
						
						Кастрати: Нашите отношения с КФОР са отлични. Това е очевидно от постигането на оперативния капацитет, защото създаването на Косовските сили за сигурност е общ успех за КФОР, НАТО и Косовските сили за сигурност. Смятам, че Косовските сили за сигурност са добър начин за продължаване напред към "Партньорство за мир" и присъединяването към НАТО като крайна цел. 
						
						SETimes: Опишете сътрудничеството със страните от региона. 
						
						Кастрати: Сътрудничеството със страните от региона е на добро равнище и [се доказва] от меморандумите за сътрудничество, които сме подписали с всички страни от региона, освен със Сърбия. Като командващ моята цел е да увеличавам това сътрудничество. Едно от изискванията на последната среща на Адриатическата харта бе страните от региона да организират полево учение за увеличаване на готовността за реагиране при кризи и всички страни от региона да бъдат готови да действат в случай на криза или катастрофа. 
						
						SETimes: В неотдавнашни медийни репортажи се говори за оръжейно ембарго от Германия. Верни ли са те? 
						
						Кастрати: Това не е истина. Имаме си договор с "Хеклер и Кох" и [на 23 декември] договорът за останалата част бе подписан, което е планирано в бюджета. Оръжията, които се договарят от тази компания за нуждите на Косовските сили за сигурност, ще пристигнат много скоро.

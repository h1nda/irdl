Според доклада на ОССЕ и ООН, малцинствата в Косово все още се сблъскват с дискриминация
27/03/2003
Нов доклад показва, че етническите малцинства в Косово все още се сблъскват със стари проблеми и препоръчва на правителството и международната общност да предприемат мерки за тяхното преодоляване.
(ОССЕ, ВКБООН - 10/03/03)
 
 
Въпреки общото подобряване на ситуацията в Косово, етническите малцинства в провинцията продължават да се сблъскват с проблеми със сигурността и с липсата на достъп до основни права, е мнението на ОССЕ и Върховният комисариат на ООН за бежанците (ВКБООН). В последната им съвместна оценка, десета за последните четири години, двете организации стигат до извода, че не е постигнато "съществено" подобрение в условията на живот на малцинствата и няма създадени предпоставки за завръщането на голяма част от сърбите и ромите.
"Въпреки стабилизирането на ситуацията на сигурност, страхът от насилие, заплахи и провокации остава част от ежедневието на членовете на малцинствата в цяло Косово" се съобщава в доклада, публикуван на 10 март.
Докладът изразява сериозно безпокойство за продължаващата невъзможност на малцинствата да се придвижват свободно и безопасно. Невъзможността да се движат свободно се отразява на грижите за здравето и на обучението, стеснява вероятносттите за намиране на работа и по този начин не позволява на хората да водят нормален живот. Друг проблем, предизвикващ безпокойство е липсата на права на собственост. Ограничен е и достъпът на малцинствата до съдебните, държавните, гражданските и политически структури.
В резултат на това, двете организации препоръчват на ЮНМИК и другите представители на международната общност да продължат активната си дейност, а временните институции за местно самоуправление да демонстрират своята ангажираност като предприемат мерки за справяне със ситуацията.
"Временните институции за местно самоуправление играят съществена роля при осигуряването на защита за малцинствата срещу дискриминацията", заяви в началото на месеца ръководителят на мисията на ОССЕ в Косово Паскал Фиеши. "Те трябва активно да участват и да поемат управлението на процеса на завръщане, давайки ясни доказателства за толерантност към малцинствата".
Международните организации отбелязват, че въпреки окуражаващия напредък към постигане на целите, установен при предишните им оценки, "дискриминацията остава реалност на практика, а препоръките - неосъществени". Според доклада, дискриминацията "продължава в достъпа и разпределението на услуги и положението се влошава от продължаващите проблеми със свободата на придвижване и нарушаването на паралелните структури".
За подобряване условията на живот за малцинствата докладът препоръчва идентифициране на случаите на дискриминация и тяхното елиминиране, както и въвеждането на ефективни мерки срещу дискриминацията. Препоръчва се и въвеждането на антидискриминационни закони, по проект на ОССЕ.
"Диалогът между общностите, мерките за изграждане на доверие, решимостта на местните власти и задълбоченият подход са важни предпоставки за подобряване условията на живот на малцинствата в Косово", заяви Уолтър Ървайн, представител на ВКБООН в Косово.
На 11 март, мисията на ОССЕ обяви започването на нов проект, който цели изграждането на мостове между всички общности и между различните медии, чрез организирането на конструктивна дискусия по деликатни въпроси в поредица мултиетнически радио-дебати. Първите четири ще се фокусират върху правата на човека, престъпността и насилието, безработицата и икономиката и помирението.

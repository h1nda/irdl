Иран спира износа на петрол за Гърция преди крайния срок за санкциите от ЕС
					17/04/2012
					Гърция се бори с решението на Иран да спре износа на суров петрол. 
					От Х. К. Цанис за Southeast European Times от Атина -- 17/04/12
 
					 
						
Производството в рафинерията за суров петрол близо до град Коринт може да бъде повлияно от прекратяването на доставките на петрол от Иран. [Ройтерс] 
						Двете най-големи рафиниращи компании в Гърция, "Хеленик Петролеум (ЕЛ.ПЕ) и "Мотор Ойл Груп", потвърдиха на 10 април, че са спрели да получават суров петрол от Иран, потвърждавайки казаното от иранските власти часове по-рано. 
						Международните новинарски агенции също цитираха репортажите от същия ден за прекратяването от страна на Иран на доставките на петрол за Испания и намерението за подобни действия срещу Германия и Италия в отговор на решението на ЕС от януари да наложи от 1 юли санкции на Иран заради спорната му ядрена програма. 
						Въпреки че иранската страна не посочи точно санкциите като причина за своето решение, Техеран вече спря доставките на петрол за Великобритания и Франция. 
						Репортажи от миналата седмица на новинарските медии в страната, като уебсайта "Прес ТВ", оправдаха забраната за продажби на двата гръцки нефтохимически гиганта, твърдейки, че те дължат плащания. 
						Във вторник представители на ЕЛ.ПЕ заявиха, че компанията търси нови доставчици на суров петрол, за да запълни недостига, причинен от решението на Иран, въпреки че плановете за непредвидени ситуации бяха задействани веднага след решението на ЕС срещу Иран през януари. 
						Освен това ЕЛ.ПЕ притежава рафинерията ОК.ТА АД край Скопие. В репортажи на местната преса се твърди, че ЕЛ.ПЕ търси доставчици от Северна Африка и Русия, за да се справи с недостига. 
						Изпълнителният директор на компанията Ангелос Странис заяви за SETimes, че ЕЛ.ПЕ е внасяла около 25 % от суровия си петрол от Иран през 2011 г., повишение в сравнение със 7 % през 2010 г. Той заяви, че нуждите на неговата компания са приблизително 325 000 барела на ден. 
						Притиснат да предостави още информация, той отказа да даде допълнителни подробности за стратегията на групата. 
						"Нашата позиция е да не коментираме публично рекламната и търговската си политика", каза Странис, добавяйки, че спирането на вноса на ирански петрол няма да повлияе на цените на бензиностанциите. 
						Междувременно главният финансист на "Мотор Ойл" Петрос Цанетакис е казал, че неговата компания е прекратила сделките с Иран "за известно време". 
						Без значение дали действието на Иран трябва да се смята за "контрасанкции", докладчикът на енергийния сектор Янис Канупакис заяви за SETimes, че банковите трансакции с петролния сектор на Иран също са станали доста трудни напоследък. 
						Пресаташето на иранското посолство в Атина Махмуд Балади само повтори, че неговото правителство не е изтъкнало официална причина за прекратяването на доставките на петрол за Гърция и останалите страни от ЕС. Ден по-късно иранският министър на петрола Ростам Касеми заяви, че Техеран наистина е спрял да изнася суров петрол за двете гръцки рафиниращи компании, без да даде повече подробности. 
					
				
			
					 
					
 
 

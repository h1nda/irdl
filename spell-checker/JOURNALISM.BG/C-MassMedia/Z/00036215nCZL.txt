Хърватия арестува началника на митниците 
					30/09/2010
					 
						ЗАГРЕБ, Хърватия -- Младен Баришич, началник на митническата служба към финансовото министерство, беше задържан в сряда (29 септември) в Загреб. Според съобщенията той е заподозрян в заговор за извършване на престъпление, незаконна брокерска дейност и подстрекателство към злоупотреба със служебно положение във връзка с така наречената афера „Фими Медия”, която е помогнала на местна компания да спечели милиони куни. Делото е свързано със заседание на правителството от 2007 г., на което директорите на няколко публични компании били призовани да наемат компанията „Фими Медия”, собственост на приятелката на Баришич, Невенка Юрак, за пиар и маркетингови услуги, без за това да бъдат провеждани публични търгове. Веднага след ареста му правителството освободи Баришич от всичките му служебни задължения. Баришич е близък сътрудник на бившия министър-председател Иво Санадер и бивш ковчежник на управляващата партия Хърватски демократичен съюз. (ХРТ, ХИНА, Нова ТВ, Вечерни Лист, Пословни Дневник, АП, ДПА - 29/09/10)

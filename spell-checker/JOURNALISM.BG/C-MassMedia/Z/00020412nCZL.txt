Маскирани лица нападнаха черногорски писател и убиха шофьора му
					26/10/2006
					 
						ПОДГОРИЦА, Черна гора -- Един от най-известните черногорски писатели бе пребит от няколко неидентифицирани лица, които са убили неговия шофьор - бодигард. Седемдесет и тригодишният Йеврем Бъркович каза, че няколко маскирани мъже с пистолети и сопи са го нападнали пред апартамента му. Той каза пред репортери, че нападението, извършено късно във вторник (24 октомври), е отмъщение на местната мафия за последния му роман "Любовникът от Дукля". Наред с другите теми книгата разглежда и връзките между политиците и престъпния свят. 
						Това не е първото нападение, извършено очевидно от мафията в Черна гора. През 2004 г. редакторът на основния опозиционен вестник бе застрелян заради репортажи за връзките между представители на властта и организираната престъпност. Убийците му така и не бяха заловени. (Дан, Виести - 26/10/06; Ройтерс - 25/10/06)

Гръцката полиция свързва провален бомбен атентат с левичарска терористична група
					27/10/2008
					 
						АТИНА, Гърция -- Полицията заяви, че е загрижена от евентуалното възраждане на левичарската радикална група "Революционна борба" след предотвратен бомбен атентат в Атина, съобщиха местните медии в събота (25 октомври). Полицията е взривила в петък самоделна бомба пред седалището на петролния гигант "Роял Дъч Шел" в южното предградие Палайо Фалирон. Анонимно обаждане е предупредило, че бомбата ще избухне до 20 минути. Устройството, представляващо пластмасова кутия за инструменти с часовников механизъм, свързан към 3 кг динамит, би могло да причини голям взрив, според полицията. Използваните в направата му материали са насочили следователите до "Революционна борба", която не е поемала отговорност за никакви нападения през последните няколко месеца. "Революционна борба" се появи, след като полицията разби левичарската терористична група "17-и ноември". (Катимерини, Елефтеротипия, Та неа - 25/10/08; Ройтерс - 24/10/08)

Сърбия отчита рекордни инвестиции през 2005 г.
					29/12/2005
					Инвестициите в Сърбия достигнаха рекордната цифра 1,5 милиарда евро през 2005 г., съобщи правителството в сряда и изрази надежда за по-нататъшното им нарастване през следващата година.
					(Reporter.gr - 29/12/05; AП, Reporter.gr, Сръбско правителство, Радио Б92 - 28/12/05; Словенска Бизнес Седмица - 27/12/05)
 
					 
						
Министърът на международните икономически отношения Милан Париводич заяви, че инвестициите в Сърбия никога не са били по-големи, отколкото през тази година. [AФП]
						Tази година отбелязва връх по отношение на инвестициите в Сърбия, а подобренията в рамката за чуждите инвестиции ще доведе до още по-голямото им нарастване през 2006 г., се казва в изявление на правителството, направено в сряда (28 декември). 
						През 2005 г. инвестициите достигнаха 1,5 милиарда евро, се казва в изявлението, което цитира сръбския министър на международните икономически отношения Милан Париводич. "Очаквам през следващата година чуждите инвестиции да достигнат най-малко 2 милиарда евро, но това зависи изцяло от способността ни да приемем световните стандарти по отношение на регулирането на рамката за чужди инвестиции", добави той. 
						Главният приоритет, според министъра, е извършването на поземлените реформи, които да позволят продажбата на земя за градски строежи и нейната приватизация. При достатъчно воля, необходимите мерки могат да бъдат осъществени "за кратко време", заяви Париводич, който също е и председател на Комисията за поземлената реформа в Сърбия. 
						Друга мярка, която може да доведе до увеличаване на инвестициите е новият закон за ипотеките, който значително разширява обхвата на недвижимата собственост, която може да се ипотекира и съкращава времето, необходимо за продажбата й, заяви Париводич. 
						"При предишния закон стана очевидно, че са необходими три-четири години за продажбата на недвижима собственост по старата съдебна процедура, а сега ще бъде възможно това да стане за три до шест месеца", заяви министърът. 
						Според Париводич, мярката ще увеличи сигурността на кредиторите и ще им осигури много по-голяма свобода при отпускането на заеми. "С други думи, много повече хора ще могат да получат заеми, което ще доведе до заеми с ниски лихви." 
						Сърбия, чиито усилия за осъществяване на икономически реформи бяха оценени високо в Доклада на Световната банка по-рано тази година, твърди, че прилагането на нови регулации при продажбата на компании и опрощаването на дълговете им към държавата е довело до ускоряване на приватизационните сделки през последните шест месеца. 
						Според директора на Агенцията за приватизация Миодраг Джорджевич, приходите на Сърбия от приватизирането на 501 компании през тази година ще достигнат 390 милиона евро. Договорените инвестиции възлизат на 118,2 милиона евро. 
						От компаниите, приватизирани през тази година, 204 са били продадени с опция, 15 на търг и 282 държавни пакети акции са продадени на капиталовия пазар. 
						"През 2006 г. планираме за продадем 300 компании с опция, да обявим 30 търга и да продадем 250 пакети акции от Акционния фонд, заяви Джорджевич. 
						Големи компании, определени за приватизация чрез търг през следващата година включват петролна рафинерия близо до Белград, голяма пивоварна и няколко транспортни компании.

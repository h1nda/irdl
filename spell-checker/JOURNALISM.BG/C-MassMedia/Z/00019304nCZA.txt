Блеър: "Европа иска Хърватия като пълноправен член на ЕС"
					19/07/2006
					Няма политически пречки за Хърватия да се присъедини към ЕС, след като изпълни изискванията на ЕС за членство, каза британският премиер Тони Блеър във вторник по време на първото официално посещение на хърватския си колега Иво Санадер в Лондон.
					(Ню Йорк Таймс - 19/07/06; AП, ХИНА, Даунинг Стрийт 10 - 18/07/06)
 
					 
						
Хърватският премиер Иво Санадер (вдясно) се ръкува с британския премиер Тони Блеър при пристигането си за среща на "Даунинг Стрийт" 10 във вторник (18 юли) в Лондон. [Гети Имиджис]
						Като изрази подкрепата си за кандидатурата на Хърватия за членство в ЕС, британският премиер Тони Блеър увери във вторник (18 юли) хърватския си колега Иво Санадер, че страната му ще може да се присъедини към Съюза, след като изпълни изискванията за членство. 
						"Няма изобщо никакви политически пречки за приемането на Хърватия," каза Блеър на съвместна пресконференция със Санадер след първата им официална среща на "Даунинг Стрийт" 10 в Лондон. "Това политическо решение вече е взето. Европа иска Хърватия като пълноправен член на ЕС. Великобритания иска Хърватия като пълноправен член на ЕС. Единственият въпрос е да се изпълнят критериите -- изпълнете критериите и влизате." 
						Присъединителният процес до голяма степен е еднакъв за всички страни, които искат да влязат в блока, но всеки кандидат се преценява по собствените му постижения, каза Блеър. "Няма смисъл Хърватия да чака други страни да достигнат до същия етап като нея. Не, всяка страна се оценява според собствените й постижения, постиженията на Хърватия са съвсем ясни и ви желая успех в действията по изпълнение на критериите," каза той. 
						Хърватия започна присъединителните си преговори със Съюза през октомври 2005 г., заедно с Турция. Но докато Хърватия се надява да се присъедини към 25-членния блок през 2009 г., очаква се присъединителните преговори на Турция да продължат поне още десет години. 
						По време на първото си официално посещение във Великобритания Санадер каза, че срещата му с Блеър е била "важно събитие не само за нашите двустранни отношения, но и за пътя на Хърватия към ЕС и НАТО". 
						Като поздрави Великобритания за това, че поддържа разширяването на ЕС, хърватският лидер благодари на Блеър и за неговата подкрепа за действията на страната му в региона, които ще продължат и след присъединяването на Хърватия към ЕС. 
						"Ние силно се интересуваме как ще се развие регионът и как ще се решат всички открити въпроси," каза Санадер. "Затова ще бъдем много активни, ние сме много активни, ние участваме в процеса на сътрудничество в Югоизточна Европа от една година и вярваме, че всички страни в Югоизточна Европа имат тази перспектива за бъдещо членство в ЕС." 
						По-късно, в изказване пред Международния институт за стратегически проучвания в Лондон, Санадер каза, че Хърватия с примера си е показала, че реформите в региона са възможни. 
						В отговор на въпрос за Косово Санадер каза, че всяко решение за окончателния статут на провинцията трябва да гарантира защита на правата на малцинствата и че Белград трябва да участва в процеса за постигане на споразумение, за да не бъдат дестабилизирани Сърбия и целият регион, съобщи хърватската новинарска агенция ХИНА. 
						На въпрос дали Хърватия ще помогне на Сърбия да реализира плана си за действие за пълно сътрудничество с Трибунала на ООН за военни престъпления Санадер отговори, че страната му ще направи всичко възможно, за да бъдат най-сетне арестувани и изправени пред правосъдието бившият босненски сръбски лидер Радован Караджич и военният му командир Ратко Младич. 
						Санадер, който ще посети Белград в петък, каза, че реализирането на плана за действие ще бъде един от въпросите, които ще обсъди със сръбския си колега Воислав Кощуница.

ЕС призова за по-нататъшни реформи в Албания
					17/09/2008
					 
						БРЮКСЕЛ, Белгия -- Във вторник (16 септември) еврокомисарят по разширяването Оли Рен похвали усилията на Албания за реформиране на нейната икономика и съдебна система, но каза, че страната трябва да засили борбата срещу организираната престъпност и корупцията и да осигури провеждането на свободни избори. Албания трябва да продължи реформите, които вече заздравиха съдебната и избирателната й система, каза Рен след среща с албанския външен министър Лулзим Баша в Брюксел. Баша подчерта, че страната му е готова да изпълни изискванията за придвижване напред на процеса на интеграция в ЕС. 
						Други новини от вторник -- Министър-председателят Сали Бериша представи последните постижения на правителството в областта на инвестициите, които той отдава на предприетите от неговия кабинет реформи. "Ние гарантираме сигурността на инвеститорите чрез осъществяването на нови реформи", каза Бериша на пресконференция. Социалистическата опозиция обаче обвини Бериша в опити за отклоняване на общественото внимание от отговорността на правителството, както тя твърди, за смъртта на бизнесмена Коста Требичка, ключов свидетел в разследването на незаконна търговия с боеприпаси. (BalkanWeb, Би Би Си, Топ Ченъл, Телеграфи - 17/09/08)

Турция разкритикува швейцарския референдум за забрана на изграждането на нови минарета
					02/12/2009
					 
						АНКАРА, Турция -- Във вторник (02 декември) външното министерство публикува изявление, изразяващо разочарование от проведения в Швейцария референдум за забрана на изграждането на нови минарета и призоваващо Швейцария да "поправи грешката си колкото може по-бързо". В изявлението решението се определя като "злополучен опит, насочен срещу основни хуманитарни ценности и свободи", и се добавя: "Културното разнообразие, толерантността и спазването на основните човешки права имат голямо значение". В реч пред турския парламент министър-председателят Реджеп Тайип Ердоган каза, че гласуването в неделя демонстрира "вълните на расизъм и краен национализъм, заливащи Европа". Той призова европейските страни и институции да предприемат действия срещу тази забрана.
						По време на официална визита в Йордания турският президент Абдула Гюл определи гласуването в Швейцария като "срамно" и като знак, че "ислямофобията се разраства в Западна Европа". Във вторник Гюл и йорданският крал Абдула ІІ подписаха споразумение за свободна търговия, насочено към засилване на двустранната търговия и инвестициите, особено в сферите на транспорта и енергетиката. Лидерите решиха също така да премахнат визовите изисквания за гражданите на двете страни. (Йени Шафак, Радикал - 02/12/09; АФП, ДПА, Хюриет, Анадолска информационна агенция - 01/12/09)

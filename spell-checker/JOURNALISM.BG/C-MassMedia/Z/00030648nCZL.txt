Ветерани от войната организираха протест в Сараево
					19/06/2009
					 
						САРАЕВО, Босна и Херцеговина (БиХ) -- Хиляди ветерани от войната и инвалиди се събраха в четвъртък (18 юни) в Сараево на протест срещу заплануваното намаляване на пенсиите им. Протестиращите се сблъскаха с полицията, когато се опитаха да влязат в сградата на правителството на Федерация Босна и Херцеговина (ФБиХ). Двама души получиха леки наранявания. Протестът завърши, след като представители на правителството на ФБиХ и представители на МВФ постигнаха споразумение с демонстрантите. Правителството на ФБиХ бе запланувало съкращение на бюджета за пенсии на ветераните, за да си осигури заем от МВФ, но се отказа от плана след протеста.
						Други новини -- В четвъртък президентът на ФБиХ Боряна Кристо и вицепрезидентите Мирсад Кебо и Споменка Мичич номинираха Мустафа Муезинович за премиер. Парламентът на автономната област трябва да потвърди номинацията. Оттеглящият се сегашен премиер Неджад Бранкович подаде оставка миналия месец, след като бе обвинен в незаконно присвояване, свързано със сделка за недвижим имот от 2000 г. (РТРС, Фена, СРНА, БХРТ, Дневни Аваз, Ройтерс, АП, ДПА - 18/06/09)

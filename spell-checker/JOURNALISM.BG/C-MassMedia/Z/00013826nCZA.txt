Правителствата разглеждат предаването на обвиняеми като форма на сътрудничество с МНТБЮ
					08/03/2005
					Правителствата на Сърбия-Черна Гора и на Република Сръбска започнаха да предприемат постепенни стъпки към изпълнение на своите задлъжения към Трибунала на ООН за военни престъпления. Макар че проявяват неохота да извъшват арести, властите се надяват, че доброволното предаване ще осигури механизъм за спазване на тези задължения. 
					От Гари Дийн за Southeast European Times в Сараево -- 08/03/05
 
					 
						
Сръбският генерал Владимир Лазаревич влиза в съдебната зала за първото си явяване пред Трибунала на ООН за военни престъпления в Хага миналия месец. [AФП]
						Двете правителства, които най-често са заклеймявани за отказа от сътрудничество с МНТБЮ - Сърбия-Черна гора и Република Сръбска - направиха през последните седмици първите плахи стъпки към изпълнение на задълженията си да предадат обвиняеми на съда. 
						Изпълнението на тези задължения обаче не означава среднощни полицейски операции. По-скоро става дума за доброволно предаване, като например, съобщението от миналата седмица, направено от бившия сръбски армейски генерал Момчило Перишич, че последният ще се предаде доброволно. Перишич, който е издирван във връзка с със зверства, извършени в Босна и Херцеговина, Хърватия и Косово в периода 1993-1998 г., пристигна в Хага в понеделник (7 март). 
						Властите разглеждат това доброволно предаване като начин да се отговори на международния натиск, без те самите да провалят политическото си бъдеще, заяви един анализатор. 
						"Това им осигурява възможно най-малък брой врагове, тъй като те не желаят да си създадат твърде много политически противници и да застрашат собствените си позици и изборни перспективи, заяви анализаторът на Би Би Си за ЮИЕ Гейбриел Партос. 
						Тук става въпрос за възможностите за натиск, с които международната общност (в лицето на ЕС, американското правителство и НАТО) разполага по отношение на БиХ и Сърбия-Черна Гора. Сърбия чува двойното послание от ЕС и САЩ: арестувайте вашите обвиняеми във военни престъпления или забравете за придвижване към ЕС или за получаване на американска помощ. 
						Запасният генерал Владимир Лазаревич, който се изправя пред съда по обвинения в престъпления срещу човечеството и в нарушение на законите и обичаите за водене на война по време на косовския конфликт от периода 1998-1999 г., е сега в Хага. Той се предаде няколко седмици след като Вашингтон суспендира отпускането на 10 млн. щ.д. за Сърбия, заявявайки, че Белград отказва да сътрудничи с Трибунала. Вашингтон освен това оттегли известен брой свои експерти, които оказват техническа помощ на сръбското правителство. 
						Междувременно Върховният представител на ЕС по външната политика отмени посещение в Белград, изтъквайки, че няма нищо ново за обсъждане, докато обвиняемите са все още на свобода в Сърбия. 
						БиХ получи двукратен отказ да бъде поканена в програмата на НАТО "Партньорство за мир"(ПзМ) по тази причина, което накара Върховният представител на международната общност в БиХ Пади Ашдаун да уволни десетки длъжностни лица в РС. Това дойде в отговор на отказа на автономната област да арестува дори и един-единствен заподозрян във военни престъпления след края на конфликта от 1992-1995 г. 
						Независимо че последните уволнения от декември 2004 г. принудиха премиера на РС да подаде оставка, Ашдаун твърди, че автономната област ще носи отговорност, ако на БиХ отново бъде отказано членство в ПзМ през април. 
						Доброволното предаване на Саво Тодорович и Бобан Симич през януари на полицията на РС и съответно на миротворците от ЕС показва начина, по който политиците от РС могат да се подадат на натиск, без да бъдат дамгосани като предатели от собствените си избиратели. 
						"В идеалния случай лидерите на РС биха искали и вълкът да е сит и агнето да е цяло - те искат възможно по-дълго да държат властта в автономната област и не желаят да излезе, че са пряко замесени в принудителното предаване на обвиняемите в Хага чрез арести," казва Партос. "Сега те предлагат стимули на обвиняемите да се предадат и ги насърчават по всеки възможен начин. Това е знак за завиден прогрес в известен смисъл, но той трябва да бъде подкрепен от истински действия."

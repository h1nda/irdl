Пратениците на ООН завършиха проучвателната си мисия в Сърбия и Косово
					29/04/2007
					 
						ПРИЩИНА, Косово, Сърбия -- Делегация, състояща се от посланици на 15-те страни-членки на Съвета за сигурност на ООН завърши двудневната си проучвателна мисия в Косово в събота (28 април). Пратениците се срещнаха с високопоставени косовски политици и представители на сръбската общност в провинцията. Тяхната мисия имаше за цел да събере информация от първа ръка за ситуацията, преди да се гласува плана, предложен от бившия финландски президент Марти Ахтисаари. Президентът на Косово Фатмир Сейдиу увери посланиците, че Сърбия ще бъде в безопасност, ако провинцията получи независимост, както се предвижда в проекта. Делегацията посети разделения град Косовска Митровица и сръбското село Свинаре, голяма част от което бе разрушено от етнически албанци по време на размириците през 2004 г. Тя също посети село Мала Круша, където 116 албански мъже бяха убити от сръбските войници през 1999 г. 
						Посланикът на Белгия в ООН и ръководител на делегацията, Йохан Вербеке, заяви пред репортери в събота, че Съветът за сигурност ще има нужда от повече време, за да вземе решение. "Решенията по важни въпроси никога не трябва да зависят от предварително определени крайни срокове. Трябва да им се осигури естествено пространство и време, за да могат всички страни в Съвета за сигурност да не са притеснени при взимането на решение", заяви той. Според съобщения в международните медии, неговото изявление е дало ясен сигнал за продължаващото разделение в Съвета за сигурност по въпроса за бъдещето на Косово. (Ню Йорк Таймс, Ройтерс, ДПА - 28/04/07)

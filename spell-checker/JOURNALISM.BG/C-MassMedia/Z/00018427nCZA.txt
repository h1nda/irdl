НПО твърди, че в Румъния са необходими допълнителни усилия в борбата с корупцията 
					02/05/2006
					Румъния трябва да стане член на ЕС през януари 2007 г., но мониторингът на действията й в борбата с корупцията трябва да продължи и след присъединяването й, обяви в понеделник "Трансперънси Интърнешънъл" - Румъния.
					(Бюкарест Дейли Нюз, Найн О'Клок - 02/05/06; Бюкарест Дейли Нюз - 30/04/06)
 
					 
						
Докладът на "Трансперънси Интърнешънъл", в който се анализират законите за борба с корупцията и тяхното прилагане между март 2005 г. и март 2006 г., ще бъде предаден на Европейската комисия преди завършването на доклада за страната, който се очаква на 16 май. [ТИ]
						Румъния заслужава да стане член на ЕС през януари 2007 г., но усилията й в борбата с корупцията ще трябва да бъдат наблюдавани дори и след тази дата, за да се гарантира ефективното изкореняване на проблема, заяви в понеделник (1 май) организацията, бореща се с корупцията. 
						Когато публикува годишния си доклад, "Трансперънси Интърнешънъл" - Румъния (ТИ-Румъния) отбеляза, че макар и страната да е постигнала напредък в тази област през последната година, корупцията остава основният проблем в контекста на присъединяването към ЕС. 
						"Необходимо е да продължи натискът върху правителството, за да продължат и усилията му за борба с корупцията и за да се повдигне нивото на почтеност в обществото," цитира издаваният на английски език букурещки ежедневник "Найн О'Клок" думите на ръководителя на ТИ-Румъния Виктор Алистар.
						В доклада, който отразява периода между март 2005 г. и март 2006 г., се констатират ниски нива на ефективност при предотвратяването и борбата с корупцията, макар че в областта на санкциите нещата сякаш се придвижват с по-бързи темпове. 
						"Когато става дума за предотвратяване на корупцията, не може да се говори за развитие," каза Алистар. "Нямаме ясни механизми. Що се отнася до санкциите, възприемането им е положително благодарение на позицията на правителството. Нещо повече, започнаха да се появяват досиета за корупция в големи мащаби, но все още не можем да обсъждаме тези случаи, тъй като те не са достигнали до съда." 
						Според ТИ-Румъния Националният отдел за борба с корупцията (НОБК) все още не достатъчно ефективен и не е успял да приключи някои от главните дела за корупция в желаните срокове. Това говори за нисък институционален капацитет на НОБК и слабо сътрудничество с останалите структури, заяви неправителствената организация. 
						През последните месеци е Румъния започнаха разследвания за корупция срещу няколко висши държавни чиновници и политици, в т. ч. и срещу бившия премиер Адриан Нъстасе. 
						В интервю за холандския вестник "НРС Ханделсблад" преди няколко дни настоящият премиер Калин Попеску Търичану заяви, че разследванията срещу Нъстасе и други лица, изправени пред подобни обвинения, ще бъдат приключени. Макар и да признава, че корупцията не е изкоренена, той твърди, че тя вече не представлява "голям проблем" за Румъния. 
						Давайки пример с корупционния барометър на ЕБВР, премиерът заяви, че той показва низходяща тенденция за корупцията в Румъния, отбелязвайки спад от 2,6 % на 0,7 %. 
						Официални представители на ЕС, в т. ч. и еврокомисарят за разширяването Оли Рен, през последните месеци дадоха висока оценка на напредъка на балканската страна в изпълнението на критериите на Съюза за членство, включително и на усилията й в борбата с корупцията. 
						ТИ-Румъния обаче заявява, че има четири области, в които не се забелязва видим напредък -- здравеопазването, образованието, обществените поръчки и местната публична администрация -- като те продължават да са уязвими по отношение на корупцията. 
						Антикорупционната организация заяви, че ще изпрати новия си доклад на Европейската комисия (ЕК), която трябва да публикува на 16 май основните доклади за готовността на България и Румъния за членство в ЕС. По график и двете страни трябва да се присъединят към Съюза на 1 януари 2007 г., но ако ЕК реши, че те не са успели да изпълнят изискванията за членство, тя би могла да препоръча членството им да бъде отложено с една година.

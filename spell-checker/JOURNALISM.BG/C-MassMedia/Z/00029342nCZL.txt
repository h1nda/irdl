Сръбският външен министър Йеремич и генералният секретар на ООН Бан Ки Мун отново подчертаха, че държат на плана от шест точки за Косово
					18/02/2009
					 
						НЮ ЙОРК, Съединени щати -- Генералният секретар на ООН Бан Ки Мун увери сръбския външен министър Вук Йеремич, че ООН ще продължи да подкрепя плана от шест точки във връзка с бъдещата роля на мисиите ЮНМИК и ЮЛЕКС в Косово. След срещата им в Ню Йорк във вторник (17 февруари) Йеремич каза, че следващия месец Бан ще информира Съвета за сигурност на ООН за начините за осъществяване на плана, приет от Съвета за сигурност през ноември. Йеремич каза, че разговорите ще продължат в четвъртък, когато ръководителят на ЮНМИК Ламберто Заниер ще посети Белград.
						Други новини от вторник -- Сръбският парламент прие промени в своя процедурен правилник, целящи ускоряването на законодателния процес. Общо 127 членове на управляващото мнозинство подкрепиха промените. Един гласува против тях, а депутатите от опозицията не присъстваха на гласуването. Промените предвиждат ограничаване на разрешеното време за обсъждане на законопроектите и повдигането на нови въпроси, за да се предотвратят отлаганията и тактиките за печелене на време, съпътстващи приемането на важни закони, свързани с интеграцията в ЕС. (Б92, Танюг - 17/02/09)

Еврокомисарят Рен прави преглед на напредъка на Западните Балкани
					08/02/2009
					 
						БРЮКСЕЛ, Белгия -- Бъдещите избори в Македония през март ще бъдат рашаваща проверка за състоянието на демокрацията в страната, заяви в петък (6 февруари) еврокомисарят по разширяването Оли Рен на конференция в Блюксел за разширяването на блока в Западните Балкани и Турция. Рен заяви, че е необходимо да се определи дата за присъединителните преговори на Македония с ЕС и за решаването на спора на страната за името с Гърция. Той добави, че Хърватия е постигнала напредък в преговорите за присъединяване с ЕС, но трябва да засили борбата срещу корупцията и организираната престъпност и да реформира сектора на корабостроенето. Рен също изрази загриженост за равнището на сътрудничеството на Хърватия с Хагския трибунал за военни престъпления (МНТБЮ) и за граничния спор между Загреб и Любляна. 
						По отношение на Турция Рен заяви, че преговорният процес се развива със скромни, но постоянни темпове. Той изрази удовлетворение от напредъка на Турция в областта на свободата на изразяване и поправката на Член 301 на наказателния кодекс. Албания е постигнала напредък по отношение на реформите, необходими за членство в ЕС, но трябва да постигне повече в борбата срещу организираната престъпност и корупцията, каза той. Босна и Херцеговина (БиХ) понастоящем е най-големият проблем в процеса на разширяване на ЕС. Той заяви, че лидерите на тази страна трябва да дадат гаранции, че БиХ ще постигне консенсус по въпроса за членството си в ЕС; в противен случай тя рискува да изостане от съседните страни. 
						Рен изрази надежда, че Съветът на Европа скоро ще признае пълното сътрудничество на Сърбия с МНТБЮ. Рен каза, че Европейската комисия ще представи своя анализ за развитието на Косово и неговата ориентация към ЕС тази година. (БТА, МИА, Заман, Taнюг - 06/02/09)

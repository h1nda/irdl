Македонски журналисти организираха протест по повод Деня на свободата на печата
					05/05/2009
					 
						СКОПИЕ, Македония -- Около 200 журналисти се събраха в центъра на Скопие в понеделник (4 май), за да отбележат Световния ден на свободата на печата. Те протестираха срещу осъждане на журналисти, политически настиск, ниски заплати и това, което те описват катоо ниско равнище на свободата на печата като цяло. 
						Роберт Поповски от Асоциацията на македонските журналисти заяви, че понастоящем има повече от 160 съдебни дела срещу журналисти, някои от които вече се гледат в местните съдилища. Той добави, че журналистите живеят и работят в страх да не загубят работата си, като средната месечна заплата е около 250 евро. Македония е на 98-о място в последния доклад на "Фрийдъм Хаус" и е в групата на страните, смятани за "частично свободни" по отношение на свободата на медиите. (AП, Maкфакс, МРТ, МИА - 04/05/09)

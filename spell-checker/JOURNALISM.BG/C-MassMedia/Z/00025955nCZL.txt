Срещата на върха на ЕС в Словения увеличава перспективите за Западните Балкани
					30/03/2008
					 
						БЪРДО ПРИ КРАНЮ, Словения -- След двудневната среща в Словения, външните министри на ЕС обещаха да продължат с интеграцията на Западните Балкани. "В интерес на страните от Западните Балкани е да продължат колкото е възможно по-бързо с процеса на политически и икономически реформи, помирението и защитата на етническите малцинства и с осъществяването на напредък към членство в ЕС", се казва в изявление на външните министри в събота (29 март). Словенският външен министър Димитри Рупел, чиято страна в момента е председател на ЕС, заяви, че страните-членки на ЕС са се споразумели да ускорят осъществяването на Солунския дневен ред - стратегия за Албания, Босна и Херцеговина, Хърватия, Македония, Черна гора и Сърбия.
						Премиерът на Косово Хашим Тачи, който бе поканен за пръв път да присъства на среща на външните министри на ЕС, заедно със своите колеги от Западните Балкани, заяви, че той вярва, че всички страни-членки на ЕС ще признаят скоро Косово. Той също предположи, че отношенията със Сърбия могат да се променят след общите избори на 11 май там. 
						Срещата също показа затопляне на отношенията между Сърбия и ЕС. Сръбският външен министър Вук Йеремич произнесе реч на форума, в която настоя, че Косово и интеграцията в ЕС трябва да бъдат разглеждани като отделни въпроси. Той каза ,че Сърбия ще бъде готова да подпише Споразумението за стабилизация и асоцииране с ЕС и че укриващият се военнопрестъпник Ратко Младич може да бъде арестуван "в най-близко бъдеще". (Дневни Аваз - 30/03/08; ХИНА, Javno.hr, МИА, Макфакс, Синхуа, Танюг, РТС, Ройтерс - 29/03/08)

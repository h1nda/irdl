Ирландският премиер Ахърн предлага да помогне на Хърватия в привличането на чужди инвеститори
					30/11/2005
					 
						ЗАГРЕБ, Хърватия -- Премиерът Иво Санадер се срещна във вторник (29 ноември) с гостуващия му ирландски колега Бърти Ахърн и благодари на Ирландия за подкрепата й при откриването на присъединителните преговори с ЕС. На свой ред Ахърн каза, че страната му желае да помогне на Хърватия да подобри деловия си климат, за да привлече повече чужди инвеститори. 
						Също във вторник Санадер отрече съобщения в медиите, в които се коментира, че между него и президента Стипе Месич се е появил сериозен разрив. Поводът е проектоспоразумението с Австрия за възстановяване на собственост, принадлежала на членове на немската етническа общност, прогонени от Хърватия след Втората световна война. Месич се противопоставя на споразумението и твърди, че кабинетът не се е допитал до него по въпроса. (Весник, Вечерни лист - 30/11/05; ХИНA - 29/11/05)

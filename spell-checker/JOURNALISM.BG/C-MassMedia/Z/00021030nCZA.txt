Румъния официално осъди бившия комунистически режим
					20/12/2006
					Две седмици преди присъединяването на страната му към ЕС президентът Траян Бъсеску представи доклад от 650 страници, в който обвинява бившия комунистически режим за убийства и преследване на милиони румънци.
					От Джелу Трандафир за Southeast European Times от Букурещ -- 20/12/06
 
					 
						
Бившият румънски президент Емил Константинеску (в средата) разговаря с бившия полски президент и лауреат на Нобелова награда Лех Валенса (вдясно) и с бившия български президент Желю Желев след речта на румънския президент Траян Бъсеску в понеделник (18 декември). [Гети Имиджис]
						Президентът Траян Бъсеску осъди в понеделник (18 декември) бившата комунистическа система в страната като "престъпна" и заяви, че тя е отговорна за престъпления срещу човечеството. 
						Две седмици преди заплануваното присъединяване на страната към ЕС Бъсеску представи доклад от 650 страници на общо заседание на двете камари на парламента. В документа, изготвен от президентската комисия за изследване на румънската комунистическа диктатура, се казва, че около 2 милиона души са били убити или преследвани от режима. 
						"Категорично осъждам комунистическата система в Румъния от нейното създаване до нейния крах през 1989 г.," заяви Бъсеску пред парламента в понеделник. "Дисидентите бяха смазани ... Режимът осъди цялата нация на нищета, глад и отчаяние." 
						На извънредното заседание наред с останалите гости присъстваха румънският крал Михай I, бившият полски президент Лех Валенса и бившият български президент Желю Желев. 
						"В продължение на 16 години Румъния избягваше сблъсъка с комунистическото си минало, отлагане, което доведе до хегемония на лъжите и мистификациите. Това на свой ред създаде климат на безсилие и гняв, манипулиран от демагози," каза председсателят на комисията Владимир Тисманяну. "Прозрачността е единственият начин, по който може да се изгради демократична политическа култура," добави той. 
						Президентската комисия - съставена от известни историци, бивши политически затворници и дисиденти - получи специален достъп до някои по-рано недостъпно архиви. Все пак комисията се натъкна и на трудности. 
						Досието на бившия румънски президент Йон Илиеску, бивш комунистически апаратчик - липсваше. Опозиционната Социалдемократическа партия (СДП) на Илиеску, сматана за приемник на комунистите, се присъедини към ултранационалистическата Партия "Велика Румъния" (ПВР) в осъждането на работата на комисията. 
						"Това е неверен, политически мотивиран доклад," каза председателят на ПВР Корнелиу Вадим Тудор. "Съгласен съм, че трябва да разобличим престъпленията на станилистката епоха, но не трябва ли да бъде осъдена и кралицата на Англия, която бе съюзник на диктатора?" 
						По-рано този месец конгресът на СДП обвини някои представители на комисията в "неосталинизъм" и "макартизъм", твърдейки, че се провежда кампания за демонизиране и унищожаване на левицата. 
						В отговор на тези обвинения Тисманяну каза, че СДП многократно е избягвала да се срещне с истината за комунизма. Години наред Илиеску и неговата партия твърдяха, че да се рови в миналото, е загуба на време. В действителност миналото, с което не сме се сблъскали, винаги се завръща с нова сила и ни преследва," каза той. 
						В доклада се правят важни препоръки. Сред тях е въвеждането на задължително изучаване на комунистическата диктатура в средното училище и определянето на специален ден за почитане на паметта на нейните жертви.

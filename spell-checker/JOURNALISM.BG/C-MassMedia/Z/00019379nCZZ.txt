Дипломатически дневник: Хърватия и Сърбия откриват гранично-пропусквателен пункт
					25/07/2006
					Министър-председателят на Хърватия Иво Санадер и сръбският премиер Войслав Кощуница откриха гранично-пропусквателен пункт в петък. Други дипломатически новини: Председателят на ЕК Жозе Мануел Барозу се срещна със сръбския президент Борис Тадич, а Специалният координатор на Пакта за стабилност Ерхард Бусек посети БиХ.
					
 
					 
						
Министър-председателят на Сърбия Войслав Кощуница (вдясно) и неговият хърватски колега Иво Санадер се ръкуват на модернизирания гранично-пропусквателен пункт Батровци-Баяково между Сърбия и Хърватия в петък (21 юли). [Гети Имиджис] 
						
Хърватският премиер Иво Санадер бе в Белград в петък (21 юли) за срещи със сръбския премиер Войслав Кощуница и със сръбския президент Борис Тадич. Той заяви, че двустранното сътрудничество е укрепнало значително през последната година и изрази увереност, че планът за действие на Сърбия по отношение на сътрудничеството с трибунала на ООН за военни престъпления ще даде резултати. Санадер и Кощуница също откриха модернизирания гранично-пропусквателен пункт в Батровци-Баяково, частично финансиран от ЕС 
						*** 
						
Хърватският министър на вътрешните работи Ивица Ракан и неговият словенски колега Драгутин Мате, се срещнаха в Ровини във вторник (18 юли), за да обсъдят двустранното сътрудничество във връзка с летния туристически сезон. Съобщава се, че разговорите са били посветени на конкретни дейности в пограничните райони, както и на подобряване на сигурността в курортите на двете страни. 
						*** 
						Председателят на Европейската комисия Жозе Мануел Барозу и сръбският президент Борис Тадич се срещнаха във вторник (18 юли) в Брюксел. Барозу е заявил, че Споразумението за стабилизация и асоцииране между Сърбия и ЕС може да бъде подписано до края на годината, ако Белград постигне задоволителни резултати в осъществяването на своя план за действие. 
						*** 
						Специалният коодринатор на Пакта за стабилност за Югоизточна Европа Ерхард Бусек се срещна с първия заместник-върховен представител Лари Бътлър и с премиера на БиХ Аднан Терзич в Сараево в сряда (19 юли). 
						*** 
						
Косовският премиер Агим Чеку пристигна в сряда (19 юли) на официално двудневно посещение в Словения. Той се срещна със своя колега Янеш Янса, с министъра на външните работи Димитрий Рупел, с президента Янез Дърновшек и с председателя на парламента Франце Цукяти в четвъртък. 
						 (Различни източници – 18/07/06-25/07/06)

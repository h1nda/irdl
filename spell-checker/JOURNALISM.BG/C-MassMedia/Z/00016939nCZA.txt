По пътя към Европа
					14/12/2005
					Десет години след Дейтън БиХ предприе ключови реформи, които й проправят пътя към бъдещ икономически растеж и по-висок жизнен стандарт. Въпроси като безработицата обаче и мудните инвестиции трябва да се решават по-бързо, за да гарантират поддържането на темпото, пише първият заместник върховен представител на международната общност Лорънс Е. Бътлър.
					От посланик Лорънс Е. Бътлър за Southeast European Times – 14/12/05
 
					 
						
Посланик Лорънс Е. Бътлър [Държавен департамент на САЩ] 
						Всяка страна, успешно завършила прехода към свободна пазарна икономика, е участвала в надпреварата колкото се може по-бързо след несгодите и жертвите в резултат на икономическите реформи, гражданите да изпитат придобивките от същите тези реформи. 
						Ако периодът е прекалено дълъг, процесът на реформи ще започне да боксува. Ако няма съществени дивиденти като нови работни места, по-добро качество на услугите и по-висок жизнен стандарт, процесът на реформи ще се провали. 
						Тази парадигма може да се види днес в цяла Югоизточна Европа, точно както се случи в Централна Европа през 90-те години. 
						Страните в този регион участват в надпревара за постигане на просперитет, а благоденствието на милиони граждани зависи от изхода от тази надпревара. 
						След 25 ноември, когато БиХ и ЕС започнаха преговорите по Споразумението за стабилизация и асоцииране, БиХ се присъедини към своите съседи по пътя им към евроатлантическата интеграция. Най-сетне тя е част общия преход. 
						Трябва да имаме предвид важния факт, че напредъкът по отношение на присъединяването към ЕС и НАТО не означава просто, че страните на юг и изток се ориентират все повече към страните от север и запад. Да, Югоизточна Европа се приближава към ЕС, но в същото време страните от Югоизточна Европа все повече се приближават една към друга. Чрез приемането и осъществяването на ключови реформи, целящи изпълнението на европейските стандарти, икономиките на страните от ЮИЕ стават все по-съвместими и способни да се конкурират ефективно една с друга. Те приемат подобни търговски и потребителски стандарти, подобни структури на бизнес средата, както и подобни правила за инвестиции и регулиране на трудовата заетост. 
						Сега БиХ прие и е в процес на осъществяване на множество стратегически икономически реформи, които ще й позволят да се възползва от регионалните икономически възможности. Реформите включват уеднаквяване и рационализиране на митническите служби, регулиране на процеса на регистриране на фирми, създаване на търговски съдилища, за да се ускорят фирмените дела, привеждане на сектора на услугите в съответствие с европейските стандарти, и подобряване на корпоративното управление в държавните компании. Банковата реформа, започната в края на 1990-те години, вече е създала стабилен финансов сектор: лихвените проценти са спаднали с около 10 процента и банките отпускат все по-лесно кредити на малки и средни предприятия, които по общо мнение са скелета на бъдещия икономически растеж. 
						Чрез тези реформи са постигнати съществени резултати. Инфлацията е незначителна, а показателите за промишленото производство, инвестициите и износа нарастват. 
						Споразуменията за свободна търговия, договорени според Пакта за стабилност, вече са на път да създадат единен пазар на Югоизточна Европа с 55 милиона души. Този пазар представлява платформа, върху която компаниите могат да създават и консолидират своите продукти и услуги, преди да излязат на по-големия пазар на ЕС. 
						Очевидното съвпадение на интереси, което сега съществува между страните в региона е особено важно за БиХ с оглед на нейната история в близкото минало. 
						Сърбия и Черна гора, както и Хърватия също участват в процеса на евроинтеграция. Успехът им зависи от добросъседската подкрепа, която ще окажат на БиХ, а напредъкът на БиХ ще получи силен тласък напред от сътрудничеството, което сега се развива и разширява между БиХ и нейните непосредствени съседи. 
						През 2006 г. БиХ трябва да се съсрeдоточи върху поддържането и разширяването на придобивките, които могат да осигурят икономическите реформи. Създават се нови работни места, но всъщност безработицата е около 18 процента. Тази цифра трябва колкото се може по-бързо да бъде снижена. Инвестициите нарастват, но БиХ трябва да подобри бизнес средата: възможностите за инвестиции не се откриват и използват ефективно, а местните власти, особено на общинско ниво, все още не се конкурират достатъчно агресивно за търговски средства. 
						Налице е обаче кумулативна, а вече смятам и необратима тенденция, която ще затвърди и ще внесе по-нататъшни подобрения в бизнес и инвестиционната среда. До голяма степен законодателните основи вече са положени. Предприемачите сега могат да се заемат със създаването на богатство и нови работни места и когато този модел заеме постоянно място в общественото съзнание, ще стане по-лесно да се въведат повече реформи и така да се установи истинският кръг “реформи-икономически растеж”. 
						Въвеждането на ДДС на 1 януари 2006 г. е типичен пример за това. Преструктурирането на фискалната система предизвика напрежение в административната и политическата структура на страни с повече ресурси от БиХ, но потенциалният положителен ефект върху икономиката и върху благосъстоянието на гражданите от това финансово преструктуриране е огромен. То ще направи събирането на приходите по-честно и по-ефективно; то ще помогне големи сектори от сивата икономика да преминат в редовната икономика; то ще намали възможностите за корупция и ще увеличи ресурсите, които могат да се изразходват за обществени услуги. 
						До края на 2006 г. придобивките от въвеждането на ДДС ще бъдат очевидни. 
						Пиша това в един период, в който преобладават ретроспективни проучвания за напредъка на БиХ, предизвикани от десетата годишнина от Дейтънско-Парижкото споразумение. И все пак неотложните задачи на тази страна сега са много повече свързани с преодоляването на препятствията, които все още се намират на пътя й към Европа, отколкото с трудния и неравен път, който ни доведе дотук. 
						Това е забележително свидетелство за успеха на Дейтънско-Парижкото споразумение. То доведе БиХ до точката, в която самото споразумение вече не е определящ фактор за политическата, икономическата и социалната стабилност на БиХ. Позитивният потенциал на бъдещето упражнява много по-голямо влияние върху публичния дебат, отколкото горчивите спомени за миналото. 
						Народът на БиХ трябваше да извърви дълъг и труден път след началото на 1990-те години, но днес той се е отправил заедно със своите съседи по пътя към Европа. Десет години след Дейтън преходът започва да дава резултати. 
						Това, което днес ние искаме да видим е ускоряване на надпреварата към просперитет. 
						
Посланик Лорънс Е. Бътлър е първи заместник върховен представител за Босна и Херцеговина

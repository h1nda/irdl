Румънски съд осъди генерали от комунистическата епоха
					16/10/2008
					 
						БУКУРЕЩ, Румъния -- В сряда (15 октомври) Върховният съд осъди двама бивши високопоставени генерали на по 15 години затвор за тяхната роля в убийството на демонстранти по време на антикомунистическата революция през 1989 г. Съдът потвърди присъдата от 2007 г. срещу генералите в оставка Михай Читак и Виктор Станкулеску, отхвърляйки обжалването на присъдите от тяхна страна. Полицията арестува Читак и Станкулеску в сряда. Двамата, които сега са около 80-годишни, се нуждаят от постоянни медицински грижи и ще излежават присъдите си в болницата в затвора в Жилава, съобщи полицията. Читак и Станкулеску получиха първите си присъди през 1999 г. по обвинения в убийство при утежняващи вината обстоятелства заради заповедите им към войсковите части да открият огън по демонстрантите в западния град Тимишоара. Те обжалваха тези присъди на няколко пъти, за последно през миналата година. (Медиафакс, Агерпрес, Хотнюз, Зиаре, ТВ Реалитатя, АФП - 15/10/08)

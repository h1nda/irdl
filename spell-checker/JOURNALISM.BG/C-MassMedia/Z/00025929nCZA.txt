Основните мюсюлмански политици в БиХ се помиряват
					27/03/2008
					За облекчение на босненци и на международната общност лидерите на двете основни босненски партии – ПДД на Сюлейман Тихич и ПБиХ на Харис Силайджич – се помириха след няколко месеца на политически свади.
					От Юсуф Рамаданович за Southeast European Times от Сараево – 27/03/08
 
					 
						
Сюлейман Тихич (вляво) и Харис Силайджич често са влизали в противоречия. [Архив]
						Двамата основни босненски лидери се помириха след месеци на разпри, обяви на 14 март сараевският в. „Дневни Аваз". Възстановяването на добрите отношения би могло да помогне на Босна и Херцеговина да придвижи напред реформата в полицията, основно изискване, поставено от ЕС.
						Вестникът пише, че по потвърдени данни председателят на ротационното председателство на Босна и Херцеговина (БиХ) и лидер на Партията за Босна и Херцеговина (ПБиХ), Харис Силайджич, се е срещнал с коалиционния си партньор, бившия председател на ротационното председателство и настоящ лидер на Партията за демократично действие (ПДД) Сюлейман Тихич. Вестникът не посочва кога се е състояла срещата. 
						Върховният представител Мирослав Лайчак по-рано бе разкритикувал босненските политици за публичните им кавги, които определи като „незрели”. Медиите в страната също посочиха, че у босненците се засилва впечатлението, че двамата поставят егото си над интересите на босненската общност, а още по-малко на БиХ като цяло. 
						Според „Дневни Аваз” двамата мъже са се споразумели, че между двете основни босненски партии трябва да се установи диалог и доверие. На 10 март, пише вестникът, те се срещнаха с лидера на опозиционната босненска Социалдемократическа партия (СДП) Златко Лагумджия, за да обсъдят различни въпроси. 
						Според съобщенията Лагумджия е настоял всички бъдещи енергийни строителни проекти да се разглеждат на държавно ниво, а не на партийно равнище. Той е подчертал още, че същият статут на държавен проект трябва да се прилага и при приватизацията на държавните телекомуникационни компании и изграждането на участъка от магистралата в Коридор Vc. 
						От своя страна Тихич и Силайджич са подкрепили по принцип приемането на закона за конфискация на незаконно придобита собственост, който бе официално внесен в парламента от ПДД за четвърти път. 
						Това, което дава най-големи надежди на босненската политическа общност, обаче е вероятността босненските политици да заемат вече единна позиция по въпросите за полицията и конституционните реформи. 
						ЕС постави като условие за по-нататъшния напредък към присъединяване на страната ремонта на нейната заплетена полицейска система. Брюксел заяви, че настоящата система е неефективна и позволява на престъпници и трафиканти да се измъкват просто като пресичат границите между автономните области. Възможностите за подписване на Споразумение за стабилизация и асоцииране с ЕС бяха многократно отлагани поради този проблем.

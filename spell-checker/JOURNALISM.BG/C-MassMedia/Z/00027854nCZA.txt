Древна бронзова статуя намери покой
					25/09/2008
					Белгийски турист откри Апоксиомен в Адриатика през 1996 г. Сега реставрираната бронзова статуя ще бъде изложена в музей в Лошин за радост на туристите и почитателите на древното изкуство.
					От Наташа Радич за Southeast European Times от Загреб –25/09/08
 
					 
						
[Хърватски институт за консервация]
						След повече от десетилетие усилени археологически и реставрационни работи древната бронзова статуя на Апоксиомен най-накрая ще застане там, където е била първоначално – в музея в Лошин. Работници извадиха статуята от дъното на морето в района на Лошин през 1999 г. Безценната фигура е един от най-изящните примери на древната гръцка скулптура. 
						Белгийският турист Рене Вутерс открил великолепната скулптура с височина 190 см на млад атлет под водата. Той се гмуркал с приятели и я забелязал полегнала между скалите на дълбочина 45 м. Вутерс решил да съобщи за откритието си на властите. 
						Министерството на културата организирало изваждането на статуята на повърхността, реставрацията и впоследствие публичното й излагане. Експерти от министерството на културата и от Задарския археологически музей, специални полицейски служители и професионални водолази участвали заедно в изваждането на Апоксиомен от морето през април 1999 г. 
						Екип от експерти от Загреб докладва за състоянието й. Според Хърватският институт по консервация (Hrvatski restauratorski zavod) "предната част на статуята е била [защитена от различни влияния от] дебел слой налепи ... Но задната й част, която е лежала в пясъка, бе много по-сериозно корозирала." 
						Седем години отне на реставраторите да възстановят статуята, чиято глава се е била отделила от тялото през вековете. Торсът е бил с множество пукнатини. Работниците са инсталирали вътрешна опорна система, за да може статуята да стои изправена. 
						По света има осем по-непълни версии на тази статуя, най-известните от които се намират във Виена, Флоренция, Кастел Гандолфо и Форт Уърт, Тексас. Учените датират хърватския Апоксиомен от II в.пр.Хр. и смятат, че той е паднал или е бил изхвърлен от римски кораб. Статуята ще завърши обиколката си на хърватските музеи, преди да заеме мястото си в постоянната експозиция на музея в Лошин.

Бизнес: Цените на електричеството в Румъния се увеличават 
					01/12/2006
					Цените на тока в Румъния се увеличиха с 4,7 %. Още в деловите новини от тази седмица: ЕК наложи нови ветеринарни мерки за внасяните от България и Румъния селскостопански стоки; потребителските цени в Косово спадат.
					
 
					 
						
Енергийният регулатор в Румъния одобри скок в цените на електричеството. [Гети Имиджис]
						Цените на тока в Румъния се увеличават с 4,7 % от петък (1 декември) съгласно решение на енергийния регулатор АНРЕ. Увеличението, което отначало бе планирано за януари 2007 г., бе въведено по-рано заради увеличаване на цените на международните енергийни пазари. 
						*** 
						
Aлбанската енергийна компания КЕШ реши да закупи електричество за 2007 г. от пет доставчика - местната ГСА, "Уандър Пауър", регистрираната в Швейцария "Ател", ЕГЛ и ЕФТ. Петте компании представиха оферти в търга за внос на електричество, организиран неотдавна от правителството. 
						*** 
						Премиерът на Република Сръбска (РС) Милорад Додик каза, че до дни ще бъде готов проектодоговорът за продажба на нефтената рафинерия на РС "Босански Брод", производителя на моторни и промишлени масла "Модрица" и компанията за продажба на горива на дребно "Петрол" с избрания купувач - руската компания "Зарубежнефт". "Зарубежнефт" ще плати 121,3 млн. евро за 70 % от "Босански брод", 66,75 % от "Модрица" и 70 % от "Петрол". 
						*** 
						Европейската комисия (ЕК) затегна допълнително режима за внасяните от България и Румъния селскостопански стоки след влизането на двете страни в ЕС на 1 януари. ЕК заяви, че решението произтича от необходимостта да се предотврати продажбата на месо и млечни продукти със "съмнително" качество или произход. 
						*** 
						На 27 ноември Хърватският приватизационен фонд обяви нов търг за продажбата на дял от 80,2 % от местния завод за алуминий "ТЛМ". Минималната цена е определена на 6 млн. евро. Бъдещият собственик трябва също да инвестира още 92 млн. евро през следващите три години и да запази местата на 1400-те служители през първите две години след покупката. Крайният срок за предаване на оферти е 12 декември. 
						*** 
						Световната банка предостави на Румъния заем от 180 млн. долара за подпомагане на транспортния сектор. Кредитът, който има 17-годишен срок на изплащане и 5-годишен гратисен период, ще се използва за финансиране на програма за поддръжка на инфраструктурата за пътища и жп линии. 
						*** 
						Нарастването на потребителските цени в Косово е спаднало от 2 % спрямо миналата година през септември на 0,4 % спрямо миналата година през октомври. Спадът се обяснява със забавяне на нарастването на цените на храните и с по-ниските транспортни разходи. 
						(Различни източници -- 24/11/06-01/12/06)

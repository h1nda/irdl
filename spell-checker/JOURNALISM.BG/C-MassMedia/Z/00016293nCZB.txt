Сърбия предприема колебливи стъпки за борба с корупцията
		17/10/2005
		Много скандали напоследък показаха колко важно е да се реши проблема с корупцията в Сърбия и Черна гора. Съдия от Върховния съд освобождава гангстери срещу пари, висши военни офицери съзнателно завишават цените на военни доставки и лекари, които продават пенсии за инвалидност, са само някои от примерите за измами във всички сфери и злоупотреби със служебното положение, което е характерен проблем за общество в преходен период от своето развитие. Обявявайки "решителна битка срещу корупцията", властите изглежда се опитват да променят общото впечатление, че им липсва политическа воля да решат проблема. Досега реториката е по-впечатляваща, отколкото резултатите, съобщава кореспондентът на SEТimes Георги Митев-Шантек.
		От Георги Митев-Шантек за Southeast European Times – 17/10/05
 
		 
			
			Докладът на Съвета на Европа за 2005 г. за корупцията в Западните Балкани критикува Сърбия и Черна гора, както и Македония и Босна и Херцеговина за това, че не са отделили достатъчно средства и не са показали достатъчно политическа воля, за да се справят с корупцията. Изглежда, че сръбското правителство се опитва да оспори тези заключения, макар че и експерти и граждани са скептични в това отношение. 
			Разбира се, случаи на корупция не липсват. Върховният съд, който взима подкупи в замяна на снизходителност към членове на банди, висши военни офицери, които са следствени, заради преднамерено завишени цени на военни доставки и лекари, за които се твърди, че са продавали пенсии за инвалидност. Това са само някои примери за широкоразпространената корупция, измами и злоупотреби със служебното положение, което е характерен проблем за едно общество, което се намира в период на преход. 
			Досега са предприети много общоизвестни мерки. Министърът на правосъдието Зоран Стойкович обеща да бъде безкомпромисен към корумпирани съдии. Инспекторатите проверяват всички военни и полицейски договори за доставки, сключени през последните няколко години. Броят на арестуваните лекари се увеличава всяка седмица. Въпреки това, политическата реторика продължава да изпреварва конкретните действия. Заглавията във вестниците описват загуби за милиони евро и за безсрамни подкупи, но случаите твърде често остават без последствия в хода на разследването. 
			"Всички регистрирани случаи са различни и поради тази причина не мога да твърдя, че има някаква рязка промяна в политическата воля и в атмосферата в битката срещу корупцията... Без истинска държавна стратегия всичко ще остане на равнището на отделни случаи", заявява Немания Ненадич, изпълнителен директор на "Трансперънси Сърбия". 
			
Министърът на правосъдието на Сърбия Зоран Стойкович обеща да бъде безкомпромисен към корумпираните съдии. [Архив]
			Сръбското правителство има специален орган, наречен Антикорупционен Съвет, който координира усилията, за да постави проблема под контрол. Но според председателя на съвета, Верица Барач, властите гледат с пренебрежение на съвета, пренебрегват препоръките му и не обръщат внимание на случаите, които той огласява публично. 
			"Нито в един от случаите, представените от нас аргументи не са били опровергани. Но правителството реагира само, за да дискредитира членове на Съвета", заяви Барач. 
			От случаите напоследък, скандалът с военните доставки привлече най-силно вниманието на обществото. Сръбската дирекция за борба с организираната престъпност и Агенцията за военна сигурност се опитаха да наложат предявяване на наказателна отговорност за неправомерно поведение по време на преговорите по договорирането срещу доставчика и трима военни офицери, единият от които е генерал-майор. Въпреки твърденията, че държавата е била ограбена с милиони евро, разследването досега е довело до единствено обвинение за улесняване на лизинга на един автомобил, при това дори не от висш икономичен клас. Главният резултат от скандала беше оставката на министъра на отбраната Първослав Давинич, който се защити, като го нарече "политически". 
			Арестуването на съдията от Върховния съд предизвика много по-слаба реакция. Любомир Вучкович е обвинен, че е взел половин милион евро за това, че е удовлетворил молба за снизхождение към членове на банда в град в Централна Сърбия. Може би една от причините за липсата на интерес от страна на обществото е, че сърбите вече основателно подозират какъв ще бъде изходът от делото. Преди две години съдията от окръжния съд Живота Джоинчевич беше арестуван по подобни обвинения, след което получи символична присъда, която не надвишаваше времето, което той прекара в предварителния арест. 
			
Председателят на Антикорупционния съвет на Сърбия Верица Барач (вдясно) заявява, че властите гледат на съвета с пренебрежение, игнорират препоръките му и не обръщат внимание на случаите, които той огласява публично. [serbia.sr.gov.yu]
			Сърбите, които искат справедливостта да възтържествува обаче могат да се утешат с факта, че корумпираните лекари са в затвора. Около двайсет практикуващи лекари са били замесени в престъпна схема, според която напълно здрави граждани са получавали инвалидни пенсии срещу сумата от 1000 до 3000 евро. Лекарите са изготвяли фалшиви медицински документи и са подавали молби за отпускане на пенсии, като са се възползвали от вратичките в сръбското законодателство, което позволява на медицински комисии да одобряват подобни молби, без в действителност да извършат преглед на предполагаемия пациент. Като награда за усилията им, лекарите са изправени пред присъди от пет до 15 години, които бяха наложени на обвиняемите в подобни престъпления през 2002 г. Въпреки че инвалидните пенсии в Сърбия далеч не са щедри, мошеническите искове са лишили държавата от значителни средства. 
			Поне на хартия, Сърбия е постигнала напредък, приемайки няколко важни антикорупционни наредби, регулиращи държавните доставки, финансирането на кампании, предотвратяването на конфликт на интереси и свободния достъп до информация, която представлява интерес за обществото. Съвсем не стои така проблемът с изпълнението на тези наредби. Според анализатори, съществуват юридически вратички особено по отношение на следствието, наказателното преследване и наказанието за престъпления от корупционен характер. 
			Все още на всички нива се чувства значителна съпротива за извършване на действителни промени. Група местни и чуждестранни експерти са разработили проект на стратегия за борба с организираната престъпност и корупцията, но в момента одобрението му е забавено от дълга парламентарна процедура. Макар че непрекъснато повтаря обещанието си да се пребори с корупцията, правителството е инвестирало само символични средства за това. Едва половината от 15,8 милиона долара кредит, отпуснат от Световната банка през 2002 г. за борба с корупцията и контрабанда през сръбските митници е била използвана досега. 
			Поне в близко бъдеще битката за позрачност изглежда ще бъде успешна, макар и в отделни случаи. Гражданите ще трябва да черпят кураж от мисълта, че действието е за предпочитане пред бездействието.

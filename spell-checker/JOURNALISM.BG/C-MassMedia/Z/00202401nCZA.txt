Лошите дългове оказват натиск върху Косовската енергийна корпорация
					01/03/2012
					Неплащането на сметките за ток от потребителите може да развали плановете за приватизация на Косовската енергийна корпорация. 
					От Мухамет Брайшори за Southeast European Times от Прищина -- 01/03/12
 
					 
						
Хилядите дела за неплатени сметки и кражби на електричество задръстват съдебната система. [Ройтерс]
						Имиджът може да бъде всичко и Косовската енергийна корпорация (КЕК) напоследък търпи удари върху своя, точно когато предстои разпределителната й система да бъде приватизирана. 
						В основата стоят потребителите, които не си плащат сметките. "Задълженията на нашите потребители са за около 400 млн. евро", заяви за SETimes говорителят на КЕК Виктор Бужала.
						След това са онези, които успяват да се свържат нелегално към мрежата, което води до допълнителни загуби за около 50 млн. евро от кражби, обясни Бужала. "Ние ги изключваме от системата, но [те] се свързват отново нелегално." 
						Проблемите на КЕК обаче имат значителни последици, които се простират отвъд електрическата мрежа. Само корпорацията има около 15 000 дела за събиране на задължения и други, които висят в съда. Съдебната система като цяло е задръстена от нерешени дела; част от причините косовската съдебна система да е главната пречка за постигане на европейските стандарти. 
						Според Енвер Пеци, председател на Косовския съдебен съвет, най-висшия орган в съдебната система, една година след края на войната през 1999 г. ЮНМИК е отворила съдилища и е назначила съдии и прокурори "без никакви критерии". 
						За да се справят с нерешените дела, които се трупат с години оттогава, съветът е увеличил броя на съдиите и прокурорите. През април ще започне новият период на назначаване, който, надява се Пеци, ще улесни гледането на делата. 
						"В момента съдебната система навлиза в най-важния етап от реформи", заяви той за SETimes. 
						Съветът, подкрепян от Американската агенция за международно развитие (USAID), създаде специални служби, които да се занимават с дела, свързани с енергийни и други държавни компании. "Чрез сътрудничество с компаниите ние хармонизирахме процедурите за по-лесно събиране на задълженията", добави Пеци. 
						Тези процедури обаче не обхващат делата за кражби на електричество. Същевременно други дела се смятат за такива с висок приоритет, обясни Пеци, като "дела за избори, корупция и задържане на малолетни". 
						Бужала е съгласен с това. "Отнема години, а след това проблемът е в прилагането на решенията..., липсва воля те да се прилагат. Около 20 % от енергията се губи заради кражби, които причиняват оперативни проблеми, [както и] финансови загуби." 
						Обхваната от безсилие, КЕК в един момент предложи да се наемат съдии за разглеждането на хилядите дела и дори предложи да им плати съответните заплати. "Това обаче бе сметнато за конфликт на интереси", обясни Бужала. "Стратегията да се измъкнем от тази ситуация е в ръцете на съдилищата и ние изискваме от тях да бъдат по-активни в решаването на проблема с кражбите на електричество." 
						Икономистът Дардан Шабанай заяви, че проблемите на КЕК ще повлияят на продажната й цена, което на свой ред ще повлияе на държавния бюджет и впоследствие ще се отрази на всеки потребител. 
						"Разпределителната система на КЕК ще бъде приватизирана скоро и кражбите на електричество и делата за неплатени сметки... могат да намалят цената й", каза Шабанай за SETimes.

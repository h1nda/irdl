Албания все още работи по обезвреждането на запасите от боеприпаси
					04/06/2012
					Албания бърза, за да спази крайния срок за обезвреждане на боеприпасите, но междувременно опасните арсенали са постоянна заплаха за живеещите наблизо хора.
					От Ерл Мурати за Southeast European Times от Тирана – 04/06/12
 
					 
						
Дим се издига от останките от склада за боеприпаси в Гърдец след смъртоносните експлозии на 15 март 2008 г. [Ройтерс]
						„Един гражданин, един войник“ беше мотото на комунистическия режим в Албания, довел до изграждането на свръхмилитаризирана държава, която се разпадна през 1990 г. От диктатурата на Енвер Ходжа Албания наследи около 200 000 тона съветско-китайски боеприпаси за 120-хилядната армия от професионални военни и стотиците хиляди запасняци. 
						С годините този огромен арсенал от неизползвано оръжие изгуби качествата си и се превърна в заплаха за живеещите наоколо хора. Решаващ момент се оказа датата 15 март 2008 г., когато в завода за обезвреждане на боеприпаси в Гърдец, на 15 км от Тирана, стана експлозия, която доведе до мощна поредица от взривове в складовете. Продължилите с часове взривове станаха причина за смъртта на 26 души, ранени бяха повече от 300 души, стотици домове бяха разрушени, а 3 000 души бяха изселени. 
						„Оттогава сигурността е наш приоритет“, заяви заместник-министърът на отбраната Екрем Спахиу за SETimes. 
						Инцидентът накара министерството на отбраната да започне бърз процес на обезвреждане, който трябва да приключи до следващата година. Членството в НАТО също изисква излишните боеприпаси да бъдат унищожени. 
						След трагедията от 2008 г. обезвреждането вече не се извършва от частни дружества, а от специализиран албански военен персонал. 
						„От септември 2009 г. до 30 април 2012 г. бяха обезвредени около 60 982 тона боеприпаси. Остават още около 31 000 тона. При този темп целият процес на обезвреждане ще приключи в срока до 2013 г.“, заяви Спахиу. 
						Хората, които живеят в близост до базите за обезвреждане, се оплакват от последиците от експлозиите – конструктивни щети по техните домове, както и неблагоприятни ефекти върху околната среда. Все пак през последните четири години няма данни за жертви. 
						Даниел Каранджа, директор на завода в Мекъс, Елбасан, посочва, че в неговия завод се извършва 60 % от процеса по обезвреждане на боеприпасите. „Засега работим по обезвреждането на противотанкови мини и 120- и 122-милиметрови ракети. Обезвреждаме около 30 тона боеприпаси на ден“, каза той за SETimes. 
						Предотвратяването на злополуки е основен приоритет. „Сигурността в нашия завод е на най-високо ниво. Досега няма инциденти. Целият процес на обезвреждане в нашия завод се контролира не само от супервайзъри, но и чрез централизирана система за видеонаблюдение“, обясни Каранджа. 
						Този национален приоритет се подкрепя от управляващата партия и от опозицията. „Сигурността през целия процес на обезвреждане на боеприпасите категорично е по-висока отколкото преди четири години“, заяви за SETimes депутатът социалист Пиро Лутай, член на парламентарната комисия за национална сигурност. 
						Опозицията обаче продължава да е загрижена от потенциалните злоупотреби с финансови средства и дарения, които се предоставят от правителството на САЩ и други международни партньори. 
						„Това, което искаме, е прозрачност. Загрижени сме от злоупотребите и често неясното предназначение на тези средства. Искаме правителството да представи доказателства за правилното използване на средствата, които се предоставят от САЩ и европейските данъкоплатци, за да се помогне на Албания да обезвреди излишните си запаси от боеприпаси“, заяви Лутай. 
					
				
			
					 
					
 
 

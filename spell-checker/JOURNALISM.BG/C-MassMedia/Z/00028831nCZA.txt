Косово налага забрана за вноса от Сърбия и от БиХ
					29/12/2008
					Забрана за вноса на стоки от Сърбия и Босна и Херцеговина влиза в сила в четвъртък в отговор на решението на двете страни да блокира вноса на продукти от Косово. 
					(Б92 -- 27/12/08 - 28/12/08; Ройтерс, ЕКИКС - 23/12/08; AФП - 22/12/08; Албански икономически новини - 20/12/08; Ню Косова Рипорт 19/12/08)
 
					 
						
Продавач в Прищина се готви да отвори магазина. Косово съобщи през уикенда, че ще блокира вноса от Босна и Херцеговина, както и от Сърбия. [Гети Имиджис]
						Koсово потвърди в петък (26 декември), че ще наложи забрана върху вноса на продукти от Сърбия и от Босна и Херцеговина (БиХ) от четвъртък (1 януари). 
						За този ход първо бе съобщено по-рано миналата седмица като ответна мярка срещу решението на Белград и Сараево да блокират вноса и транспортирането на стоки, носещи печата на косовските митнически власти вместо този на ЮНМИК. 
						"Ако Сърбия и Босна продължат тази практика, то тогава институциите на Косово ще бъдат принудени да предприемат ответни мерки, за да наложат забрана на вноса на стоки, произведени в Сърбия и Босна", съобщиха от Стопанската камара на Косово (СКК) на 22 декември. 
						Двете балкански страни блокират влизането и транзитния превоз на стоки от Косово през своите територии от началото на декември, когато ЮНМИК предаде митниците на властите на Косово. 
						Сафет Гърцалиу, началник на външнотърговския отдел на СКК каза в петък, че решението за налагане на подобна забрана за продукти от Сърбия и БиХ сега е "окончателна и се подкрепя от повечето потребители в Косово". Тази мярка ще бъде въведена постепенно на три или четири етапа и ще започне да се прилага от четвъртък. 
						Повече от 80 камиона от Сърбия и страни от ЕС влизат в Косово всеки ден през Мердаре, най-големия пропускателен пункт на границата на страната със Сърбия, предаде Ройтерс. 
						Официалният внос на Косово от Сърбия само през 2008 г. е възлизал на повече от 250 милиона евро, заяви Гърцалиу. Но действителната сума надвишава 500 милиона евро, ако бъдат включени и стоките, отиващи в Митровица и "всички други стоки, влизащи незаконно в страната". 
						"Как може да бъде загубен пазар и потенциал като Косово заради политически стандарти в Белград", отбеляза Гърчалиу. 
						Износът на Косово за Сърбия се оценява на по-малко от 30 милиона евро. 
						Косово обяви независимост на 17 февруари и оттогава бе признато от повече от 50 страни, включителни всички бивши югославски републики с изключение на Сърбия и БиХ. 
						Официални представители на Косово смятат за неприемливи стъпките, предприети от Белград и Сараево и за нарушение на Централноевропейското споразумение за свободна търговия (ЦЕФТА), подписано от всички страни, които не са членки на ЕС на Балканите и от Молдова. ЮНМИК подписа споразумението от името на Косово. 
						"В случая с Косово и Сърбия и Косово и Босна, ЦЕФТА вече не съществува, а ако съществува, крайно време е да се направи нещо [по отношение] на бариерите, тъй като те не водят доникъде", заяви Гърцалиу в петък. 
						Милош Бугарин, шеф на сръбската Търговска камара заяви, че няма бойкот върху стоките, идващи от Косово. Той също предупреди Прищина, че забраната върху вноса от Сърбия може да наруши споразумението за свободна търговия. 
						"ЮНМИК подписа ЦЕФТА от името на Косово, което означава, че това споразумение е обвързващо и за тях", заяви Бугарин.

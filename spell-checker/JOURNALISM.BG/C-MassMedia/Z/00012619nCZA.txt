Бусек: "Страните от Югоизточна Европа трябва да си сътрудничат в борбата срещу организираната престъпност" 
					12/11/2004
					На международен форум в София координаторът на Пакта за стабилност Ерхард Бусек призова страните от Югоизточна Европа да работят заедно в борбата срещу организираната престъпност и незаконния трафик. 
					(Агенция "София нюз", Медиапул, Дневник, бТВ - 11/11/04; ОССЕ; Български парламент; Българско министерство на външните работи)
 
					 
						
Координаторът на Пакта за стабилност Ерхард Бусек призова страните от Югоизточна Европа да си сътрудничат в борбата срещу организираната престъпност. [ОССЕ] 
						Трафикът на хора, наркотици и оръжие са сред най-сериозните проблеми, пред които в момента са изправени страните от Югоизточна Европа, каза координаторът на Пакта за стабилност Ерхард Бусек в четвъртък (11 ноември) при откриването на двудневен международен форум, посветен на борбата срещу организираната престъпност в региона. Като призова за по-голямо сътрудничество и обмен на информация, той каза, че парламентите трябва да гарантират ефективната съвместна работа на полицейските служби на Балканите. 
						Ежегодно близо 100 000 жени и деца в региона стават жертва на нелегалния трафик на хора, каза Бусек, а контрабандата на цигари ежегодно струва на ЕС 10 милиарда евро от неплатени данъци. 
						Бусек призова конкретно България да продължи с осъществяването на съдебните реформи и да направи съдебните процеси по-бързи и по-ефективни. 
						Българският министър на външните работи и изпълняващ длъжността председател на ОССЕ Соломон Паси приветства форума като възможност за законодателите, занимаващи се с правосъдието и вътрешните работи, да обменят опит с експерти от регионални, европейски и други международни организации. 
						"Борбата с международната престъпност е основно предизвикателство за всяка европейска държава", каза Паси, като посочи, че това е основен приоритет в дневния ред на страната му. 
						По време на заседанията в четвъртък участниците във форума се съсредоточиха върху законодателни въпроси, международното сътрудничество и действията, насочени срещу корупцията. Програмата за петък включва заседания на работните групи по конкретни въпроси, включително нелегалния трафик на хора. 
						Групировките на организираната престъпност могат да подкопаят доброто управление чрез подкупи и други форми на корупция, каза пред участниците председателят на българското Народно събрание Огнян Герджиков. Но, добави той, тези групировки не са достатъчно силни да заплашат икономическата и финансова стабилност на страната. 
						Народното събрание на България е предприело редица мерки, за да се справи с този проблем, каза Герджиков, включително привеждане на наказанията в съответствие с нормите на ЕС, подобряване на взаимодействието между агенциите, участващи в борбата срещу организираната престъпност, и засилване на участието на България в международните операции. 
						Депутати от парламентите на страните от Югоизточна Европа, представители на Парламентарната асамблея на Съвета на Европа (ПАСЕ) и на Европейския парламент участват във форума, който е организиран от Парламентарната асамблея на ОССЕ под егидата на Парламентарната тройка на Пакта за стабилност. Тройката включва ПАСЕ, Парламентарната асамблея на ОССЕ и Европейския парламент.

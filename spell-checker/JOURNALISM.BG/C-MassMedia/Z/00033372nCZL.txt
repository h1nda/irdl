Турски съд осъди на затвор кюрдски журналист
					11/02/2010
					 
						АНКАРА, Турция -- В сряда (10 февруари) собственикът и главен редактор на излизащ в Турция на кюрдски език вестник беше осъден на 21 години затвор за публикуването на пропаганда в подкрепа на терористичната Кюрдска работническа партия (ПКК). Озан Кълънч не присъства на заседанието на съда в Диарбекир. Според мотивите към присъдата в 12-те броя на вестник „Азадия Велат”, излезли от юни 2009 г., са публикувани текстове и снимки, представляващи пропаганда за терористичната група и нейния лидер Абдула Йоджалан. В Турция коментари или действия, които могат да се разглеждат като подкрепа за ПКК, се смятат за сериозно престъпление.
						Други новини от сряда -- Съд в Истанбул осъди Мехмет Карамехмет, втория по богатство човек в Турция, на почти 12 години затвор за присвояване. На Карамехмет беше разпоредено да заплати глоба от около 275 милиона евро във връзка с нередности при използването на заеми от „Памукбанк”, на която той беше собственик до конфискуването на активите й от регулаторните органи през юни 2002 г. По-късно той беше принуден да продаде и другата си банка, „Йапъ Креди”. Двама висши директори на „Памукбанк”, които също са подсъдими по процеса, бяха осъдени в сряда на по около десет години затвор. (Радикал, Милиет - 11/02/10; Си Ен Ен Тюрк, АФП, Хюриет, Би Би Си - 10/02/10)

Една година управление на правителството на Кощуница
					04/04/2005
					Когато правителството на министър-председателя Воислав Кощуница встъпи в длъжност преди една година, малко хора вярваха, че то е способно да оцелее повече от месец. Със слаб електорален мандат и недостатъчно места в парламента, за да сформира мнозинство, управляващата коалиция трябваше да разчита на тихата подкрепа на социалистите на Слободан Милошевич. Един от коалиционните партньори - Г17 Плюс, многократно заплашваше, че ще напусне поради непоследователността на сътрудничеството на Белград с трибунала на ООН за военните престъпления. Противно на всички очаквания, обаче, Кощуница и неговите съюзници не само, че се задържаха на власт, но и прокараха закони, приеха бюджет и избегнаха много от проблемите, с които се сблъскаха техните предшественици.
					От Давор Конюкусич за Southeast European Times -- 04/04/05
 
					 
						
Правителството на минстър-председателя Воислав Кощуница успя в една област, където неговите предшественици се провалиха - избягването на проблемите около приемането на законите, в това число приемането на годишния бюджет. [AФП]
						Правителството на министър-председателя Воислав Кощуница е на власт от една година. Състояща се от Демократическата партия на Сърбия (ДПС), Г17 Плюс, Нова Сърбия и Сръбското движение за обновление, управляващата коалиция също така зависи от депутатите от Социалистическата партия на Сърбия (СПС) на Милошевич, за да формира парламентарно мнозинство. Тъй като правителството се нуждае от тихата подкрепа на СПС, която категорично се противопоставя на сътрудничеството с Хага, разногласията в парламента са свързани главно с трибунала на ООН за военните престъпления и този проблем от своя страна предизвика разногласия сред членовете на коалицията. 
						Първоначално малко хора вярваха, че коалиционното правителство ще оцелее повече от един месец, предвид предизвикателствата, пред които то бе изправено. С подкрепата на СПС, обаче, то успя да приеме бюджета и да направи смени в кабинета. Освен това, не бе предприет опит за неговото сваляне. Според много анализатори, неочакваното оцеляване на правителството се дължи отчасти на липсата на политически действия от страна на опозицията. 
						Това не означава, обаче, липса на критика. Бившият премиер Зоран Живкович, който в момента е ръководител на неправителствената организация "Милениум", описва 2004 г. като "загубена година за Сърбия". На правителството му "липсва желанието и демократичният и интелектуален капацитет за реформиране на Сърбия", обвинява той, като добавя, че то не е получило мандат от избирателите по време на последните избори. Неговият колега по партия, кметът на Белград Ненад Богданович, казва, че администрацията се характеризира със слабост в приемането на политическите решения и разпределението на задачите. 
						"Просто казано, не е възможно да се доверяват някои инстититуции на партийни представители", каза Богданович. "Ние сме дълбоко убедени и в крайна сметка ние действаме по този начин на други места - взаимният контрол е много важен. Ние сега буквално имаме цели институции, които принадлежат на една политическа партия и това естествено се превръща в нещо съвсем различно. Генералните мениджъри на държавните предприятия се избират по същия начин, където буквално даже управителите на сградите се назначават от същата политическа партия". Според коментаторът на Радио Б92 Милан Кулибрик, някои хора гледат на правителството като на "смесена холдингова компания, където всеки министър е министър-председател в миниатюра". 
						Малък напредък е постигнат в две области, които Кощуница нарече приоритетни: косовския проблем и приемането на нова конституция. В случая с Косово правителството се колебае между две несъстоятелни позиции, смята политическият анализатор Слободан Антонич. Първата е Косово да бъде част от Сърбия, но това не е реалистично искане, докато другата е отказ от Косово, което правителството не може да заяви открито", каза Антонич. "Удобен за правителството е фактът, че обществеността като цяло, особено политическите партии, нямат ясна позиция по въпроса какво трябва да се направи с Косово. При това положение правителството плува удобно между различни позиции, което то ще продължи да прави докато може". 
						Що се отнася до конституцията, Кощуница следва примера на предишните правителства след Милошевич, т.е. да обещава действия и след това постоянно да се въздържа от тях. По време на изборите ДПС заявяваше, че новата конституция ще бъде приета до юни 2004 г. Правителството след това удължи срока, а по-късно го отложи за неопределено време. Проектите, изготвени от правителството и Демократическата партия, чакат по-нататъшно обсъждане, но изглежда, че липсва политическа воля за това. 
						Многобройни различия се появиха между партньорите в управляващата коалиция и някои партии заговориха открито за напускане. Повечето от тези изявления дойдоха от Г17 Плюс и нейния замесник председател Миролюб Лабус, който най-малко седем пъти обяви, че подава оставка. Доброволното предаване на бившите генерали Владимир Лазаревич и няколко офицери от армията на Република Сръбска всеки път даваха на Лабус и неговата партия причина да променят намерението си. 
						
Г17 Плюс и нейният заместник председател Миролюб Лабус (вторият отляво) обявяваше оставката си от правителството с тревожна редовност. [AФП]
						Правителството също така издържа серия от скандали, най-сериозният от които бе свързан с бившия министър на образованието Лиляна Колич. Въпреки тези проблеми, обаче, Кощуница успя в една област, където неговите предшественици се провалиха. За разллика от предишните правителства неговата администрация избегна проблемите около приемането на внесените в парламента закони, в това число и приемането на годишният бюджет. 
						Колко дълго може да се задържи Кощуница? Анализаторите избягват да предлагат прогнози. Според коментатора от радио Б92 Кулибрик, всичко е възможно. "Това правителство може да изкара целия си мандат от четири години", каза той. "Факт е че, някои анкети и проучвания на общественото мнение показват, че нито едно сръбско правителство не е имало по-малка подкрепа от страна на избирателите. В същото време, обаче, ми се струва, че нито едно правителство не е било по-стабилно от сегашното, предвид факта, че през годината не бе предприета нито една инициатива за сваляне на правителстово. Не изглежда ли това малко абсурдно?" 
						"Най-голямото според мен препятствие, което ще бъде тест за управление на правителството, е обявеното преструктуриране на държавните предприятия", каза Кулибрик.

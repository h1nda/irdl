Дипломатически дневник: Гръцкият външен министър Бакоянис проведе разговори с генералния секретар на ООН
					25/09/2007
					Външният министър на Гърция се срещна с генералният секретар на ООН Бан Ки Мун, за да обсъди Кипър и спора за името с Македония. Още от седмицата: хърватският президент Стипе Месич бе в Сараево; премиерите на България и Румъния се срещнаха в София.
					 
						
Гръцкият външен министър Дора Бакоянис. [Гети Имиджис]
						
						Гръцкият външен министър Дора Бакоянис се срещна в събота (22 септември) с генералния секретар на ООН Бан Ки Мун в Ню Йорк, където пристигна за участие в 62-ата сесия на Общото събрание на ООН. Основни теми на срещата им бяха кипърският въпрос и дългогодишният спор на Гърция с Македония за името на последната. 
						*** 
						Американският държавен секретар Кондолиза Райс изпрати в понеделник (24 септември) писмо до черногорския президент Филип Вуянович, в което изразява благодарността си за дарените от Черна гора оръжия на Афганистан. През август правителството на Черна гора реши да дари около 1 500 автоматични пушки, 100 картечници и 250 000 патрона на афганистанските военни, борещи се срещу талибаните. 
						*** 
						Директорът на министерската работна група за срещата на върха на НАТО Бернд Гьоце и помощник-секретарят на румънското външно министерство Виктор Микула подписаха в петък (21 септември) в Букурещ меморандум за разбирателство относно домакинството на срещата на върха на НАТО през април 2008 г. В документа се уреждат технически въпроси, свързани с организацията на проявата, обясниха румънски представители.
						*** 
						Косовският въпрос, европейските перспективи на Сърбия и икономическите отношения между Сърбия и Гърция бяха основните теми по време на срещата между гръцкия външен министър Дора Бакоянис и сръбския финансов министър Младжан Динкич в четвъртък (20 септември) в Атина. Динкич запозна накратко Бакоянис със сръбската позиция в предстоящите преки преговори за Косово, насрочени за петък в Ню Йорк.
						*** 
						
						Хърватският президент Стипе Месич и бившите президенти на Македония, Словения и Чешката република -- съответно Киро Глигоров, Милан Кучан и Вацлав Хавел -- получиха наградата "Хуманист на XX век" на Международната лига на хуманистите в четвъртък (20 септември). Церемонията се състоя в Сараево. 
						*** 
						
						Хърватският президент Стипе Месич се срещна с върховния представител и специален представител на ЕС в Босна и Херцеговина (БиХ) Мирослав Лайчак в Сараево. Двамата обсъдиха процеса на реформи в БиХ. 
						*** 
						
						Българският премиер Сергей Станишев и румънският му колега Калин Попеску Търичану се срещнаха в София в сряда (19 септември). Те се договориха за провеждане на съвместно заседание на своите правителства за обсъждане на въпроси от взаимен интерес, като развитието на инфраструктурата. 
						
						(Различни източници 18/09/07-25/09/07)

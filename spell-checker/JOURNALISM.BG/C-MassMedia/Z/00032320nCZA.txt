Председателят на избирателната комисия на Косово: "Прозрачността ще бъде гарантирана"
					11/11/2009
					Редица предизвикателства стоят пред неделните избори в Косово. Новият председател на Централната избирателна комисия обаче твърди, че гласуването ще бъде безпристрастно и прозрачно.
					От Беса Бечири за Southeast European Times от Прищина -- 11/11/09
 
					 
						
Председателят на Централната избирателна комисия Несрин Лушта (вляво) зае поста през май. [gazetaexpress]
						В неделя (15 ноември) Косово ще проведе първите си местни избори, след като стана независима държава. Преди едностранната декларация за независимост през февруари 2008 г. ОССЕ организираше изборния процес и обявяваше резултатите в сръбската провинция. Изборите в страната сега ще бъдат ръководени от Централна избирателна комисия (ЦИК) с председател Несрин Лушта. Тя бе назначена от президента Фатмир Сейдиу през май. 
						Комисията е изготвила списък, който включва 1,6 милиона регистрирани избиратели в 36 общини. Ще има 2 256 избирателни секции. 
						
						Southeast European Times: Предстоящите избори са първите, които косовските власти провеждат. Кои са основните предизвикателства пред вас на този етап? 
						Несрин Лушта: Все още неработещата Избирателна комисия по възраженията и жалбите - институция, която е независима от Централната избирателна комисия на Косово и която [взема решения] по жалбите и възраженията в изборния процес - новите косовски общини [и] късното изпълнение на задачите от секретариата на Централната избирателна комисия са само някои от предизвикателствата, пред които сме изправени в момента. 
						
						SETimes: Имаше ли проблеми с подготовката в някои общини? 
						
						Лушта: Да. Централната избирателна комисия (ЦИК) извърши подготовка за изборите във всички общини. През септември обаче бяхме инструктирани от междуведомствена група кои общини няма [да участват]. Засега избори[те] в общините Митровица-Север и Партеш [са отложени]. 
						
						SETimes: Един от основните въпроси, повдигнати неотдавна, бе за избирателните списъци. Направили ли сте необходимото избирателните списъци да гарантира правото на глас на всеки гражданин? 
						
						Лушта: Да. Избирателните списъци представляват извлечение от Централния граждански регистър. В периода непосредствено след края на изборите ще се занимаем с евентуалните проблеми и възражения по списъците. Над 28 000 имена на починали граждани бяха извадени от списъците. Положили сме всички усилия да гарантираме правото на глас на всеки регистриран избирател. 
						
						SETimes: За първи път ЦИК ще обявява резултатите от изборите. Как ще гарантирате, че всички участващи партии ще приемат официалните резултати? 
						
						Лушта: По същия начин, по който приложихме политиката за действията по подготовката на изборите, ще приложим надлежно и политиката за обявяване на изборните резултати. ЦИК няма задължението да убеждава всяка политическа партия да приеме официалните изборни резултати. 
						
						SETimes: Някои от опозиционните партии в Косово изразиха съмнения относно независимостта на ЦИК като не напълно свободна от политическо влияние. Как ще коментирате това? 
						
						Лушта: ЦИК е независима институция. Макар че членовете на ЦИК са номинирани от политическите партии, те не представляват която и да е партия и са безпристрастни и независими. 
						
						SETimes: Опозицията се бореше ноемврийските избори да се наблюдават с камери. Мислите ли, че ако това се одобри, то ще окаже влияние върху надеждността на изборните резултати? 
						
						Лушта: Поставянето на наблюдателни камери в избирателните секции не бе възможно да се осъществи. Прозрачността на изборите ще бъде гарантирана посредством състава на Общинските избирателни комисии и Съветите на избирателните центрове, в които участват представители на политическите партии. Наблюдателните камери не биха повлияли съществено на надеждността на изборния процес, но ако настояването за тяхното поставяне продължи, тогава политиката за това би трябвало да се промени, така че да се създадат условия за следене на избирателния процес чрез камери.

Вътрешнопартийните борби влияят зле на демокрацията в Румъния
					21/12/2011
					Уволняването на втория по важност човек в държавната йерархия показва колко далеч могат да стигнат вътрешнопартийните дрязги.
					От Паул Чокою за Southeast European Times от Букурещ – 21/12/11
 
					 
						
Освобождаването на Мирча Джоана от поста председател на горната камара на парламента предизвика суматоха на румънската политическа сцена. [Ройтерс]
						Освобождаването на Мирча Джоана от поста председател на горната камара на румънския парламент миналия месец на фона на тежката борба за влияние в опозиционната Социалдемократическа партия (СДП) предизвика неодобрение, като накара мнозина да си зададат въпроса дали краткосрочните интереси не са получили превес над политическите ценности на партията и нейните отношения с избирателите. 
						Според анализатори тези партийни борби показват ниско ниво на политическа зрялост. 
						„Лесно се забелязва, че лидерите на румънските политически партии не понасят дисидентски мнения в редиците на партията, които след това се опитват да потушат до мълчание“, каза за SETimes Флорин Чорней, ръководител на отдела по политика на „Евениментул Зилеи“. 
						„Тези конфликти могат да подкопаят и фрагментират електората на партията, теория, която определено важи в случая с Джоана, който беше и остава доста популярен“, добави той. 
						Отношенията между Джоана, бивш посланик и министър на външните работи, и настоящия лидер на партията Виктор Понта, който ръководи кампанията на Джоана за президентските избори през 2009 г., са изтъкани от любов и омраза. Джоана загуби с много малка разлика от Траян Бъсеску. 
						Неговият провал стана причина за свикването на партиен конгрес, на който Понта беше избран на мястото на Джоана начело на партията. Това предизвика обтягане на отношенията между тях. 
						Поредицата от публични коментари, които Джоана направи след загубата на председателския пост на партията, предизвика гнева на Понта, като го накара да се опита да дисциплинира бившия кандидат за президент. 
						Според Чорней Джоана носи двоен риск за Виктор Понта. 
						„Джоана изглеждаше като изолирана политическа фигура. Той обаче имаше добри позиции в проучванията на общественото мнение и затова можеше да бъде сред претендентите на следващите президентски избори. Подобен вариант щеше да застраши политическия партньор на Понта, либерала Крин Антонеску, с когото той се съюзи в опозицията. Според споразумението между двамата Антонеску ще се кандидатира за президентския пост. По този начин Понта не само се отървава от вътрешен враг, но също така решава проблема с Антонеску“, обяснява Чорней. 
						През декември 2010 г. Джоана беше отстранен за шест месеца по обвинения, че е направил изявления, които са увредили репутацията на партията. Наред с друго, Джоана намеква в личния си блог, че по време на президентската кампания Понта му е дал лош съвет за посещението при скандален румънски бизнесмен, което Джоана е направил няколко дни преди балотажа и което според единодушното мнение на медиите му е струвало изборната победа. 
						По време на пътуване до САЩ през октомври, където Джоана се представи като лидер на опозицията в Румъния, той обеща отново да се кандидатира за президентския пост, въпреки че партията не беше заявила, че ще му предостави подкрепата си. 
						В края на ноември Джоана беше изключен от партията, а след това беше освободен от поста председател на горната камара. Победата на Понта обаче има и странични ефекти: социалдемократите загубиха председателството на горната камара на парламента, което беше поето от управляващата Либералдемократическа партия. 
						Последствията от тези дрязги се проявяват предимно сред избирателите. 
						„Ефектът от тази ситуация върху румънската демокрация не е голям или незабавен, но отражението върху възприемането на стабилността на високите държавни постове от избирателите не трябва да се пренебрегва в перспективата на следващите избори“, каза за SETimes Ливиу Дадакус, политически редактор на новинарското издание „Медиафакс“. 
						„Същевременно е трудно да се определи цената за обществото, тъй като връзката между нестабилността на толкова високи държавни постове и финансовите пазари и чуждестранните заеми, например, не е пряка. Тази връзка, макар и косвена, обаче отново не трябва да се пренебрегва, тъй като говорим за бившия втори човек в държавата“, добави Дадакус. 
						Той също така отбеляза, че случаят с Джоана има прецедент – социалдемократът Адриан Нъстасе, който при вътрешнопартиен конфликт през 2006 г. подаде оставка като председател на камарата на депутатите, третата най-силна позиция в държавната йерархия. Неговият евентуален заместник тогава също беше отстранен от редиците на партията, подчерта Дадакус. 
						Организираното неотдавна от СДП политическо шоу остави горчив вкус в устата на симпатизантите. „Какво разбрах от този конфликт, който завърши с освобождаването на Джоана, но също така и със загубата на висок обществен пост от СДП? Че всичко се свежда до краткосрочни лични интереси, а не до интересите на партията в дългосрочен план“, каза за SETimes Овидиу Дамян, 43-годишен учител. 
						„Разбрах също така, че моят глас беше пренебрегнат, защото моят глас, наред с други, е дал на партията политическото право да получи този пост. Разочароващо е, че след 21 години демокрация все още сме свидетели на такива „публични екзекуции“ в румънската политика“, заключи той.

Блогери: има ли атака срещу пресата в Турция?
					13/05/2011
					Арестуването на журналисти, включително на двама известни репортери, изостря тревогите по отношение на свободата на печата.
					От Алина Лехтинен за Southeast European Times в Истанбул - 13/05/11
 
					 
						
Журналисти и техни поддръжници протестират срещу арестуването на техни колеги репортери в Анкара. [Ройтерс]
						Приятели и поддръжници на свободния печат в Турция отбелязаха Световния ден на свободата на печата на ЮНЕСКО на 3 май, макар че нямаха какво толкова да празнуват. 
						До каква степен медиите в Турция са свободни отдавна е чувствителна тема. Тя стана още по-чувствителна след като правителството задържа още една група журналисти през март - сред тях бяха и носителите на награди Ахмет Сик и Недим Сенер. 
						Правителството твърди, че те са част от ултранационалистическата мрежа, наречана "Ергенекон", за която се твърди, че е планирала изблици на насилие, за да предизвика хаос и да осъществи преврат. 
						Колумнистът от "Милиет" Кадри Гюрсел неотдавна бе в Националния пресклуб във Вашингтон, където присъства на отбелязването на Световния ден на свободата на печата по покана на Държавния департамент на САЩ. 
						Решението той да бъде поканен показва, че има атака срещу медиите в Турция, пише Гюрсел в op-ed, тъй като списъкът с гостите включвал журналисти от страни като Китай, Бирма и Зимбабве, които в различна степен имат "проблеми със свободата на печата ". 
						"Положението ... от известно време бързо и стабилно се влошава. Показват го и статистическите данни," пише Гюрсел. За периода от януари до април 2009 г., добавя той, 29 турски журналристи са били в затвора и този брой нараства до 58 до 2011 г. 
						Положението предизвиква мрачни коментари от страна на някои турски блогери. Сред тях е Mидгард, който пише, че турците днес имат преса " която е зависима от правителството, вероятно до степен, каквато не е съществувала при никое друго управление". 
						"Днес е Световният ден на свободата на печата, нека да празнуваме и нашия несвободен печат", добавя блогерът с нотка на ирония. 
						Според други не трябва да се обвинява правителството, а съществуващата правна система в Турция, която прилага многобройни ограничения спрямо репортерите и ги подлага на висок риск от преследване. 
						"Може би тези закони се срещат и в други страни, но по-голям проблем от законите при нас, е тяхното прилагане. Следователно, съдиите могат по-либерално да тълкуват писания, които попадат в категорията на престъпление", пише Назли Илиджак в Сабах. 
						Политическият коментатор Хасан Джемал казва, че не може да има оправдание за потискане на недоволството в една демокрация. 
						"В демокрациите има много гласове и те не са монотонен хор", пише той. "Не можеш просто да заглушиш гласове, които не искаш да чуеш." 
						Той твърди, че ако управляващата Партия на справедливостта и развитието наистина приема сериозно демокрацията, тогава тя трябва да прояви политическа воля и да внесе нови юридически разпоредби. 
						"Ердоган не може просто да седи със скръстени ръце в [страна като] Tурция, която е понесла толкова много удари срещу свободата на пресата," пише той.

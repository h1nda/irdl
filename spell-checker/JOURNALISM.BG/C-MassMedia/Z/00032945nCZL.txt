Черногорското правителство поиска стачкуващите миньори да бъдат изведени от шахтата
					05/01/2010
					 
						ПОДГОРИЦА, Черна гора -- В понеделник (4 януари) министерството на икономиката инструктира ръководителите на мината за боксит в близост до Никшич да изведат стачкуващите миньори от шахтата, но не постави краен срок за изпълнението на тази мярка. Министърът на икономиката Бранко Вуйович каза, че условията там представляват заплаха за здравето. Около 80 миньори влязоха под земята преди седмица в знак на протест, че не са получавали заплати от четири месеца. Те настояват също и за ежемесечно изплащане на заплатите и другите придобивки съгласно техния колективен трудов договор, както и за гаранции, че мината ще продължи да работи. Някои от миньорите бяха изпратени в болница поради здравословни проблеми. Осем от тях започнаха гладна стачка в болница в понеделник. Президентът Филип Вуянович призова протестиращите да прекратят стачката си, да излязат от мината и да продължат преговорите с правителството. (Бета, Б92, Радио Антена M, РТЧГ - 04/01/10)

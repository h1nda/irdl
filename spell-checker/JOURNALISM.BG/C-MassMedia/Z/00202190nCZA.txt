Гръцките пенсионери се борят да оцелеят след орязването на пенсиите
					22/12/2011
					Те са преживели война, хунта и окупация. Онова, което тревожи гръцките пенсионери днес са обаче са топящите се пенсии и мрачните перспективи за идното поколение.
					от Анди Дабилис за Southeast European Times от Атина -- 22/12/11
 
					 
						
Редовните посетители на клуб за възрастни хора в Атина твърдят, че пенсиите им сериозно намаляват.[Анди Дабилис/SETimes]
						След като Андреас Папандреу създаде социалистическата партия ПАСОК преди 30 години, той катапултира на премиерското място с обещания за безпрецедентни социални придобивки и обет да върне достойнството и силно да увеличи пенсиите на възрастните граждани, които нарече "гордите възрастни". Той създаде клубове, където те да разговарят на по чаша кафе и да четат вестници, прекарвайки есента на живота си в компания и с достолепие. 
						Те го посрещнаха радушно, но обратната страна на играта с щедростта на Папандреу бе скритата цена, която в момента застрашава икономиката на страната. Тя принуди сина му, бившия премиер Георгиос Папандреу, да намали заплатите, да повиши данъците, да съкрати десетки хиляди работни места, да ореже пенсиите и да лиши гражданите от редица социални услуги, за да избегне фалит и да изпълни изискванията на международните кредитори. 
						Сега възрастните се събират в клубовете, чудейки се как ще свържат двата края.
						"Въпрос на оцеляване е. Не можем да купим подаръци за децата си или за себе си", въздиша 67-годишната Георгия Кокини, докато седи с приятелките си в атинския квартал Перистери, където са се събрали да отбележат Коледа. 
						На тържеството имаше коледни песни, но за мнозина то премина в мълчание. "Когато цените вървят нагоре, а пенсиите - надолу, какво може да направи човек? Не можем да смогнем", сподели Кокини пред SETimes. По думите й пенсията на съпруга й е била намалена на 500 евро и в момента те внимателно обмислят покупките си, когато ходят на пазар. 
						Гръцките пенсионери, чиито пенсии бяха орязани с по над 10%, се подготвят за още едно понижение с 15% от 1 януари, докато страната се бори да оцелее икономически под тежестта на дългове за 353 млрд. евро, 10% дефицит и безработица от 17,7%.
						Строгите мерки за икономии предизвикаха дълбока рецесия и срив на прехвалената държава на благоденствието, създадена от Андреас Папандреу. Те отприщиха 18 месеца на протести, стачки и бунтове, които накараха сина му да напусне премиерския пост в полза на временно коалиционни правителство. Това правителство се крепи благодарение на поредица от спасителни заеми за 109 млрд. евро и преговаря по втори спасителен план за още 130 млрд. евро, за да избегне фалит на държавата. За да може това да стане, тежестта пада върху плещите на работниците, бедните и възрастните хора. 
						"Вълната от съкращения на разходите, която докарва социалноосигурителната система до ръба на срива, а гръцкото общество до ръба на крайната бедност, не е начинът [да се преодолее кризата]", заяви пред Асошиейтед Прес Никос Хацопулос, президент на федерацията на работодателите "ИКА" - най-големия държавен здравен и пенсионен фонд в Гърция. 
						Не само възрастните хора са в подобно положение. Гърция съкращава социалните помощи и за инвалидите, слепите, пациентите, възстановяващи се от трансплантация на органи, децата с аутизъм и хората, страдащи от параплегия, които се нуждаят от физиотерапия. Сред мерките са и въвеждане на данъци за работещите, за да могат да се изплащат социелните помощи за безработните. Изпадналата в отчаяно състояние Гърция е опитала почти всичко, с изключение на преследването на данъчните нарушители, които струват на страната над 60 млрд. долара под формата на загубени приходи.
						С промени в закона възрастта за пенсиониране на жените бе повишена до 65 г., за да бъде изравнена с тази на мъжете, като повсеместно бяха орязани различни социални придобивки.
						Този ход съвпадна с вълна от данъчни повишения, която удари най-вече възрастните хора, тъй като много от тях имат собствено жилище и получиха огромна данъчна надбавка към сметките си за ток. 
						"Намалиха ми пенсията", оплака се пред SETimes 73-годишният Теодорос Карабелас, ядосан на правителството, на което вече няма доверие. По думите му пенсията му е понижена на 800 евро, което все още е повече от средната, но той живее с чувство за несправедливост, че политическият елит на страната и богатите не са поели част от нужните жертви.
						Възрастните хора се събират в клуба, за да споделят разказите си за трудните времена, но някои твърдят, че са свикнали, след като са преживели Втората световна война, нацистката окупация, последвалата гражданска война и военната хунта през 1967-74 година.
						81-годишната Олга Спирополу разказва спомени от детските си години в село в западна Гърция. "Имахме една глава лук, която трябваше да поделим между четири момичета. Използвахме празна кутия от боя за обувки, за да опечем лука и след това го изяждахме. Преживели сме истински дни на глад и се надявам, че внуците ми няма да стигнат дотам", споделя тя пред SETimes.
						Константина Пападаки, 22-годишна служителка в клуба, твърди, че възрастните хора идват да си поговорят с нея, а някои дори са готови да се разплачат от тревога. "Те се лишават от много неща и са изпълнени с гняв и отчаяние", казва тя пред SETimes. Но с наближаването на края на живота си, те са по-разтревожени за поколенията, които не са свикнали да живеят в тежки времена. "Какво ще правят младите" питат те, при безработица от над 45% сред хората под 24-годишна възраст".
						Отсега нататък възрастните вече няма да могат да споделят проблемите си с Пападаки. Договорът й не бе подновен от правителството.

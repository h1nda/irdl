Сали 
			Бериша
		
		министър-председател на Албания
		(Уеб-сайт на албанския президент, ВОА, Albania.com)
 
		 
			
			Лидерът на Демократическата партия Сали Бериша бе определен за новия премиер на Албания на 3 септември 2005 г., след като неговата пария спечели на 3 юли парламентарните избори. Партията образува коалиция с други групировки и така си осигури 80 от общо 140 места в законодателния орган. Кабинетът на Бериша положи клетва на 11 септември 2005 г. 
			Бериша е роден на 15 октомври, 1944 г. в Тропоя. Завършва медицинския факултет на унверситета в Тирана през 1967 г. След специализация в Париж, той участва в изследователска програма по хемодинамика. През 1968 г. е избран за член на Европейската комисия за изследвания в областта на медицинските науки. 
			Политическата кариера на Бериша започва с участието му в студенското движение през декември 1990. Той става известен с критиката си към старата система и с призивите си за необходимостта от демократизация на Албания. През 1991 г., Бериша основава и е избран за лидер на Демократическата партия (ДП). Избиран е за депутат през 1991, 1992, 1997 и 2001 г. 
			Бериша бе избран за президент на Албания на 9 април 1992 г. Администрацията му се опита да привлече чужди инвестиции, да подобри икономическото положение на страната и да създаде по-либерално и демократично правителство. Въпреки многото реформи, администрацията бе белязана с корупция и злоупотреби. 
			През 1994 г. бе проведен референдум, който щеше да осигури на Бериша по-голяма власт, но бе отхвърлен от албанците поради опасения, че той може да стане следващият диктатор. Напредъкът на страната спря през 1995 г., което доведе до спад в доверието на обществото в правителствените институции. Въпреки всички проблеми на своята администрация, Бериша бе преизбран на 26 май 1996 г. 
			Скоро след това икономическата криза се задълбочи поради възникването и срива на няколко финансови пирамиди. Много албанци изгубиха средствата, спестявани цял живот. Администрацията бе обвинена, че е участвала в пирамидите, а Бериша бе принуден да подаде оставка. 
			Поемайки поста на министър-председател, Бериша обеща да намали данъците и да подобри дейността на правителството, като същевременно заяви, че главният му приоритет ще бъде да гарантира, че следващите избори – местните през 2006 г. – ще бъдат честни. Той обеща да се бори с ширещата се корупция и бедност и да работи за интегрирането на страната в международните институции. 
			Сали Бериша е женен, с две деца.

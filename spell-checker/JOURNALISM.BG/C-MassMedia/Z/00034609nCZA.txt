Сръбският научен сектор получи финансова подкрепа
					19/05/2010
					Средствата по заем от ЕИБ може да помогнат за превръщането на Сърбия в атрактивно място за учените и да пресече изтичането на мозъци. 
					От Бояна Милованович за Southeast European Times от Белград -- 19/05/10
 
					 
						
Сръбският вицепремиер Божидар Джелич каза, че средствата ще отидат за обновяване на старите бази и изграждането на нови. [Гети Имиджис]
						Научният сектор в Сърбия получи нов импулс благодарение на заем от 200 млн. евро от Европейската инвестиционна банка (ЕИБ). Средствата, предназначени да помогнат за преодоляване на последиците от глобалната икономическа криза, бяха одобрени през март и са налични от този месец. 
						Това е най-голямата инвестиция в сектора за последните 30 години. Средствата ще бъдат насочени за закупуване на ново оборудване, обновяване на остарелите научни бази в Сърбия и изграждане на необходимата инфраструктура. Крайната цел е да се пресече продължаващото изтичане на мозъци от страната и да се насърчи завръщането на учени, които вече са я напуснали. 
						"Това е първият заем, който ЕИБ одобрява за научни инвестиции и технологии в Сърбия и на Западните Балкани, което би трябвало да разчисти пътя за други подобни инициативи," каза заместник-управителят на ЕИБ Дарио Сканапиеко. "Средствата са само първият от поредица проекти, които ЕИБ е финансирала за подпомагане на Сърбия да се пребори с глобалната икономическа криза и в подкрепа на пътя й към ЕС." 
						 "Ще осигурим парите, които ще дадат възможност стари проекти, намиращи се сега в лошо състояние, да се превърнат в ключова инфраструктура, каза сръбският вицепремиер Божидар Джелич, посочвайки като примери за финансирани проекти Ботаническата градина и построяването на нова сграда на Белградския факултет по електроинженерство. 
						 "Има възможност за построяване на корпус за защита на околната среда в курорта "Кошутняк парк", ремонтиране на сградата на университетското ръководство в Нови Сад, изграждане на ИТ инкубатор в Ниш и откриване на център за стволови клетки в Крагуевац, който да бъде на нивото на европейските центрове," каза той. 
						 Около 1000 апартамента ще бъдат построени за учени и техните семейства. Заемът от ЕИБ ще финансира и изграждането на голяма регионална биомедицинска база в рамките на Клиничния център в Белград, както и отварянето на Център за популяризиране на науката. 
						 Президентът Борис Тадич казва, че споразумението за заема, подписано на 4 мар,т е една от най-важните инвестиции, правени някога за икономическото развитие на Сърбия. 
						 "Инвестираме в бъдещето, в развитието на Сърбия. Горд съм, че имахме куража да вземем това решение в най-лошия момент," каза Тадич, имайки предвид икономическата криза. 
						Държавата планира да инвестира около 220 млн. евро през следващите пет години с допълнителни средства от държавния бюджет, предприсъединителните еврофондове, Европейската банка за възстановяване и развитие и Банката за развитие на Съвета на Европа.

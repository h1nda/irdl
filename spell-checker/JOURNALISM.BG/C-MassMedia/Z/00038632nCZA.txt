Проблемите на Косово, свързани с човешките права, продължават
					24/05/2011
					Официални представители смятат, че много човешки права трябва да бъдат решени напълно. 
					От Линда Карадаку и Мухарем Нитай за Southeast European Times в Прищина – 24/05/11
 
					 
						
Министърът на вътрешните работи Байрам Реджепи приветства Доклада на Държавния департамент на САЩ за човешките права в Косово за 2010 г. [Ройтерс]
						Докладът на Държавния департамент на САЩ за човешките права в Косово за 2010 г. отбелязва проблеми и нарушения включително намеса на правителството в сигурността и съдебната система, продължителни задържания преди съдебните процеси, липса на съдебен процес и сплашване на медиите от страна на държавни служители и отделни лица. 
						Официални представители на Косово обещаха да решат проблемите, описани в доклада. 
						"Ние приемаме сериозно Доклада на Държавния департамент на САЩ за човешките права особено борбата срещу корупцията, както и независимостта на [съдебната] система, свободата на медиите и правата на жените, децата и хората с увреждания, каза Кендрим Гаши, съветник на президента Атифете Яхяга за SETimes. 
						В доклада също се цитират инциденти на насилие срещу членове на религиозни общности и увреждане на религиозна собственост, ограничен напредък по отношение на завръщането на разселени лица по домовете им, корупция в управлението, включително в полицията и съдебната власт. 
						Други проблеми са свързани с насилието и дискриминацията на жените, с трафика на хора - особено трафика на жени и момичета за секс - както и с обществено насилие, тормоз и дискриминация на малцинствени общности, на хора с увреждания, тормоз и дискриминация заради сексуална ориентация и с детския труд. 
						Министърът на вътрешните работи Байрам Реджепи приветства доклада и го нарече "реалистичен и отразяващ съществуващото положение". 
						"Този доклад определя Косово заедно с други страни от Западните Балкани като транзитна страна за наркотрафика и оценява положително усилията на Косовската полиция в борбата срещу наркотрафика... и подчертава необходимостта от увеличаване на разследванията, провеждани от Косовската полиция," каза Реджепи за SETimes. 
						Неговото министрество възнамерява да преразгледа националната стратегия за наркотиците, като насочи вниманието си към търсенето на наркотици, превенцията на употребата на наркотици и лечението на наркозависимите. 
						"Борбата срещу организираната престъпност като цяло и особено срещу наркотиците изисква тясно международно и регионално сътрудничество. В това отношение Министерството на вътрешните работи и косовската полиция са важни партньори в различни проекти. Министерството остава ангажирано с осъществяването на всички задачи и дейности при превенцията и борбата срещу наркотрафика," каза Реджепи за SETimes. 
						Агрон Байрами, анализатор и главен редактор на всекидневника "Коха Диторе" казва, че международните доклади непрекъснато описват проблеми, свързани с функционирането на държавата и нейните институции и спазването на човешките права. 
						"Най-големите проблеми са резултат от лошо управление и липса на ефективни институции. Корупцията, върховенството на закона, спазването на човешките права, свободата на изразяване и на медиите са само някои от проблемите на Косово. Успешното им решаване е невъзможно без основна промяна в нагласата на управлението и без реформа на институционалната и политическата структура", каза Байрами за SETimes.

Реформите в областта на отбраната и правосъдието се считат за определящи съдбата на кандидатурата на Македония за членство в НАТО
					28/02/2005
					Македонският премиер Владо Бучковски не крие оптимизма си относно перспективите на страната да влезе в НАТО. След провеждането на значителни военни реформи въоръжените сили на страната получиха похвали за ролята им в глобалната борба с тероризма. Правителството обеща да продължи реформирането на военната област в съответствие със стандартите на НАТО. Въпреки, че македонската кандидатура за евро-атлантическа интеграция получи международна подкрепа, представителите на НАТО внимателно посочват, че отбранителната реформа не е единственият критерий за членството. За да се изпълни задачата, поставена от Бучковски за получаване на покана за присъединяване към алианса през 2006 г., правителството ще трябва да продължи прилагането на съдебната реформа и други мерки, насочени към засилване на демокрацията и върховенството на закона. 
					От Зоран Николовски за Southeast European Times от Скопие -- 28/02/05
 
					 
						
Македонският министър-председател се стреми към членство в НАТО през 2006 г. [AФП]
						Политиката на НАТО на отворени врати, очертана на срещата на върха в Истанбул и потвърдена многократно от висши представители, засили очакванията на страните от Адриатическата група - Албания, Хърватия и Македония - че ще могат да влязат в алианса в близко бъдеще. Македония напредва с отбранителната реформа, която е един от главните критерии за членство, и страната получи похвали за ролята й в глобалната коалиция срещу тероризма. Колко реалистични, обаче, са намеренията на премиера Владо Бучковски да вкара страната в НАТО до 2006 г? Повечето анализатори са на мнение, че перспективата зависи от редица фактори. 
						 В първото си обръщение към македонския парламент след поемането на премиерския пост Бучковски заяви, че неговият приемник в министерството на отбраната Йован Манасиевски ще доведе македонската армия (МА) до по-нататъшна съвместимост със стандартите на НАТО и взаимодействие, продължавайки мащабните промени, започнати преди две години. През този период съставът на активния военен персонал бе намален от 20000 на 8500 души. По думите на македонския президент Бранко Цървенковски, който също е и главнокомандващ, професионализацията на МА ще завърши до края на 2007 г., а възможно даже и към средата на 2006 г., ако бъдат намерени допълнителни ресурси. 
						Като част от реформата армейските подразделения бяха преструктурирани и разделени по подобие на организационната структура на армиите на страните-членки на НАТО. Следвайки препоръките на експертите на НАТО МА бе преориентирана към поддържане на части със специални задачи, а оборудването бе рационализирано с оглед създаване на малка, мобилна и добре въоръжена военна сила. 
						МА участва в миротворческите контингенти на мисиите ИСАФ в Афганистан и Иракска свобода в Ирак. Македонските подразделения получиха похвали за ролята им в тези мисии - факт, показващ успеха на процеса на реформи, казват представители на правителството. 
						"Току-що се върнах от Ирак, където македонските части действат рамо до рамо със силите на САЩ и коалицията, за да подпомогнат създаването на свободен Ирак", каза министърът на отбраната на САЩ Донълд Ръмсфелд по време на посещение в Македония през септември 2004 г. "Тази сутрин аз и министърът на отбраната имахме привилегията да връчим отличията на трима македонски войници, помогнали за спасяването на живота на американци в Ирак". 
						
Като част от реформата армейските подразделения бяха преструктурирани и разделени по подобие на организационната структура на армиите на страните-членки на НАТО. [Tомислав Георгиев]
						Ръмсфелд добави, че САЩ подкрепят суверенитета и териториалната цялост на Македония, процеса на реформи и нейните планове да стане част от НАТО. 
						Генералният секретар на НАТО Яп де Хоп Схефер направи подобна оценка по време на среща с Бучковски през октомври 2004 г. "Македонските войници под флага на НАТО и рамо до рамо с армиите на членове и партньори на НАТО показват високи резултати и са за образец в антитерористичната коалиция", каза той. 
						"Вие можете да разчитате на моят пълен ангажимент и участие в произтичащия процес, който ние считаме за единственото бъдеще на Република Македония, и това е евро-атлантическата интеграция", добави Яп де Хоп Схефер. 
						Министерството на отбраната в рамките на програмата за интегрирано погранично управление прехвърли контрола върху три от четирите граници на граничната полиция. През май 2005 г. тя ще поеме също сигурността по границата със Сърбия-Черна гора, казват от министерството. 
						МА вече демонтира танковете, подарени от българската армия, както и двата самолета "Сухой". Направени бяха също така промени в планирането и използването на бюджета, който сега отива главно за модернизация на армията. Министерството на отбраната премахна такива несъществени и излишни функции, като военните здравни институции, ресторанти и други учреждедения за услуги. 
						
По време на посещение в Македония през септември 2004 г. Ръмсфелд добави, че САЩ подкрепят суверенитета и териториалната цялост на Македония, процеса на реформи и нейните планове да стане част от НАТО. [AFP]
						Достатъчно ли е всичко това? В отделни случаи представители на НАТО са посочвали, че отбранителната реформа не е единственият критерий. Членството в НАТО изисква стабилни политически условия, върховенство на демокрацията и закона. Една от най-важните задачи е съдебната реформа. 
						Македонските политици признават, че главните предизвикателства остават. "Ако военните реформи продължават добре, ние трябва да завършим реформите в областта на правосъдието и да изпълним също и политическите критерии", каза Бучковски, като обеща, че това ще стане през тази година. 
						Политическите партии в страната единодушно са на мнението, че влизането в НАТО е стратегически приоритет. Обществеността е също в полза на членството. Последното проучване на общественото мнение, публикувано на уебсайта на министерството на отбраната, показва, че 64% от македонците подкрепят членството в НАТО, 15% нямат мнение и само 20% са против. 
						Ще получи ли, обаче, Македония покана през 2006 г., както очаква Бучковски? Безусловно политическата ситуация и сигурността на Балканите правят желано ускоряването на интеграционния процес. През тази година, освен всичко друго, може да започнат преговорите за определяне на окончателния статут на Косово. Ситуацията в Косово от своя страна оказва влияние върху сигурността на Македония. Много анализатори считат, че потенциалните вълнения в тази област биха могли да бъдат успокоени от бързото присъединяване към НАТО. 
						Докато според някои източници, например материал, публикуван през януари във всекидневника Утрински весник, поканата от НАТО може да дойде даже преди 2006 г., представители на правитеството казаха на Southeast European Times, че подобни очаквания са прекалено оптимистични. Според тях по-вероятно е следващата среща на върха на НАТО да даде силен сигнал, че Македония е на път към членство през 2006 г.

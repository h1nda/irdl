Стачка ще разстрои гръцкия жп транспорт тази седмица 
					25/10/2010
					 
						АТИНА, Гърция -- Железопътният транспорт ще бъде сериозно разстроен тази седмица поради четиридневна стачка срещу плановете за приватизация на губещия гръцки жп превозвач ОСЕ. Стачката започва в понеделник (25 октомври) и ще продължи до сряда. Тя ще бъде преустановена за един ден в четвъртък и ще бъде възобновена в петък. Властите обещаха да осигурят автобуси за придвижването на останалите на пътя туристи и други граждани. Работниците от железниците проведоха стачка по-рано този месец, за да протестират срещу плановете на правителството да приватизира ОСЕ. В понеделник се очаква в парламента да бъде внесен нов законопроект за приватизацията на компанията. 
						Междувременно министър-председателят Георгиос Папандреу обеща в неделя, че няма да има нови намаления на заплатите или увеличения на данъците. „Каквото и да стане, няма да има нови тежести върху заплатите на работещите и върху пенсионерите, както и няма да има нови повишения на данъците над това, което сме обещали”, заявява Папандреу в статия, която е написал за в. „Вима”. (АФП, ДПА, АНА-МПА, Катимерини - 25/10/10; Вима, АФП - 24/10/10)

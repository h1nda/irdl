Протестиращи искат уволнението на кмета на Загреб 
					20/07/2010
					 
						ЗАГРЕБ, Хърватия -- Активисти от неправителствената организация „Зелено действие и право на град”, които се противопоставят на спорен строителен проект в центъра на Загреб , поискаха от градския съвет в понеделник (19 юли) да организира референдум за свалянето на кмета Милан Бандич. Напрежението се покачи миналата седмица, когато полицията арестува над 100 души, протестиращи срещу строителството на входна рампа на подземен паркинг. Протестиращите твърдят, че строителството ще разруши пешеходна зона в центъра на града. Те искат също така оставката на вътрешния министър Томислав Карамарко във връзка с арестите. Във вторник градският съвет провежда спешно заседание по въпроса. (ХРТ, ХИНА, tportal, Ютарни Лист - 19/07/10)

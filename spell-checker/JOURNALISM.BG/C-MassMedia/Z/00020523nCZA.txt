Модернизираното международно летище на Албания ще е готово до пролетта на 2007 г.
					06/11/2006
					Консорциумът, който обновява и разширява международното летище в Тирана, съобщи, че новите терминали и свързващият път ще са готови напролет.
					От Ерлис Селимай за Southeast European Times от Тирана – 06/11/06
 
					 
						
Модел на новия пътнически терминал, който ще бъде открит догодина. [Уикипедия]
						Албанското международно летище "Майка Тереза", което се намира в покрайнините на Тирана, ще бъде модернизирано до пролетта, съобщиха фирмите, които се занимават с обновителните работи. 
						Новите терминали за пътници и товари, както и новият път, който свързва столицата с летището, се строят от немската фирма "Хохтиф", която е част от консорциум, получил концесия от албанското правителство. Проектът за модернизация започна преди две години. 
						"Това означава по-качествени услуги за гражданите, не само за албанците, но и за туристите, които идват в Албания," каза премиерът Сали Бериша по време на инспекция на строителните работи миналия месец. "Модерното летище ще помогне да се промени лошият имидж на Албания в другите страни и ще привлече повече посетители," добави той. 
						Международното летище "Майка Тереза" е най-важният транспортен възел в Албания и единственото международно летище на страната. През 2005 г. то бе използвано от близо 785 000 пътници - с 22 % повече от предишната година. 
						По силата на договор за приватизация, сключен през октомври 2004 г., оперативната отговорност за управлението на летището е предоставена на консорциума "Тирана Еърпорт Партнърс" (TAП). Той включва "Хохтиф", "Дойче Инвестиционс унд Ентвиклунгсгезелшафт" и Албано-американския предприемачески фонд. TAП ще управлява летището през следващите 20 години. 
						"Летището в Тирана е подложено на пластична операция," посочи TAП в свое изявление. "Новият терминал определя стандартите за Албания и дава свой собствен принос за промяната на столицата." 
						Напоследък Албания привлече вниманието на редица международни превозвачи. Сред тях са Австрийските авиолинии, унгарските авиолинии "Малев", гръцките "Олимпик Еърлайнс", сръбските ЮAT, италианските "Алиталия", словенските "Адриа Еъруейс", Турските авиолинии, "Бритиш Еъруейс" и българските "Хемус Еър". Всички предлагат редовни полети по разписание до Тирана. 
						Няколко национални компании, например "Албейниън Еърлайнс", също предлагат директни полети до и от страни в ЕС.

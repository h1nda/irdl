Турция засега се справя с птичия грип и получава похвали за прозрачността на превантивните мерки 
					28/02/2006
					От януари няма съобщения за нови случаи и изглежда появилият се неотдавна в Турция птичи грип е под контрол. Здравните експерти обаче предупреждават, че болестта продължава да представлява заплаха.
					От Алън Коув за Southeast European Times от Истанбул -- 28/02/06
 
					 
						
Продажбите на птиче месо са намалели със 70 % след появата на болестта. [Гети Имиджис]
						След бързите действия на правителството засега ситуацията с птичия грип в Турция е овладяна. По-рано този месец последните четирима пациенти със съмнения за птичи грип, за двама от които бе потвърдено, че са заразени със смъртоносния щам H5N1, бяха изписани от болница в Източна Турция, а министерството на здравеопазването не е съобщавало за нови случаи в страната от януари. 
						Общо 21 души, за които бе установено, че са се заразили с H5N1, бяха лекувани и изписани от болницата. В активна кампания за спиране на разпространението на вируса, който през януари причини смъртта на четири деца, властите унищожиха близо 2 милиона птици. На хора, които са били в контакт с болни птици или със заразени хора, както и на здравните работници, които се грижеха за болните, бе даван противогрипният препарат "Тамифлу". 
						Макар да изглежда, че сегашната криза е преминала, Турция ще продължи да бъде под заплахата на H5N1. Вирусът се появява периодично в страната, пренасян от мигриращите птици. Представители на ЕС, които отговарят за здравеопазването, предупредиха, че има вероятност в бъдеще в Турция да се появят още случаи на птичи грип при хора. 
						Министърът на селското стопанство Мехди Екер е съгласен, че заплахата не е елиминирана. "Ние продължаваме борбата," каза той. 
						Базираният в Стокхолм Европейски център за контрол и профилактика на заболяванията похвали Турция за прозрачните мерки, предприети срещу заболяването, като каза, че правителството веднага е поискало помощ и е следвало насоките на СЗО. Според Центъра бързото установяване на вируса при пилетата, незабавното унищожаване на птиците и внимателното наблюдение на хората, изложени на вируса, са помогнали да се ограничи разпространението на птичия грип. 
						Освен това бяха забранени ловът и продажбата на домашни птици на открити пазари, а властите започнаха кампания за запознаване на населението с болестта, в която призовават да се ограничат контактите с домашни птици в селските райони на Турция, където много семейства отглеждат пилета. Установено бе, че най-вече децата са изложени на риск, тъй като често именно те се грижат за птиците. 
						В сегашната си форма вирусът може да се прихване единствено чрез контакт със заразени птици. Експертите обаче се безпокоят, че ако разпространението на H5N1 не бъде ограничено, той може да мутира във форма, която лесно да се предава между хората, като потенциално може да предизвика глобална пандемия. 
						Тревогите, свързани с птичия грип, засегнаха птицевъдството в Турция, като продажбите са спаднали със 70 % след появата на болестта. Според заместник-премиера Абдулатиф Сенер птицевъдството носи ежегодно 3 млрд. долара в БВП, като годишното производство на птиче месо през 2004 г. е било 914 000 тона. Годишната консумация на птиче месо е средно 13 кг на глава от населението. 
						Правителството се опита да помогне на птицевъдите, като им предложи евтини заеми и благоприятни данъчни условия. Световната банка каза, че ще предложи помощ, а самите птицевъди се опитват да спечелят отново доверието на потребителите чрез реклами във вестниците.

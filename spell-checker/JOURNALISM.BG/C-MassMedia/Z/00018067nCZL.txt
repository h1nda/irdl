Главният прокурор на ООН посети Белград и Баня Лука
					29/03/2006
					 
						ХАГА, Холандия -- Главният прокурор на Трибунала на ООН Карла дел Понте посети Баня Лука и Белград в сряда (29 март), за да обсъди случаите на укриващите се от правосъдието основни обвиняеми във военни престъпления Радован Караджич и Ратко Младич. След срещата си с Дел Понте премиерът на Република Сръбска Милорад Додик каза, че той я е уверил в решимостта на новия кабинет на автономната област за пълно сътрудничество с Трибунала. В доклад, публикуван във вторник, вътрешното министерство заяви, че през последното тримесечие на 2005 г. е държало под постоянно наблюдение семейството на Караджич. 
						Що се отнася до Младич, говорителката на Хагската прокуратура Флорънс Хартман заяви пред сръбския ежедневник "Блиц", че решението на Дел Понте дали да препоръча преустановяване на преговорите по Споразумението за стабилизация и асоцииране със Сърбия и Черна гора ще зависи от това, какво ще установи тя по неговия случай при посещението си. Дел Понте ще даде своите препоръки по-късно тази седмица.
						Във вторник еврокомисарят по разширяването Оли Рен предупреди Белград, че времето му изтича. В интервю за "Ройтерс" той каза, че връзките с ЕС ще бъде изложени на риск, ако случаят с Младич не бъде решен до 5 април. (РТРС, Блиц, Политика, Независне Новине - 29/03/06; РТС, Танюг, АНА - 28/03/06)

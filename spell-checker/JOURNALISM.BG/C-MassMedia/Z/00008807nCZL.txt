Дел Понте започва посещение в БиХ
23/10/2003
 
САРАЕВО, Босна и Херцеговина (БиХ) -- Главният прокурор на ООН за военни престъпления Карла дел Понте ще пристигне на официално посещение в Сараево на 23 октомври (четвъртък) следобед. В петък тя има насрочена среща с президента на Република Сръбска Драган Чавич, вътрешния министър Зоран Дерич и министъра на отбраната Милован Станкович в Баня Лука.
Други новини: В сряда над 100 000 опечалени се струпаха по улиците на Сараево, за да отдадат последна почит на бившия президент Алия Изетбегович. След религиозна церемония ковчегът на мюсюлманския лидер бе преведен през Стария град и отнесен в гробището "Ковачи". Подчертавайки сложността на политиката в Западните Балкани, говорителка на Трибунала на ООН за военни престъпления каза пред репортери в Хага, че Изетбегович е бил разследван като заподозрян във военни престъпления. Кончината му сложи край на разследването. (Онаса, ФЕНА, ФТВ, Би Би Си, Ройтерс, АП, АФП - 22/10/03)

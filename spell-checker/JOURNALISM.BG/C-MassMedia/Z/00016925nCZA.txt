Българските учители стачкуват за по-високи заплати
					13/12/2005
					Хиляди български учители започнаха национална стачка в понеделник, след като преговорите с правителството за увеличение на заплатите с 15 % не доведоха до споразумение. 
					(Новинар, Информационна агенция Фокус, Агенция София нюз, бТВ - 13/12/05; AП, Би Би Си, БНН, Дневник, Всеки ден - 12/12/05; Медиапул - 11/12/05)
 
					 
						
Хиляди учители в цяла България започнаха стачка за по-високи заплати, след като преговорите с правителството завършиха с неуспех. [АФП]
						Учители от над 2000 училища и детски градини в цяла България започнаха стачка в понеделник (12 декември), един ден, след като последният кръг от преговорите с правителството не доведе до споразумение. Основното искане на учителите е за увеличение на заплатите с 15 % през 2006 г. Те настояват и за повече средства за образованието в бюджета за следващата година. 
						Според Съюза на българските учители (СБУ) в понеделник не е имало занятия в 1680 училища и 420 детски градини. Очаква се още учители да се присъединят към стачката във вторник. 
						СБУ и другите синдикати, които подкрепят стачката, казаха, че ако не бъде постигнато споразумение с правителството до сряда, учителите ще проведат демонстрации пред сградата на парламента в четвъртък, когато се очаква законодателите да гласуват проектобюджета. 
						"Ние протестираме, защото искаме система или програма за устойчиво развитие на средното образование, която да върне децата в училищата, да осигури качествено образование и да установи система за оценяване за учители и ученици," каза председателят на СБУ Янка Такева пред частната телевизия бТВ. 
						В неделя представители на синдикатите се срещнаха с президента Георги Първанов и с министрите на финансите, образованието и социалната политика, но не постигнаха споразумение. 
						След срещата Пламен Димитров от Конфедерацията на независимите синдикати в България изрази надежда, че премиерът и лидерите на трите партии от управляващата коалиция ще разгледат компромисната формула, предложена от Първанов. Тя предвижда увеличение на заплатите с 4 % от 1 януари 2006 г., увеличение с 6 % през юли и нови преговори за заплатите наесен. 
						Финансовият министър Пламен Орешарски, който предлагаше 3 % увеличение от януари и 6 % увеличение през юли, не се съгласи с компромиса на Първанов. 
						Лидерите на партиите от управляващата коалиция, водена от Българската социалистическа партия (БСП), ще обсъдят въпроса във вторник. 
						Междувременно ръководителят на мисията на МВФ за България подчерта в понеделник в София, че преди да повиши заплатите на учителите, правителството трябва да предриеме отдавна отлаганите мерки за реформиране на образователната система. 
						България трябва да намали броя на училищата и учителите и да подобри качеството на образованието, каза Ханс Фликеншилд, като предупреди, че ако властите отстъпят пред исканията на учителите за по-високи заплати, те ще бъдат бомбардирани с подобни искания и от работещите в останалите сектори. 
						"Реформите в образователния ви сектор трябваше да бъдат направени отдавна," каза представителят на МВФ в понеделник след разговори с министъра на социалната политика Емилия Масларова. В сравнение с другите европейски страни България има прекалено много училища и учители, докато броят на учениците намалява. 
						В българските държавни училища работят около 100000 учители, като средната месечна заплата се равнява на около 150 евро.

Двама от изчезналите албански рибари бяха открити в хърватски води 
					23/01/2009
					 
						ТИРАНА, Албания -- Спасители откриха двама от изчезналите албански рибари в хърватски води близо до остров Млет, но само единият е оцелял. Властите съобщиха, че Ромео Пуризо е бил в състояние на шок, когато са го открили в четвъртък (22 януари); той не можел да обясни какво се е случило. Той и двама други били на борда на гумена лодка в неделя край южния град Вльора, но явно силни ветрове ги изтласкали на север към Черна гора и след това към Хърватия. Засега нищо не се знае за третия мъж.
						Други новини -- В четвъртък вътрешното министерство съобщи, че 114 души, всичките жени, са станали жертва на незаконен човешки трафик в периода август 2007 – август 2008 г. То обяви статистиката по време на презентация в Тирана на програма за предотвратяване на трафика, финансирана от USAID. Албания има четири социални центъра за оказване на помощ на жертвите. (Шекули, Старт, BalkanWeb, Топ Чанъл, Ора Нюз - 22/01/09)

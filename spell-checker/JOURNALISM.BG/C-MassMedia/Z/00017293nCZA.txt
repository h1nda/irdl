Операцията на полицията в РС завърши без арести на обвиняеми от Хагския трибунал
					19/01/2006
					Полицията в босненската сръбска автономна област обяви, че не е извършила арести след 12-часовата акция по издирване на бегълци, търсени от трибунала на ООН в Хага. Местните медии преполагат, че целта на акцията е била залавянето на Ратко Младич.
					От Влатко Вукотич за Southeast European Times от Баня Лука – 19/01/06
 
					 
						
Драгомир Андан, началник на босненската сръбска полиция, говори пред репортери в село Лесковац, Източна БиХ, в сряда (18 януари). [AФП]
						Специалните полицейски сили на Република Сръбска (РС) съобщиха, че са организирали в сряда (18 януари) издирване на обвиняеми във военни престъпления, които се укриват от правосъдието, но не са арестували никого. Според репортажи в медиите полицията е търсела бившия босненски сръбски военен командир Ратко Младич. 
						Директорът на полицията на РС, Драгомир Андан, който ръководи акцията, заяви, че частите му са прекарали 12 часа в претърсване на граждански и военни обекти във Велики Жепа и околните планински райони. Макар и акцията да не се увенча с откриването на обвиняеми, в резултат от нея бе събрана информация, която би могла да се окаже ценна в бъдещи разследвания, каза Андан. 
						Акцията демонстрира и готовността на вътрешното министерство на РС да залови обвиняемите от Хагския трибунал на ООН за военни престъпления, добави той.
						По време на акцията всички пътища към Жепа бяха блокирани от полицейски КПП. На журналистите не бе разрешено да отразяват акцията пряко, а движението към и от отцепения район бе разрешено само за местни жители. Полицията потвърди, че е получила сведения от държавна агенция, че един от тримата най-издирвани обвиняеми от трибунала -- бившият президент на РС Радован Караджич, Младич или военновременният шеф на полицията в Баня Лука, Стоян Жуплянин -- се е намирал в района в края на седмицата. 
						Говорителката на прокурорите на ООН Флорънс Хартман заяви, че трибуналът не е бил уведомен за акцията на полицията в РС. От трибунала заявяват, че според последните им сведения Младич е в Сърбия, а не в БиХ. 
						Обвинителният акт срещу Младич съдържа обвинения в геноцид, престъпления срещу човечеството и нарушения на законите и обичаите за водене на война. Според него той носи отговорност за масовата екзекуция на 7000 босненски пленници, заловени след падането на Сребреница през 1995 г., както и за артилерийския и снайперистки обстрел на граждански райони в Сараево.

Срещата на високо равнище в Атина подкрепи влизането в ЕС на България, Румъния и Турция
25/05/2003
 
АТИНА, Гърция -- В заключителното заявление от двудневната конференция в Атина председателите на парламентите на страните от ЕС изразиха подкрепа за бъдещото приемане на България, Румъния и Турция в Съюза. Конференцията завърши в събота (24 май), изпращайки ясни сигнали в подкрепа на разширяването на ЕС в Югоизточна Европа. България и Румъния имаха статут на наблюдатели на конференцията.
Също в Атина, двудневният форум за инвестиции в Югоизточна Европа призова многонационалните инвестиционни компании и фондове да разширят присъствието си в региона. Инвеститорът Джордж Сорос обеща в петък (23 май) да организира международни бизнес срещи за Югоизточна Европа и призова за инвестиции в телекомуникациите, кабелните телевизии и производството на потребителските стоки. (Ромперс, Сега, бТВ - 24/05/03)

Сръбската полиция претърсва град в издирване на укриващи се военнопрестъпници 
					12/12/2008
					 
						БЕЛГРАД, Сърбия – В петък (12 декември) полицията започна акция по издирване на укриващи се обвиняеми, съобщи в свое изявление прокуратурата за военни престъпления. Силите за сигурност претърсват няколко места в централния град Араджеловац, на около 50 км южно от Белград. В изявлението се казва, че операцията е била наредена от прокурора за военни престъпления като част от усилията за откриване, арестуване и екстрадиране в Хага на обвиняеми, без да се посочват конкретни лица. Медиите обаче предадоха, че акцията цели залавяне на бившия босненски сръбски командир Ратко Младич, който е обвинен от Хагския трибунал във военни престъпления, извършени по време на конфликта от 1992-1995 г. в Босна. Неговият арест е ключ към кандидатурата на Сърбия за членство в ЕС. (Б92, Бета, Танюг, АП, Ройтерс, ДПА - 12/12/08)

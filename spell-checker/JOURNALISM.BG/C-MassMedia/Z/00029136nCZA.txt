Турция и Ирак засилват борбата си срещу ПКК
					29/01/2009
					Турция и Ирак се договориха миналата седмица да засилят сътрудничеството си в борбата срещу терористичната Кюрдска работническа партия в Северен Ирак. Двете страни сигнализираха също за подобряване на отношенията на Анкара с иракското кюрдско регионално правителство.
					От Айхан Шимшек за Southeast European Times от Анкара -- 29/01/09
 
					 
						
Турският външен министър Али Бабаджан (вляво) посреща иракския си колега Хошияр Зебари в Анкара. [Гети Имиджис]
						Турция, Ирак и Съединените щати ще създадат съвместен координационен център в гр. Арбил, Северен Ирак, като част от нов план за разбиване на терористичната организация Кюрдска работническа партия (ПКК), каза миналата седмица в Анкара иракският външен министър Хошияр Зебари, самият той известен кюрд.
						"Имаме нов климат ... на сътрудничество и разбирателство между Турция, Ирак и Северен Ирак,” каза Зебари след разговори с турския външен министър Али Бабаджан в петък (23 януари). „Бихме искали да съживим тристранния механизъм ... за да премахнем този отровен проблем,” каза Зебари.
						Очаква се координационният център да се занимава основно с обмена на разузнавателни данни за гарантиране на граничната сигурност и предотвратяване на трансграничните нападения срещу Турция. От години екстремистите от ПКК използват планинския район на Северен Ирак като своя база срещу Турция. Тероризмът на ПКК е отнел живота на близо 40 000 души от 1984 г. насам. 
						През последните пет години Анкара обвиняваше иракските кюрдски групи, че дават подслон на ПКК, и многократно заплашваше да предприеме сухопътна офанзива в Северен Ирак. След зачестяването на атаките на ПКК през 2007 г. Вашингтон одобри ограничени турски акции по въздух срещу базите на ПКК в Северен Ирак. Той продължава да споделя разузнавателни сведения с Анкара. 
						Усилията на САЩ за установяване на тристранен консултативен механизъм бяха спъвани от взаимното недоверие между Турция и иракските кюрди. Но подобрилият се климат след май 2008 г. даде възможност за по-тесен диалог между Анкара и иракските кюрди. 
						Бабаджан приветства тази атмосфера, давайки висока оценка на кампанията на иракското кюрдско правителство да изолира ПКК. Той заяви обаче, че Анкара очаква много повече както от Багдад, така и от Арбил. "Елиминирането на ПКК в Северен Ирак е sine qua non (задължително условие) за нормализиране на нашите отношения с Ирак.
						Експертите в борбата срещу тероризма в Турция разглеждат сътрудничеството между Турция и Ирак напоследък като полезно, но само по себе си недостатъчно. „Създаването на [координационен център] ... е несъмнено важна стъпка,” каза за Southeast European Times експертът по борба с тероризма Нихат Али Йозджан от турската Фондация за изследвания в областта на икономическата политика. „Но по отношение на оперативната му функционалност все още имам съмнения." 
						Развитието на проблема с ПКК и отношенията на Турция с иракските кюрди ще зависят от две събития, каза Йозджан. Първото са турските местни избори през март, които ще бъдат барометър за отношението на кюрдското население в Турция към кандидатите с връзки с ПКК. Второто ще бъде политиката на новия президент на САЩ Барак Обама спрямо Ирак.
						"Всяко решение, свързано с изтеглянето на войските, ще промени уравнението вътре в Ирак,” каза Йозджан. „При такива обстоятелства е съвсем естествено за иракските кюрди да търсят добри връзки с Турция за сътрудничество срещу ПКК.”

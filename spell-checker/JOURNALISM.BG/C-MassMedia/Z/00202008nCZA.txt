На годишнината от Втората световна война гърците отново казаха "Не"
					31/10/2011
					Гърците се опълчиха срещу своето правителство, протестирайки срещу "жертването на суверенитета" на страната в интерес на чуждестранните заемодатели.
					От Анди Дабилис за Southeast European Times от Атина -- 31/10/11
 
					 
						
Демонстранти събарят полицейски заграждения в петък (28 октомври) в Солун. [Ройтерс]
						За гърците 28 октомври е паметен ден, в който се отбелязва съпротивата срещу тиранията и годишнината от отговора на искането на италианския диктатор Бенито Мусолини от 1940 г. Гърция да се предаде без бой по време на Втората световна война. 
						Смята се, че гръцкият диктатор Йоанис Метаксас е написал в отговор само една дума: "Охи" - Не. 
						Отговорът обединява гърците, които изтласкват италианската армия извън страната. Това принуждава нацистка Германия да вземе нещата в свои ръце и да окупира Гърция със съгласувани военни усилия. 
						Оттогава Гърция празнува датата с военни паради и спектакли за съпротивата срещу силите на страните от Оста. 
						Тази година обаче демонстрациите придобиха друго значение. Гражданите, вече разгневени от вълните от намаления на заплати, данъчни повишения, орязване на пенсии и съкращения, поставени като условие за спасителния пакет от заеми в размер на 157 милиарда щ.д. за избягване на фалит, накараха поставените под натиск политици да останат по домовете си заради това, че отстъпват на чуждестранните заемодатели суверенитета на страната. 
						Мнозина са насочили растящия си гняв към ЕС, особено към Германия, чийто канцлер Ангела Меркел поиска миналата седмица "постоянно наблюдение" на Гърция, след като притисна европейските банки да приемат 50 % загуба от стойността на гръцките облигации. 
						"Преди седемдесет и една години нашият народ каза "не" на поробването, днес народът казва "не" на това, нашата страна да стане протекторат," каза Манолис Глезос, герой от съпротивата по време на Втората световна война, за АНТ-1 ТВ. 
						Премиерът Георгиос Папандреу се нагърби да обяснява в реч, излъчена по националната телевизия, защо Гърция се е съгласила с присъствието на "тройката" до 2020 г., аргументирайки се, че "това ще разчисти пътя ни към свободата от зависимостта". 
						Малцина изглежда са съгласни с него. В Солун, втория по големина град в Гърция, демонстрантите блокираха пътя на парада, а политиците, с изключение на президента Каролос Папуляс и кметът на града Янис Бутарис, се страхуваха да се покажат навън. 
						Дори и Папуляс, на 82 г, един от малкото уважавани политици, бе наречен предател. 
						Той отговори: "Не ги е срам! Ние се сражавахме за Гърция. Аз съм бил бунтовник от 15-годишна възраст. Бих се с нацистите и германците, а сега ме наричат предател?" 
						В Атина, от месеци сцена на демонстрации и бунтове, протестиращите облякоха черни ризи с надпис "ОХИ", гимназисти извръщаха лицата си от трибуната и хората твърдяха, че се опълчват срещу собственото си правителство, което според тях е сътрудничело на чуждите сили и е предало суверенитета на страната. 
						"Това значи Охи," каза Агата Папанопи, на 31 г., за SETimes, седнала в кафене след невзрачен военен парад със своите приятели, всички облечени с ризите на протеста. 
						Тя каза, че заедно с още стотици хора те са провесили плакати от балконите си с това послание. 
						"Ако мога да убедя и един човек, това е победа; ако мога да го накарам да стане от дивана, където е седял и слушал премиера да казва, че гърците са виновни," каза тя по повод на речта на Папандреу. 
						"Не им вярваме. Още мерки за строги икономии ще бъдат наложени на хората," каза нейната приятелка Силия Виторату за SETimes. 
						Парадът в Ираклио, Крит, също бе отменен, когато протестиращите нападнаха високопоставените лица. Общинският оркестър на Атина маршируваше с черни панделки, завързани за инструментите, и спря да свири, когато стигна до трибуната, на която стоеше министърът на образованието Анна Диамантопулу. 
						Пред парадната трибуна до парламента, на площад "Синтагма" в Атина, Хара Цавара, на 25 г., студентка в колеж, заяви за SETimes, че е дошла, защото "трябваше да кажем "не". Искаме по-добро бъдеще..., ние не сме изметът на обществото."

Еврокомисарят Фюле приветства инициативите за диалог в Албания 
					16/11/2010
					 
						ТИРАНА, Албания -- Еврокомисарят по разширяването Щефан Фюле подкрепя инициативите за диалог, целящи да се сложи край на месеците политически застой в Албания. Говорителката на Фюле, Анжела Филоте каза в понеделник (15 ноември), че това е възможност, която не трябва да се пропуска. Кризата във връзка с резултатите от общите избори от юни 2009 г. блокира приемането на свързаните с ЕС реформи и заплашва процеса на присъединяване. Опозиционната Социалистическа партия (СП) реши да отложи с една седмица нова вълна от протести срещу правителството, която трябваше да започне в понеделник. Партията уточнява своите искания във връзка с оспорваните избори, като иска от разследващите да се съсредоточат върху изборните материали, използвани по време на гласуването, искане, което ще бъде внесено официално в парламента тази седмица. Министър-председателят Сали Бериша каза, че чака да види предложението, и обеща да се ангажира сериозно с надежда за намиране на решение. Ако страните се договорят за метода на разследване, протестите може да бъдат изцяло отменени. (Гласът на Америка, Шекули, Топ Ченъл, Balkan Web - 15/11/10)

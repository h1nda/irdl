Гърция ще разследва обвинения в корупция срещу бивш министър
					07/04/2009
					 
						АТИНА, Гърция -- Рано сутринта във вторник (7 април) парламентът гласува да бъде образувана специална комисия, която да разследва обвиненията в корупция срещу бившия министър за Егейско море Аристотелис Павлидис, решение, което може да застраши мнозинството от един депутат на управляващата партия “Нова демокрация” (НД). Павлидис е подозиран, че е поискал подкуп от местен корабособственик в замяна на субсидирани фериботни маршрути. Според гръцкото законодателство само парламентът може да разследва действащи или бивши министри за евентуални престъпления. Павлидис, който е член на парламентарната група на НД, отрече обвиненията. Прекъсването на неговия парламентарен мандат ще намали представителството на партията до 150 от 300 места. Това може да принуди премиера Костас Караманлис да свика предсрочни избори. (АНА-МПА, Нафтемборики, In.news, Синхуа - 07/04/09)

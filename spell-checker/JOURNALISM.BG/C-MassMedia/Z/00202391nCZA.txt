Косово е по-близо до ССА
					27/02/2012
					Анализатори и международната общност похвалиха решението на ЕК да проведе предварително проучване за ССА за Косово.
					От Мухамет Брайшори за Southeast European Times от Прищина -- 27/02/12
 
					 
						
Косово ще следва същия европейски път както и останалите държави от Западните Балкани, заяви еврокомисарят по разширяването Щефан Фюле. [Ройтерс]
						Срещата на външните министри от ЕС във вторник (28 февруари), на която ще се решава за европейския път на Белград, ще трябва да вземе предвид новото споразумение. 
						Споразумението, постигнато между Прищина и Белград в петък, е съсредоточено върху регионалното представителство на Косово. 
						Споразумението открива пътя за страната да следва същия европейски курс както всички други държави от Западните Балкани в съответствие със своята европейска перспектива, заяви еврокомисарят по разширяването Щефан Фюле. 
						В този контекст ЕК предлага да проведе предварително проучване за Споразумение за стабилизация и асоцииране (ССА) между Косово и ЕС. 
						Министър-председателят Хашим Тачи заяви, че споразумението ще предложи на Косово процедура за евроинтеграция. "Процедурата по асоцииране и стабилизация е първата официална стъпка в процеса по присъединяването на Косово към европейското семейство", заяви Тачи след подписването на споразумението в петък. 
						Експертите също приветстваха предварителното проучване, но казват, че този ход е по-скоро за успокояване на негативните гласове срещу Тачи, отколкото награда за приложените реформи. 
						"Политиката на възнаграждаване трябва да съдържа награда за реформи, а не за компромиси, защото това разочарова хората и може да има намаляване на подкрепата за ЕС в Косово", каза за SETimes Едрит Хамдиу, анализатор в Косовския център за социологически изследвания. 
						"Страната трябва да се съсредоточи върху прилагането на реформите, които са необходими, за да се движи напред, и да извърши реформи в държавната администрация, която е повече политическа и по-малко професионална и представлява главната институция в целия процес на присъединяване към ЕС", заяви Хамдиу. 
						Албер Гаши, експерт по ЕС в Института по европейска и турска политика, казва, че предварителното проучване е инструмент в ръцете на ЕК, но Съветът трябва да даде зелена светлина за преговорите. 
						"Надявам се, че ЕС има одобрението на петте страни, непризнали Косово (Кипър, Гърция, Румъния, Словакия и Испания), защото ако не е така, в момента, в който Комисията предложи начало на преговорите за ССА, те могат да го блокират в Съвета и по този начин да изпратят много лошо послание на хората в Косово", заяви Гаши. 
						Той каза, че ЕС ще направи всичко по силите си, за да успокои ситуацията в Косово, като предложи политическа подкрепа на Тачи, който е под силен натиск да не отстъпва по въпроса с признаването. 
						"Очаквам в скоро време [ЕС] да започне диалог за премахването на визите и за свободната търговия, докато провежда предварителното проучване, точно за да предложи политическа подкрепа на Тачи", заяви Гаши. 
						Хамдиу каза, че ефектът от този ход напред ще бъде не само върху Косово, но и върху целия регион. 
						"Въпреки че Косово започва процедурата много късно, това е положителен знак за целия регион, че във време на дългова криза и несигурност в ЕС процесът по разширяване продължава", каза Хамдиу. 
						Улрике Луначек, член на Европейския парламент и докладчик за Косово, заяви за SETimes, че началото на предварителното проучване изпраща положително послание. 
						"Въпреки че знаем, че това ще отнеме много години, то е важна стъпка напред, защото означава освен това, че договорните отношения между ЕС и Косово са добри", заяви Луначек. 
						Международната общност също приветства решението. 
						Австрийският външен министър Михаел Шпинделегер повтори призива си за бързо предварително проучване и ССА с Косово. "Така, както искаме да доведем Сърбия близо до ЕС, така и [пред] Косово трябва да има открита реална европейска перспектива."

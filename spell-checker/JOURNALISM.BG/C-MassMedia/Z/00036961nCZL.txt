Бошнаците в РС попречиха на избирането на ново правителство на автономната област 
					05/01/2011
					 
						БАНЯ ЛУКА, Босна и Херцеговина (БиХ) -- Клубът на бошнаците в Съвета на народите на Република Сръбска (РС) блокира назначаването на новото правителство на автономната област във вторник (4 януари) с твърдението, че жизнено важни техни национални интереси не са били уважени. Нито една от шестте основни институции на РС (парламентът, Конституционният съд, Върховният съд, прокуратурата, Съветът на народите или правителството) не се оглавява от бошнак. Те твърдят, че това е нарушение на конституцията, която гарантира представителство на съставните националности. Въпросът ще бъде обсъден първо от съвместна комисия на парламента и Съвета на народите. Ако това не доведе до договореност, въпросът ще бъде отнесен до Конституционния съд. (Независне Новине, РТРС, Фена - 04/01/11)

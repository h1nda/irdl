ООН изрази доверие в мерките, предприети от Турция за предотвратяване на разпространението на птичия грип
					13/01/2006
					 
						АНКАРА, Турция -- Главният системен координатор на ООН за борбата срещу разпространението на птичия грип и грипа при хората, д-р Дейвид Набаро, каза в четвъртък (12 януари), че турското правителство следи случаите на птичи грип и взема необходимите мерки за защита на населението. Той отхвърли притесненията относно способността на Турция да ограничи случаите на болестта и възможността за разпространение на грипа в останалата част на Европа. Междувременно СЗО предупреди, че има вероятност турският щам на вируса на птичия грип H5N1 да е мутация, която би могла по-лесно да заразява хора. 
						Също в четвъртък турският министър на правосъдието Джемил Чичек каза, че ще поиска от апелативния съд да разгледа освобождаването на Мехмет Али Агджа, който рани папа Йоан-Павел II през 1981 г. Агджа бе освободен от затвора в четвъртък, след като излежа над 25 години в Италия и Турция за заговора срещу папата и извършеното по-рано убийство на турски журналист. Чичек обясни, че правителството иска да е сигурно, че не са допуснати грешки по този случай. (Turkishpress.com, Блумбърг, Заман - 13/01/06; Форбс, Файненшъл таймс, АП - 12/01/06)

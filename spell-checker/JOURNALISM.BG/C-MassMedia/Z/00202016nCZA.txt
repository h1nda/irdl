Македония предлага помощ на пострадалата от земетресението Турция
					02/11/2011
					Двете страни са си помагали при природни бедствия и в други случаи.
					От Горан Трайков за Southeast European Times от Скопие – 02/11/11
 
					 
						
Председателят на Македоно-турската асоциация „Кемал Ататюрк” Шенол Мемиш и турският посланик Гюрол Сокменсуер. [С любезното съдействие на Шенол Мемиш]
						Държавната и местната администрация на Македония, както и отделни лица, предоставят помощ на приятелска Турция след земетресението, което на 23 октомври разтърси източните градове Ерджиш и Ван. При бедствието загинаха 582 души, а повече от 4 000 бяха ранени. 
						„Македонското правителство реши да дари 100 000 евро за жертвите от земетресението в Турция. Освен това предложихме техническо съдействие на засегнатия регион – след контакти с турското посолство в Скопие – с оглед на изпращането на екипи за отстраняване на щетите от земетресението", заяви за SETimes говорителят Мартин Мартиновски. 
						Правителството също така назначи министъра без портфейл Хади Незири за лице за контакти с турското посолство в Скопие. 
						Мартиновски обясни, че Македония често предоставя помощ на държави, засегнати от катастрофални природни бедствия, защото в миналото страната е получавала щедра помощ. 
						Скопие често е наричан „град на международната солидарност” заради голямата помощ, която получава след разрушителното земетресение през 1963 г. Турция е сред оказалите помощ държави. 
						Местната администрация на Скопие също често се отзовава при бедствия. В близкото минало градът помогна за преодоляване на щетите от земетресението в Хаити, щетите от наводненията в албанския град Шкодра и ядрената катастрофа вследствие на земетресението във Фукушима, Япония. 
						Този път градската управа на Скопие отпусна 25 000 евро от своя бюджет за подпомагане на жертвите на земетресението във Ван. 
						„Предложението [да се предложи финансова помощ] беше прието единодушно. Средствата ще бъдат прехвърлени веднага след като решението стане окончателно”, заяви за SETimes говорителят на града Неделчо Кръстевски. 
						Първа реагира Македоно-турската асоциация „Кемал Ататюрк”, която започна хуманитарна инициатива чрез социалните медии в сътрудничество с турското посолство в Скопие. 
						„Първоначално асоциацията планираше да изпрати храна, вода, дрехи, както и средства за подслон, лична хигиена и други вещи”, заяви за SETimes председателят на асоциацията Шенол Мемиш. 
						„Посолството обаче ни информира, че подобен ход няма да бъде икономически оправдан, като се има предвид, че засегнатата зона се намира на 2 000 км разстояние и в цяла Турция вече се предприемат подобни дейности”, посочи той. 
						Вместо това посолството предложи приятелите и членовете на асоциацията да изпратят средства по три банкови сметки на турския Червен полумесец, който работи съвместно с Червения кръст на Македония. 
						Македонският Червен кръст откри банкова сметка, по която гражданите могат да предоставят индивидуална финансова помощ, която ще бъде преведена на жертвите на 30 ноември. 
						„Има нужда по-специално от продукти като одеяла и палатки, предвид ниските температури в района на земетресението”, заяви Мемиш. 
						Турският почетен консул в Македония Омер Сюлейман отбеляза, че македонското правителство, отделни граждани и турската общност в страната са били особено щедри при последното опустошително земетресение в Измит близо до Истанбул през 1999 г., при което загинаха 20 000 души. 
						„Броят на жертвите беше огромен и тогава изпратихме камиони с медицински консумативи, домашни потребности, одеяла и вода. На място бяха изпратени и македонски медицински екипи от доброволци", каза Сюлейман за SETimes. 
						„Този път”, посочи той, „разговаряхме с турския посланик какво е най-необходимо и предложихме медицински консумативи, санитарни материали и кръв. Очакваме отговор.” 
						Депутатът Кенан Хасип, етнически турчин, каза за SETimes, че турската общност в Македония е благодарна за помощта. 
						„Това са много добри жестове, особено защото двете държави имат много приятелски, смея дори да твърдя братски отношения. ...Можем само да си пожелаем да имаме по-малко подобни бедствия в бъдеще.”

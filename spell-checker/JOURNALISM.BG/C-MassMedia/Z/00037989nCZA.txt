Има ли забавяне в процеса на признаване на Косово?
					31/03/2011
					Обезпокоена от ефекта на доклада на Дик Марти, Прищина лобира, за да запази набраната инерция
					От Мухамет Брайшори за Southeast European Times от Прищина – 31/03/11
 
					 
						
Прищина е загрижена за последиците от доклада на Дик Марти. [Ройтерс]
						Ще намали ли докладът на Съвета на Европа (СЕ), според който високопоставени косовски лидери са участвали в трафик на органи, шансовете на страната да бъде международно призната? Перспективата поражда тревога в Прищина. 
						С надеждата да предотврати тази възможност, партията Алианс за ново Косово започна лобистка компания, която да гарантира, че версията на Косово ще бъде чута. Нейният лидер, Ибрахим Гаши, е уверен, че предстоят още признавания. 
						„Няма да посочвам държави, но има група страни, които са на път да признаят Косово скоро”, заяви той. 
						Бившият бизнесмен Беджет Пацоли – който трябва да се оттегли от поста президент на Косово, след като в сряда (30 март) Конституционният съд се произнесе против него – е допринесъл за 20 % от признаванията на Косово от 2008 г. насам, твърди Гаши. 
						Тази година Косово беше признато от Катар, Гвинея Бисау и Оман, с което общият брой на призналите го страни достигна 75. 
						Министърът на европейската интеграция Вльора Читаку изразява предпазлив оптимизъм. 
						„Процесът на признаване протича бавно и ние не сме доволни от това. Надяваме се обаче, че това ще се промени и държавите ще вземат решение да ни признаят”, каза тя за SETimes. 
						Анализатори признават, че страната търпи последиците от споровете, които навредиха на нейния имидж в международен план. 
						„Отрицателните съобщения за Косово в световните медии, както и докладите на важни институции като Съвета на Европа, поставят под голям въпрос държавата Косово”, заяви Ардиан Арифай от прищинския Клуб за външна политика. „Съответно ще бъде по-трудно някой да бъде убеден защо трябва да признае държавата Косово.” 
						Освен това, добавя Арифай, Косово страда от липсата на последователна стратегия. Заради това страната не успя да се възползва максимално от благоприятното развитие – да не говорим за реагиране на неблагоприятните събития. 
						„Признаването не се възприема като основна отговорност на косовските институции”, каза той за SETimes. „Липсата на нови признавания след решението на Международния съд [относно независимостта на Косово] показва, че министерството на външните работи и институциите в Косово като цяло не са подготвени и нямат стратегия как Косово да се възползва от тази динамика.” 
						Според бившия външен министър Скендер Хюсени правителството е имало основания да смята, че след решението на Международния съд, че едностранната декларация за независимост на Косово не е в нарушение на международното право, ще последват още признавания. 
						„Бях получил обещания от редица представители на различни държави”, заяви той. 
						Освен доклада на Марти, твърденията за нередности по време на последния тур на изборите вероятно също са се отразили отрицателно на имиджа на Косово. Заради оплаквания в някои райони се наложи да се проведат повторни избори. 
						„Някои страни може би смятат [нередностите] за причина да отложат признаването за известно време”, посочва Гаши. 
						Според Едмонд Хаджинасто, министър на външните работи на съседна Албания, въпреки пречките динамиката определено е в полза на Косово. 
						„Бих казал, че решенията на Катар и Гвинея Бисау да признаят Косово са много важни, и смятам, че те ще бъде последвани от други страни, които ще вземат под внимание мира и стабилността, които бяха осигурени чрез независимостта на Косово”, заяви той. 
						„Независимостта на Косово е необратим процес, който не може да бъде прекратен”, каза Хаджинасто.

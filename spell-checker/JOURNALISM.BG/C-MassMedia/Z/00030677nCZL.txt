Румънската НЛП ще внесе вот на недоверие срещу правителството
					22/06/2009
					 
						БУКУРЕЩ, Румъния -- Главната опозиционна Националлиберална партия (НЛП) възнамерява да внесе вот на недоверие срещу правителството във връзка с промените в наказателния и гражданския кодекс. Лидерът на партията Kрин Антонеску каза в неделя (21 юни), че НЛП е решила да предприеме действия, след като правителството е обявило, че ще одобри законопроектите. НЛП внимателно следи и други елементи от политиката на правителството. "Това ще бъде гласуване за неодобрение на цялостната дейност на правителството през последните шест месеца", заяви Антонеску. Най-важните промени в наказателния кодекс се отнасят до корупцията и конфликтите на интереси. Неправителствени организации и други групи вече разкритикуваха процеса на внасяне на промените поради факта, че той до голяма степен изключва общественото обсъждане. (Журналул Национал, Ромъния Либера - 22/06/09; Медиафакс - 21/06/09)

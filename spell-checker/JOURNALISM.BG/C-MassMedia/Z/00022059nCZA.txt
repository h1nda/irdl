Съветът за сигурност на ООН приветства събарянето на буферната стена в разделената Никозия
					28/03/2007
					Като приветства действията, предприети неотдавна поотделно от властите на кипърските турци и кипърските гърци за премахване на основни секции от стената, разделяща Никозия, Съветът за сигурност призова във вторник за повече мерки за изграждане на доверие, за да се улесни възобновяването на мирните преговори.
					(ДПA, Информационен център на ООН, Кипърска информационна агенция - 27/03/07; AФП, Ройтерс, ДПА, Информационен център на ООН - 09/03/07; AП, Би Би Си - 08/03/07)
 
					 
						
Нова временна барикада замени бетонната стена на ул. "Ледра". Кипърските гърци разрушиха стената по-рано този месец, за да направят място за контролно-пропускателен пункт в сърцето на последната разделена столица в света, Никозия. [Гети Имиджис]
						Във вторник (27 март) Съветът за сигурност на ООН приветства взетото по-рано този месец решение на властите на кипърските гърци за събаряне на стената, която повече от три десетилетия разделя Никозия на гръцки и турски сектор. 
						Стената и постът на Националната гвардия в южния край на ул. "Ледра" бяха премахнати на 8 март, за да се открие нов контролно-пропускателен пункт в последната разделена столица в Европа. 
						Като приветства тези действия, в своя декларация от вторник Съветът изрази надежда, че властите на кипърските гърци и кипърските турци ще "могат бързо да се договорят по практическите въпроси за достъп на пешеходци". 
						Пет контролно-пропускателни пункта са открити по 300-километровата буферна зона на средиземноморския остров от 2003 г. досега. Нито един от тях обаче не се намира в центъра на Никозия, където първите барикади бяха издигнати по време на междуетническите сблъсъци между кипърските гърци и кипърските турци през 1963 г. 
						Правителството на кипърските гърци взе това решение около два месеца, след като кипърските турци събориха пешеходен надлез от тяхната страна на ул. "Ледра", главната търговска улица в Никозия и важен символ на близо 33-годишното разделение на острова. 
						Страните от 15-членния Съвет за сигурност приветстваха това действие и призоваха двете общности да работят с ООН за откриването на пункта. 
						След като стената бе разрушена от кипърските гърци, главният пратеник на ООН в Кипър Михаел Мьолер каза, че след като двете страни се споразумеят как ще процедират, мироопазващите сили на ООН в Кипър (УНФИКИП) ще предприемат бързи мерки "за гарантиране на общата сигурност на района, за да се улесни откриването на пункта като приоритетен въпрос". 
						Мерките ще включват разчистване на района от неизбухнали снаряди, както и укрепване на опасни сгради. 
						В декларацията си от вторник Съветът за сигурност също изрази надежда, че двете общности ще предприемат повече мерки за изграждане на доверие "като част от едни по-широки действия за възобновяване на пълноценни преговори за цялостно решаване на кипърския проблем". 
						Той призова лидерите на двете общности да предприемат незабавни действия за прилагане на сключеното с посредничеството на ООН споразумение между президентите на кипърските гърци и на кипърските турци, Тасос Пападопулос и Мехмет Али Талат, на 8 юли 2006 г. 
						Споразумението предвижда създаване на технически и работни групи, които да разгледат въпроси от ежедневието на острова, както и по-съществени въпроси, като средство за постигане на дълготрайно решаване на проблема.

Съвместна катарско-турска инвестиция се насочва към България
					01/06/2012
					Катар инвестира усилено в България, включително в магистрала за улесняване на връзките между пазарите на ЕС, Балканите, Турция и Близкия изток. 
					От Манекше Токяй за Southeast European Time от Истанбул -- 01/06/12
 
					 
						
Пътната мрежа на България е слабо интегрирана с нейните съседи. [Ройтерс] 
						България, Турция и Катар са се договорили да започнат съвместен четиригодишен проект за построяване на магистрала през България, която да подобри занемарената пътна инфраструктура на България и същевременно да увеличи инвестициите на Турция и Катар в най-бедната страна в ЕС. 
						Магистрала с дължина 300 км ще свързва град Русе, намиращ се на границата с Румъния, със Свиленград - близо до границата с Гърция и Турция. Приблизителната цена на проекта е 777 млн. евро и той ще се реализира чрез публично-частно партньорство. 
						"Магистралата Русе-Свиленград е първият съвместен проект, чисто междуправителствена инициатива, с участието на три страни: Катар, Турция и България," каза за SETimes Весела Чернева, говорителка на българското министерство на външните работи.
						"Пътят ще бъде част от паневропейския коридор IX и ще завърши т.нар. околовръстна автомагистрала около Черно море. Очаква се магистралата да играе важна роля, свързвайки Европа с Истанбул и по-нататък с Близкия изток," добави тя. 
						Успоредно със споразумението от 24 май за изграждане на магистрала бяха подписани отделни меморандуми за разбирателство и в секторите на селското стопанство, туризма, добивната промишленост, недвижимите имоти и здравеопазването. Катарският премиер Хамад бин Джасим бин Джабер ал Тани каза, че неговата богата на нефт и газ страна ще остави на депозит 200 млн. щ.д. (162 млн. евро) в Българска народна банка, за да покаже сериозните намерения на Катар да инвестира в България. 
						Миналия март Турция и България подписаха общо 17 споразумения по време на посещение на делегация на българския кабинет, водена от премиера Бойко Борисов. 
						Турция има значителни инвестиционни и търговски интереси в България, а Катар - който, макар и малка страна, има голяма тежест на международната арена - инвестира усилено в цял свят, за да разшири икономическото и политическото си влияние. 
						"Катар е загрижен за хранителната си сигурност и е готов да инвестира в българския селскостопански сектор. Катарските авиолинии неотдавна започнаха полети до България. Очевидно наблюдаваме цялостен, макар и не много добре детайлизиран интерес на Катар към България, вероятно като един от входните пунктове към региона и към ЕС," каза за SETimes Пламен Ралчев, доцент в Университета за национално и световно стопанство в София.
						"Ето защо нематериалните, стратегически последици от този инвестиционен интерес може далеч да надхвърлят материалните финансови ползи," добави той. 
						Музафер Кутлай, експерт по Балканите в Организацията за международни стратегически изследвания, мозъчен тръст със седалище в Анкара, подчерта, че кризата с държавния дълг в еврозоната - която купува близо 60 % от българския износ - пряко е засегнала икономическия растеж в България. За да преодолее икономическата стагнация, България се нуждае от нови инвестиции. 
						"ЕС не обещава толкова много на България, което я накара да обърне взор към най-близката си източна съседка, Турция," каза тя за SETimes. Тя каза, че Турция има компетентни компании, работещи в секторите на инфраструктурата и строителството, което се смята за важен актив. 
						Сега, когато Катар разширява инвестициите си на Балканите, Кутлай казва, че Турция е играла ролята на "неофициален брокер", за да привлече капитал от Персийския залив към България, използвайки приятелските си отношения с Катар. 
						През последното десетилетие общият търговски обем между Турция и България се е увеличил близо шест пъти, като достигна около 3 милиарда евро през 2011 г. България е важен входен пункт за турските стоки към ЕС, Балканите и Източна Европа, което прави един ефективен транспортен коридор през България първостепенен икономически приоритет. 
						България и Катар оценяват също търговските и инвестиционни възможности по отношение на втечнения природен газ, което би помогнало на България да намали зависимостта си от руския газ. 
					
				
			
					 
					
 
 

Още студентски демонстрации и стачки се подготвят в Гърция
					18/12/2008
					 
						АТИНА, Гърция -- В четвъртък (18 декември) в Атина отново станаха сблъсъци, в които студенти настояваха за справедливост след убийството на 15-годишния Александрос Григоропулос, който бе застрелян от полицейски служител на 6 декември. Около 10 000 демонстранти обсадиха парламента. Протестиращите хвърляха запалителни бомби срещу полицията за борба с безредиците, която отвърна със сълзотворен газ.
						Около 600 училища и университети в цялата страна остават окупирани след инцидента на 6 декември. В сряда младежите, окупирали Атинската политехника, са запалили вестникарска будка, съобщиха от полицията. В северозападния град Янина около 50 младежи превзеха градския съвет и останаха там няколко часа.
						Гръцките профсъюзи се присъединиха към масовите студентски протести, призовавайки към стачки и демонстрации в четвъртък и петък в знак на протест срещу икономическата политика на правителството и държавния бюджет за 2009 г. Всички полети от Атина бяха спрени в продължение на часове в четвъртък заради стачка на служителите от контрола на въздушното движение. (Катимерини, АФП, Би Би Си, Евронюз - 18/12/08; AНA-MПA, СKAИ - 17/12/08)

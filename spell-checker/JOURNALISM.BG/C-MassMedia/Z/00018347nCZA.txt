Външни министри призовават за сътрудничество в борбата с наводненията
					25/04/2006
					Нуждата от по-добри превантивни мерки срещу наводненията и усилията за справяне с бедствия бяха начело в дневния ред на неотдавнашната среща на външните министри на Унгария, Румъния и Сърбия и Черна гора. 
					От Игор Йованович за Southeast European Times от Белград - 25/04/06
 
					 
						
Близо 6700 души бяха принудени да напуснат домовете си заради наводненията. [Гети Имиджис]
						Външните министри на Унгария, Румъния и Сърбия и Черна гора -- Ференц Шомоди, Михай Разван Унгуряну и Вук Драшкович -- се срещнаха на 19 април в Нови Сад. Разговорите помежду им се проведоха на фона на тежките наводнения, които потопиха региона във вода, причиниха селскостопански щети за милиони евро и наложиха спиране на корабоплаването по р. Дунав. 
						Тримата лидери подписаха гранично споразумение и обсъдиха създаването на промишлена зона за стимулиране на икономическото развитие. Те подчертаха също и небходимостта от обединяване на силите за борба с наводненията, възстановяване на щетите и постигане на по-дорба организация в бъдеще. 
						"Уведомих колегите си как трябва да усъвършенстваме защитния механизъм срещу наводненията и се съгласихме, че трябва да се осланяме и на помощта на ЕС. ЕС трябва да приеме възможно най-скоро директива, която да бъде гъвкава по отношение на съвместната защита на трите страни," каза Шомоди. 
						Трите правителства се споразумяха да започнат консултации относно съвместните усилия за предотвратяване и реагиране на наводненията. "Споразумението е много ясно -- не можем да чакаме до следващата година, реките не могат да издържат на по-големи приливи на вода от тазгодишните," каза пред журналисти Драшкович, добавяйки, че "никога повече не трябва да разчитаме на фактора вероятност." 
						Според Унгуряну една от обсъжданите мерки е била създаването на тристранен фонд за предоставяне на помощ за застрашеното население в трите страни. Бе предложена и среща на експерти по природни бедствия, каза той. 
						Близо 6700 души бяха принудени да напуснат домовете си, докато Дунав продължава да наводнява села и земеделски земи в Румъния. 
						В Сърбия над 122500 хектара земеделски земи са под водата, а други 112000 хектара са застрашени, според министерството на земеделието. Местните власти изчисляват щетите за селското стопанство на 35,7 млн. евро. След като Дунав бе затворен за корабоплаване в продължение на повече от две седмици този месец, се смята, че корабите са превозили по-малко от една трета от обичайните месечни количества товари през април. 
						Международна агенция за мониторинг на реката обяви, че изпитанията на регионална система за сигнализация при наводнения ще започнат по-късно тази година.

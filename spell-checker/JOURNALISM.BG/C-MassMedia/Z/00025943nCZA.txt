Албания ще приватизира три държавни фирми тази година
					28/03/2008
					Правителството на Албания планира до края на годината да приватизира три от най-важните държавни фирми – последните по-значими активи, които са публична собственост.
					От Йонилда Кочи за Southeast European Times от Тирана – 28/01/08
 
					 
						
Световната банка планира да помогне на Албания при продажбата на остаряващите разпределителни линии на електрическата компания КЕШ. [Гети Имиджис]
						Премиерът Сали Бериша съобщи на заседание на кабинета през януари, че до края на 2008 г. правителството възнамерява да приватизира три важни държавни компании в енергетиката, петролния и застрахователния сектор. 
						"Тази година ще бъде белязана от вълна от приватизационни сделки, тъй като ние се смятаме за либерално правителство, което вярва в свободната инициатива, каза Бериша пред министрите. Неговата цел е да приватизира КЕШ, електроразпределителното подразделение на албанската електрическа компания, АРМО, единствената петролна рафинерия в страната, и ИНСИГ, единствената държавна застрахователна компания. 
						Министерство на търговията, икономиката и енергетиката обяви на 15 февруари открит международен търг за приватизацията на 85 % от акциите на АРМО. Предложенията ще се оценяват на 21 май. 
						Поне 20 компании са проявили интерес към продажбата на АРМО, която може да донесе приходи от 84,7 млн. евро. Американската компания “Патън Богс” ще бъде правен консултант на албанското правителство. 
						В изказване във връзка с продажбата Бериша каза, че "един от основните критерии ще бъде изпълнителят на направи инвестиция, с която да бъде развит този ключов сектор." 
						Правителството одобри също и приватизацията на своя енергиен сектор след две години проблеми в енергоснабдяването. Периодичните спирания на електрозахранването -- включително в Тирана – може да окажат своето отрицателно въздействие върху икономическия растеж, който е средно 6 %, но може да спадне, ако кризата не бъде преодоляна. 
						КЕШ е единствената компания, която снабдява държавата с електроенергия, и тя е критикувана за поредицата от енергийни кризи. В опит те да бъдат облекчени КЕШ получи правителствени субсидии, за да се гарантира, че дружеството разполага с необходимите финансови средства за внос на енергия. 
						За да бъде улеснена приватизацията, КЕШ бе разделена на три по-малки дружества – занимаващи се с разпределение, производство и пренос на електроенергия. Раздържавяването ще бъде наблюдавано от Световната банка, която ще помогне на Албания да продаде остаряващите електроразпределителни линии на КЕШ. 
						Междувременно заради увеличаващата се конкуренция през последните десет години ИНСИГ намали драстично своя пазарен дял. През юли 2003 г. правителството продаде 40 % от акциите на ИНСИГ на международните институции Корпорация за международно финансиране и Европейска банка за реконструкция и развитие. В момента дружеството се подготвя за пълна приватизация. 
						Приватизационните дейности се организират със съдействието на Корпорацията за международно финансиране, Световната банка и USAID.

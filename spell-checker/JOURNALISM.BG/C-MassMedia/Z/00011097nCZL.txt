Гърция обещава да въведе мерките на ЕС за борба с тероризма
10/06/2004
В отговор на критики, че не е приела основните антитерористични закони на ЕС, Гърция обеща да въведе тези мерки преди началото на лятната олимпиада.
(EurActiv - 10/06/04; АФП, "Катимерини", МПА, "Гардиън", EurActiv - 09/06/04; Ройтерс, "Индипендънт", ЕЮобзървър - 08/06/04)
 
 
Двама плувци се състезават в сряда (9 юни) по време на международен турнир в Олимпийския център за водни спортове в Атина. Гърция обеща да засили още повече мерките за сигурност преди началото на Летните олимпийски игри. [АФП]
В сряда (9 юни) Гърция обеща да въведе антитерористичните закони, одобрени от всички държави членки на ЕС, преди началото на Олимпийските игри в Атина през август. Страната бе сред няколкото държави, критикувани по време на среща на министрите на правосъдието и вътрешните работи на ЕС във вторник, че се бавят с включването на мерките в националното законодателство.
Според декларация, приета след бомбените атентати в Мадрид от 11 март, мерките трябваше да се въведат от всички страни членки на ЕС "не по-късно от юни 2004 г." В доклад на координатора на ЕС за борба с тероризма, Гейс де Врийс, обаче се посочва, че Гърция не е въвела пет основни стъпки.
"Имах възможност да отбележа, че Гърция ще изпълни всички свои юридически и основни задължения, произтичащи от решения, приети на ниво ЕС, свързани с борбата срещу тероризма", каза министърът на правосъдието на Гърция Анастасиос Папалигурас в сряда. Той обясни закъснението със смяната на правителството в Гърция.
"Естествено е за правителството на "Нова демокрация", което дойде на власт само преди три месеца, да поиска да проучи внимателно въпроса. Като министър на правосъдието аз трябваше да намеря баланса между борбата с тероризма и абсолютното, неизменно спазване на правата на личността и върховенството на закона", каза Папалигурас.
Мерките, които Гърция трябва да въведе, включват рамковото решение за заповед за арест, валидна в целия ЕС, което ще позволи бързото предаване на заподозрени лица, издирвани по обвинение в тероризъм и други сериозни престъпления. Другите мерки обхващат такива области, като създаването на съвместни екипи за разследване, общи определения за терористичните престъпления, борба с прането на пари и въвеждането в паспортите на така наречените биометрични идентификатори - отпечатъци от пръстите и сканирано изображение на ириса на окото.
Министерството на правосъдието посочи, че то ще подготви закони, които да включват тези мерки, и ще ги предложи на парламента за одобрение преди края на месеца. Очаква се тези закони да бъдат приети през август.
Работата на Гърция по приемане на антитерористичните закони бе критикувана приблизително два месеца преди началото на игрите.
Като заявяват, че страната е готова да се справи с потенциални терористични атаки, гръцките лидери подчертават, че "всичко, което е в човешките възможности" ще бъде сторено, за да се гарантира безопасността на игрите. Страната е отделила 1 милиард евро за мерките за сигурност.
"Ние сме длъжни в работата си да изхождаме от възможно най-сериозната заплаха", каза министърът на обществения ред Георгиос Вулгаракис в Солун в сряда. "Нека [критиците] да ни покажат една мярка, която не сме предприели, една стратегия, която не сме следвали. Съвестта ни е спокойна."
Други новини: Кралят на Норвегия Харалд V и съпругата му кралица София казаха в сряда, че са сигурни, че игрите ще преминат успешно. Кралската двойка е на посещение в Гърция по покана на президента Костис Стефанопулос. Също в сряда холандският министър на отбраната Хенк Камп се срещна със своя гръцки колега, Спилос Спилиотопулос, в Атина. Камп каза, че е впечатлен от подготовката на Гърция за гарантиране на сигурността.

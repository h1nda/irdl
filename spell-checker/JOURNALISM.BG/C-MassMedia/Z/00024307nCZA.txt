Българските учители продължават стачката
					23/10/2007
					Повече от месец след официалното начало на учебната година в България класните стаи в повечето училища на страната пустеят, докато учителите продължават своята стачка с искания за по-високо заплащане.
					(Всеки ден, News.bg, Дарик радио, Информационна агенция Фокус - 23/10/07; Агенция София нюз, София Ехо, Дневник, Медиапул - 22/10/07; БИРН - 18/10/07)
 
					 
						
Българските учители участваха миналата седмица в национален протест в София. [Гети Имиджис]
						Шансовете за бързо прекратяване на продължаващата учителска стачка в България изглеждаха слаби във вторник (23 октомври), когато член на стачния комитет отхвърли последното предложение на правителството за споразумение. 
						Правителството се опитва да сложи край на протеста на учителите, упражнявайки икономически натиск, каза Николай Николов пред електронния всекидневник "Всеки ден" в коментар за предложеното от образователното министерство споразумение късно в понеделник. Стачката продължава и в четвъртък учителите отново ще проведат митинг в София, каза той.
						Девет дни след официалното откриване на учебната година на 15 септември учителите обявиха национална стачка. Те настояват за 100 % увеличение на заплатите, чийто размер сега е под 200 евро месечно, по-нисък от средната заплата в страната. Те искат също така правителството да отдели 5 % от БВП за образование в бюджета за 2008 г. 
						Правителството отхвърли всякакви шансове за удовлетворяване на това искане, обосновавайки се, че това допълнително ще увеличи инфлацията, достигнала рекордните 13 % през август. То подчерта също нуждата от отдавна бавещите се реформи за образователна ефективност и за обръщане на тенденцията на спад в качеството на образованието през последните години. Правителството заяви, че всяко решение за увеличаване на заплатите на учителите трябва да бъде съпроводено със значителни съкращения в сектора, в който понастоящем работят 120 000 души. 
						След седмици на напрегнати преговори профсъюзите заявиха в понеделник, че учителите ще приемат споразумение, което предвижда средната брутна месечна заплата в целия сектор, включително и за помощния персонал, да достигне около 325 евро към 1 юли 2008 г. 
						Последното предложение на правителството за споразумение предвижда достигане на средна брутна заплата от 325 евро през втората половина на 2008 г., но само за учителите. 
						С това предложение правителството се опитва да прокара предишното си предложение за увеличаване на заплатите на три пъти с по 10 %, каза Николов във вторник. 
						В резултат на липсата на компромис между двете страни класните стаи пустеят вече повече от месец, а много родители изразяват загриженост, че учениците няма да могат да получат оценки за първия срок. Продължаващата криза ще се отрази най-зле на седмокласниците и дванадесетокласниците, на които предстоят важни изпити в края на учебната година. 
						На фона на слабата перспектива за бързо решение опозиционните партии в парламента внесоха миналата седмица вот на недоверие срещу правителството. 
						По време на парламентарния дебат по предложението за вот на недоверие бившият премиер Иван Костов, който оглавява дясната партия "Демократи за силна България", обвини правителството за стачката. 
						"Това е най-голямата стачка в историята на България и за това не са виновни учителите, които са приели 13 от 15-те предложения на кабинета за реформа в сектора," каза Костов. Той разкритикува трипартийния коалиционен кабинет за цялостния му подход към кризата и партията на Станишев за това, че е дала предизборни обещания за увеличения, които е нарушила. 
						Предвид удобното мнозинство от 168 места, което правителството има в 240-местния парламент на България, се очаква кабинетът да преодолее вота на недоверие във вторник.

Анан и Пападопулос обсъдиха възможностите за придвижване напред на процеса за обединяване на Кипър 
					01/03/2006
					Генералният секретар на ООН Кофи Анан и президентът на кипърските гърци Тасос Пападопулос изразиха във вторник единодушното си мнение, че напредъкът в няколко области, включително техническите преговори между двете общности в Кипър, ще подобри достатъчно атмосферата, за да стане възможно подновяването на преговорите за обединението. 
					(Катимерини, AБХабер, Търкиш Дейли Нюз - 01/03/06; Информационен център на ООН, ЮПИ, Кипърска информационна агенция, Атинска информационна агенция, Сайпръс Мейл, АФП - 28/02/06; AП - 27/02/06)
 
					 
						
Генералният секретар на ООН Кофи Анан (вляво) и президентът на кипърските гърци Тасос Пападопулос дадоха пресконференция във вторник (28 февруари) в Париж след срещата си, чиято цел бе да се положат основите за евентуално подновяване на преговорите за разделения остров. [Гети Имиджис]
						Генералният секретар на ООН Кофи Анан и президентът на кипърските гърци Тасос Пападопулос се срещнаха в Париж във вторник (28 февруари), за да обсъдят възможностите за придвижване напред на процеса за обединяване на Кипър. 
						Двамата изразиха единодушното си мнение, че напредъкът в различни области, включително демилитаризацията и техническите преговори между общностите на кипърските гърци и кипърските турци, ще подобри много атмосферата, необходима за подновяване на преговорите за обединението на средиземноморския остров, разделен от 1974 г. 
						"Те са единодушни, че възобновяването на процеса на преговори с посредничеството на генералния секретар трябва да е своевременно и да почива на внимателна подготовка," се казва в декларация на ООН след срещата във вторник. 
						По време на едночасовата среща Анан и Пападопулос се "договориха да продължат сегашния си диалог с цел да се ускори процесът на търсене на цялостно, справедливо и взаимно приемливо решение на кипърския проблем," се казва в декларация на ООН. Анан приветства споразумението, постигнато между лидерите на кипърските гърци и кипърските турци, за започване на технически преговори между общностите по различни въпроси. 
						Според декларацията президентът на кипърските турци Мехмет Али Талат е уверил ръководителя на ООН, че "споделя същите стремежи." 
						Пред репортери Анан каза, че усилията му през следващите няколко месеца ще се съсредоточат върху намаляване на несъответствието между думи и дела. 
						На въпроса дали смята скоро да назначи свой нов пратеник за Кипър, ръководителят на ООН посочи, че не смята, че моментът за това вече е "назрял". 
						Бившият специален пратеник за Кипър, Алваро де Сото, се оттегли след референдума по предложението на ООН за обединяване на острова през април 2004 г., когато кипърските гърци категорично отхвърлиха плана на Анан за споразумение. Макар че мнозинството от кипърските турци гласува за предложението, в крайна сметка единствено международно признатата държава на кипърските гърци бе приета в ЕС на 1 май 2004 г. 
						След това Анан даде ясно да се разбере, че няма да се опитва отново да започва преговорите, ако смята, че шансовете за постигане на споразумение са нищожни. 
						Според "Търкиш Дейли Нюз" заместник генералният секретар по политическите въпроси Ибрахим Гамбари е най-вероятният избор на Анан за нов специален пратеник. Гамбари за кратко се докосна до кипърския въпрос в своя реч във Вашингтон в понеделник, като повтори в нея предпазливото отношение на Анан по отношение на възобновяването на мирния процес. 
						"Разговаряли сме с всички," каза Гамбари, като спомена Съединените щати, Русия, Гърция, Турция, Великобритания и ЕС. "Не искам да съм свидетел как ние [ООН] полагаме усилия за посредничество, а накрая скачаме в празен басейн."

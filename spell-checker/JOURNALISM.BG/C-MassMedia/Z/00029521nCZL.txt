Косовски сърби попречиха на полицейски началник да влезе в управление
					06/03/2009
					 
						ПРИЩИНА, Косово -- Няколкостотин косовски сърби блокираха в четвъртък (5 март) достъпа до полицейско управление в северния град Лепосавич, с което попречиха на началника на косовската полиция Шеремет Ахмети и на директора на полицията на ЮЛЕКС Райнер Кюн да влязат в сградата. По-рано Ахмети и Кюн посетиха граничния пункт в Лепосавич на границата със Сърбия, но когато се опитаха да влязат в полицейското управление, демонстрантите ги спряха. Ахмети и Кюн решиха да отложат посещението си и се върнаха в Прищина.
						В сряда прокурори и съдии от ЮЛЕКС проведоха първото съдебно заседание в северния град Митровица след сблъсъците преди година между местните сърби и полицията на ООН. Делото е срещу двама мъже, обвинени в извършване на грабеж в района на Лепосавич през октомври 2007 г. 
						Други новини -- Гостуваща шведска делегация заяви пред представители на правителството, че Швеция смята да намали числеността на силите си в КФОР по-късно тази година. Решението ще съвпадне с увеличаване на цивилния състав. В сряда британското посолство в Прищина обяви, че Великобритания ще изтегли голям брой свои военнослужещи от Косово до септември, отчитайки подобрилата се ситуация със сигурността. (Зери, Експрес, Кохавижън, Коха Диторе - 06/03/09; Косовалайв, ТВ 21, Косова Сот, Ройтерс - 05/03/09)

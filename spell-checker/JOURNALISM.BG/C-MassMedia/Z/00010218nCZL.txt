В Косово настъпва успокоение, след като НАТО изпрати нови войски
21/03/2004
 
Членове на полицията на ООН и на КейФОР следят за сигурността на Митровица в петък, след избухналите миналата седмица насилия. От КейФОР заявиха, че през последните 24 часа не е имало случаи на насилие. [Лора Хасани]
ПРИЩИНА, Косово, Сърбия-Черна Гора -- Умиротворителните сили на НАТО в Косово съобщиха в събота, че не са регистрирани случаи на насилие през последните 24 часа. След като НАТО изпрати нови подразделения в Косово, КейФОР затвориха град Митровица и издигнаха пунктове за проверка по всички пътища, водещи в Прищина, за да предотвратят възобновяването на междуетническите сблъсъци. Миналата седмица по време на стълкновенията бяха убити най-малко 28 и ранени над 600 души, в това число и 61 войници от КейФОР. Миротворците отвориха отново пътя между Прищина и Скопие. Президентът на Косово Ибрахим Ругова обяви понеделник за Ден на траур в памет на жертвите, а премиерът Байрам Реджепи изрази "дълбоко безпокойство" във връзка с броя на жертвите и ранените и разрушеното имущество. Сърбия обяви неделя за Ден на траур. В събота министърът на отбраната на Сърбия-Черна Гора Борис Тадич предупреди, че продължава опасността от нови размирици в Косово и Метохия. Корпусите в Прищина и Узиче са в състояние на най-висока степен на бойна готовност. (АФП, СБС, AП, Ройтерс, Си Ен Ен, Би Би Си, Бета, Танюг - 20/03/04)

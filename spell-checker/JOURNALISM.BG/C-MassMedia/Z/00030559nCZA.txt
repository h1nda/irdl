Македония и Сърбия работят за изглаждане на отношенията 
					11/06/2009
					Отношенията между двете страни са обтегнати, откакто Македония призна Косово миналата година.
					От Зоран Николовски за Southeast European Times от Скопие - 11/06/09
 
					 
						
Сръбският военен министър Драган Шутановац (вляво) и македонският му колега Зоран Коняновски подписаха в сряда (10 юни) важно споразумение за сътрудничество. [Томислав Георгиев]
						Макар че отношенията между Македония и Сърбия са деликатни, по време на срещите, проведени в сряда (10 юни) в Скопие, министрите на отбраната на двете страни изразиха готовност да развиват връзките и да водят открит диалог помежду си. 
						Сръбският министър на отбраната Драган Шутановац се срещна с няколко македонски лидери, в т.ч. с колегата си Зоран Коняновски, президента Георгe Иванов и премиера Никола Груевски. 
						Коняновски и Шутановац подписаха важно споразумение за сътрудничество и обявиха, че евро-атлантическата интеграция е приоритет за двете страни.
						"Ние обсъждаме развитието на добросъседски отношения, взаимна информираност и уважение, както и открит диалог и укрепване на взаимното доверие,” каза Коняновски. 
						"Всички страни от региона имат едни и същи приоритети – сътрудничество в процесите на евро-атлантическа интеграция." 
						По думите на Шутановац предстои да се свърши още много работа, включително затягане на граничния контрол и премахване на рисковете за сигурността. 
						Той добави, че вижда широко поле за сътрудничество в процъфтяващата оръжейна и военна индустрия на Сърбия, и отбеляза, че Военната академия в Белград ще бъде отворена за македонски кадети. 
						Отношенията между двете страни са обтегнати, откакто Македония призна Косово миналата година. В отговор Сърбия изгони македонския посланик. Нов обрат обаче настъпи, когато косовският президент Фатмир Сейдиу не бе поканен на неотдавнашните церемонии по встъпването в длъжност на Иванов. 
						По късно към Сейдиу бе отправена покана за отделна визита, но той я отклони, след като статутът й бе понижен от официално посещение с държавни почести на работно посещение. Македонската информационна агенция цитира говорителя на Сейдиу, Джавит Бечири, който заяви, че Прищина и Скопие възнамеряват скоро да установят дипломатически отношения. 
						На срещата в сряда Шутановац каза, че Сърбия предпочита мирно решение на косовския въпрос. 
						"Бих искал да подчертая, че Македония и Сърбия не са единодушни по отношение на решаването на косовския въпрос. Това, с което сме съгласни обаче, е че всяко решение трябва да бъде безопасно за хората в региона и е обща грижа той да бъде решен мирно, така както Сърбия се опитва да направи."

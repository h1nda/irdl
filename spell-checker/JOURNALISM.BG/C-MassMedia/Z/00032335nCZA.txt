Албания направи крачка напред към официалния кандидатски статут за ЕС
					12/11/2009
					Очаква се външните министри на 27-те страни членки да поискат в началото на следващата седмица от Европейската комисия да изготви оценка на готовността на Албания за започване на преговори за членство.
					(Ройтерс - 12/11/09; AФП, Ройтерс, Balkans.com - 11/11/09)
 
					 
						
Еврокомисарят по разширяването Оли Рен вече предупреди, че на Албания й предстои да извърви дълъг път, за да изпълни европейските стандарти. [AФП]
						Албания може скоро да направи голяма крачка по пътя на своята евроинтеграция, като се присъедини към Хърватия, Македония и Турция в списъка на страните с официален кандидатски статут, според репортажи от сряда (11 ноември). Посланиците на 27-те членки на Съюза се съгласиха да подкрепят кандидатурата на Албания за членство в блока, предаде АФП, позовавайки се на неназован дипломатически източник. По време на разговори в Брюксел в сряда дипломатите решиха да поискат от Европейската комисия (ЕК) да изготви оценка на готовността на Албания за започване на присъединителни преговори. 
						Очаква се външните министри от ЕС да одобрят решението на посланиците на двудневна среща, която се открива в понеделник в Брюксел. Предварителният дневен ред на разговорите, публикуван на уебсайта на шведското председателство на ЕС на 30 октомври, включва като една от възможните теми за дискусия "Западните Балкани". 
						Албанският премиер Сали Бериша внесе официалното заявление на страната си за членство в ЕС на 28 април. При положителна оценка на ЕК за готовността на Тирана за преговори за членство Албания ще стане официален кандидат. 
						В изказване след среща в сряда с албанския външен министър Илир Мета еврокомисарят по разширяването Оли Рен каза, че "е крайно време" да бъде направена тази стъпка. 
						Включването на една страна в списъка на официалните кандидатки за членство в ЕС обаче не означава, че тя ще започне веднага преговори за членство. 
						Например Хърватия бе потвърдена като страна кандидат през юни 2004 г. По време на среща на върха през декември същата година лидерите на тогава 25-членния блок насрочиха като начална дата на преговорите за членство на Загреб 17 март 2005 г., поставяйки условието страната да окаже пълно сътрудничество на Международния съд за бивша Югославия. Преговорите обаче започнаха едва на 3 октомври същата година, след като Карла дел Понте, тогавашният главен прокурор на ООН за военни престъпления, потвърди, че Хърватия е изпълнила това условие. 
						Турция, официален кандидат-член за ЕС от декември 1999 г., трябваше да чака близо шест години до започването на своите преговори заедно с тези с Хърватия. Македония чака за начална дата от декември 2005 г. 
						От Тирана най-вероятно ще бъде поискано да осъществи поредица от кардинални политически и икономически реформи, преди да започне своите преговори с Брюксел. Изпълнението на подобни изисквания може да отнеме години. 
						"Ройтерс" цитира Рен, който е казал на обща пресконференция с Мета в сряда, че Албания трябва да укрепи върховенството на закона и независимостта на съдебната система, както и да гарантира свобода на медиите. Мета каза пред репортери, че неговата страна ще положи още повече усилия да приложи реформите, изисквани от ЕС. 
						Подчертавайки, че стремящите се към членство в ЕС държави трябва да покажат политическа зрялост, Рен даде също така да се разбере, че Албания едва ли може да очаква положителна оценка от ЕК, ако основната опозиционна партия в страната не прекрати своя бойкот на работата на парламента. 
						"Ако парламентарният бойкот продължи още дълго време, той ще се отрази отрицателно на анализа на политическите критерии и следователно ще има отрицателни последици върху шансовете за получаване на кандидатски статут," предупреди Рен. 
						Социалистическата партия (СП) на Еди Рама бойкотира законодателния орган от седмици, настоявайки, че резултатите от общите избори на 28 юни са били манипулирани. СП загуби едва с 1,5 % от Демократическата партия на Бериша, която спечели изборите и втори мандат в управлението.

Сърби и военнослужещи от КФОР са ранени при сблъсъци на граничен пункт
					27/09/2011
					КФОР и сръбски демонстранти влязоха в стълкновение при една от барикадите близо до ГКПП "Ярине", който сърбите са блокирали в знак на протест срещу изпращането на косовски митнически служители.
					От Линда Карадаку и Игор Йованович за Southeast European Times от Прищина и Белград -- 27/09/11
 
					 
						
Военнослужещи на КФОР от Германия пристигат във вторник (27 септември) с пожарогасители на сръбско-косовския ГКПП "Ярине". [Ройтерс]
						Най-малко десет души са ранени след сблъсъци във вторник (27 септември) между местни сърби и военнослужещи на КФОР на граничния КПП в Ярине, Северно Косово. 
						Докато военнослужещите се опитваха да премахнат бариерите, изградени от сърбите през юли близо до граничния пункт, тълпата ги замеряше с "коктейли Молотов" и камъни. КФОР отвърна с гумени куршуми и лютив спрей. 
						Кай Гуденоге, говорител на мироподдържащите сили на НАТО, каза че четирима военнослужещи са ранени, след като по тях била хвърлена самоделна бомба. Според него единият е ранен тежко и е евакуиран с хеликоптер. 
						Сръбски представители и КФОР представиха различни версии за това как са започнали сблъсъците. Сърбите твърдят, че протестите им са били мирни, а от КФОР заявяват, че са били принудени да реагират, след като срещу войниците са били хвърляни камъни. 
						"Ние действахме при самозащита; ако те стрелят, ние отвръщаме на стрелбата. Ние реагираме при самозащита в зависимост от действията на тълпата. Ние реагираме в зависимост от тълпата," каза Гуденоге за SETimes. 
						Междувременно директорът на болницата в Косовска Митровица, Милан Яковлевич, каза за SETimes, че в болницата са постъпили шестима ранени сърби с "рани от бойни муниции". 
						Напрежението на ГКПП "Ярине" е повишено от понеделник следобед, когато КФОР премахна една от барикадите, охранявани от сърбите. Протестиращите отвърнаха с поставяне на нови барикади и препречиха достъпа на КФОР със собствените си тела. 
						Макар че нощта премина мирно, във вторник сутринта силите на КФОР използваха сълзотворен газ срещу насъбралите се сърби и арестуваха няколко от тях, след което използваха машини за събарянето на някои от барикадите. Сърбите обаче се завърнаха на пункта, поставиха нови барикади и към момента на инцидента на барикадите е имало около 1 000 сърби. 
						Брюксел ще бъде във вторник домакин на нов кръг от преговори между Белград и Прищина. Запитан от SETimes дали преговорите ще бъдат отменени заради събитията в Ярине, ръководителят на белградския екип от преговарящи, Борислав Стефанович, каза, че ситуацията на място "прави диалогът труден". 
						"Някои се опитват да направят всичко възможно Белград да се оттегли от диалога, след което той ще бъде обвинен, че не желае мирно решение на кризата в Косово." 
						ЮЛЕКС заяви, че барикадите трябва да бъдат премахнати и че акцията във вторник е била съвместна между КФОР и ЮЛЕКС. Говорителката на ЮЛЕКС Ирина Гуделевич каза, че барикадите трябва да се махнат, защото са пречка за свободното движение на хора и стоки. 
						ЮЛЕКС присъстваше на пунктовете заедно с косовската полиция и митнически служители.

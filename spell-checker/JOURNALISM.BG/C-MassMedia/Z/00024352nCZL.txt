Кощуница и Лайчак влязоха в спор заради новите мерки, наложени в БиХ
					26/10/2007
					 
						БЕЛГРАД, Сърбия -- В свой коментар в четвъртък (25 октомври) министър-председателят Воислав Кощуница каза, че неговата страна е готова да защитава правата на сърбите в Босна и Херцеговина (БиХ) със същата твърдост, с която се стреми да запази Косово като част от Сърбия. "Запазването на Косово и Република Сръбска (РС) са най-важните цели на нашата държава и националната ни политика", заяви Кощуница. 
						Предмет на спора е решението на върховния представител Мирослав Лайчак отпреди седмица за внасяне на промени в законите за Съвета на министрите и парламента на БиХ. Кощуница се присъедини към мнението на министър-председателя на РС Милорад Додик, който заяви, че решението на Лайчак нарушава Дейтънското мирно споразумение и е насочено срещу интересите на сърбите в БиХ.
						Лайчак отговори, че Кощуница "знае, че това, което твърди, не е вярно". Изостряйки още повече напрежението, Сръбската социалистическа партия излезе в четвъртък с изявление, в което призовава босненските сърби да обявят независимост, ако Косово се отцепи от Сърбия след края на преговорите за статута, които трябва да завършат на 10 декември. (Дневни Аваз, Независне Новине - 26/10/07; Уебсайт на СВП, Фена, РТРС, НТВ Хаят, Танюг, Бета, Ройтерс, АП - 25/10/07)

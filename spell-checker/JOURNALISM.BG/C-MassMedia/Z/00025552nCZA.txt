Купувачите в Хърватия протестират срещу вдигането на цените с едноседмичен бойкот
					22/02/2008
					Асоциацията за защита на потребителите се съгласи миналата седмица, че предложеният от нея едноседмичен бойкот на покупките, които не са от първа необходимост, не е имал очаквания успех. 
					От Наташа Радич за Southeast European Times от Загреб -- 22/02/08
 
					 
						
Купувачите бяха призовани да бойкотират покупките, които не са от първа необходимост, в знак на протест срещу покачващите се цени. [АФП]
						Хърватската асоциация за защита на потребителите (ХАЗП) оповести на 15 февруари резултатите от едноседмичния бойкот на покупките, които не са от първа необходимост. Асоциацията призова потребителите да се въздържат от покупки в продължение на една седмица от 8 февруари като знак на протест срещу значителното увеличение на цените. 
						Въпреки че представителите на ХАЗП заявиха, че са доволни от резултата от бойкота, те признаха, че обществеността не е взела толкова пълно участие, колкото организаторите са се надявали. Всъщност потребителите продължиха да се тълпят в търговските центрове, особено на деня на Св. Валентин. 
						Този резултат е изненадал ХАЗП. Направените преди бойкота проучвания са показали, че мнозинството от купувачите ще се присъединят към протеста. Например проучване на вестник "Вечерни лист" е показало, че 75 % от анкетираните биха взели участие. 
						Търговците заявиха, че дори и ако потребителите не купуват в момента стоки, които не са от първа необходимост, те ще трябва да напълнят хладилниците си след една седмица. Никой от тях не планира намаления, като обвинява високите данъци за скока на цените. 
						Председателката на ХАЗП Весна Бърчич-Стипчевич каза, че през декември и януари цените на хранителните продукти са се повишили средно със 7,8 %, но при някои продукти, като например маслото, увеличението е 50 %. Тя добави, че цените на транспорта и услугите в Загреб са се повишили със 17 до 49 %. 
						Според последното проучване на Хърватския институт за пазарни проучвания три от четири хърватски домакинства срещат сериозни проблеми с месечния си бюджет. Основната част от семейния бюджет се използва за хранителни стоки -- средно 32 % от месечните разходи. Битовите услуги -- електроенергия, газ, отопление и вода -- съставляват 16 % от средния бюджет. Цените на хранителните стоки в Хърватия са равни на тези в държавите, членки на ЕС, но не и заплатите. 
						ХАЗП предлага да бъде възстановена парламентарната комисия за защита на потребителите с цел предотвратяване на бъдещо рязко повишение на цените. Комисията ще разглежда и обсъжда всички законопроекти и други мерки, които може да засегнат потребителите. 
						Подобни бойкоти в други държави като цяло са протичали успешно. Гръцките купувачи организираха еднодневен бойкот през 2002 г., когато страната се присъедини към Европейския паричен съюз и новите нормативни актове предизвикаха рязък скок на цените. През 2007 г., след като италианските производители на макаронени изделия повишиха цените с 40 %, организацията за защита на потребителите организира едноседмичен бойкот, който бе много успешен.

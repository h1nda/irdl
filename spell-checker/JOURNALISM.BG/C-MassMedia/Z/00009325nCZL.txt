Трибуналът на ООН забрани на Милошевич и Шешели да водят изборна кампания
14/12/2003
 
ХАГА, Холандия -- Трибуналът на ООН за военните престъпления съобщи в петък (12 декември), че е забранил на Слободан Милошевич и националистичния лидер Воислав Шешели да водят от затвора изборна кампания. Двамата са се кандидатирали в парламентарните избори, които ще се проведат на 28 декември. Решението бе прието, след като Милишевич записа реч, която по-късно бе излъчена в Белград.
Междувременно в Сърбия избирателната комисия съобщи в събота, че общо 20 формации са се регистрирали да участват в предстоящия вот. Крайният срок за подаване на избирателните листи изтече в петък. От тях 16 са политически партии, а останалите са други формации. Комисията ще обяви на 17 декември окончателния списък с кандидатите.
В други новини, генералът от запаса Павле Стругар се завърна в Хага, за да се яви пред съда на Трибунала на ООН за военните престъпления в петък след забавяне на делото с повече от 10 дни. Той бе в белградска военна болница, където се лекуваше от необявена болест. Стругар, който бе обвинен за военни престъпления в Дубровник, трябва да застане пред съда в понеделник, ако медицинският преглед в клиниката към трибунала установи, че е здрав. (Ройтерс, АФП, Б92, Танюг, ФоНет, Би Би Си - 12/12/03)

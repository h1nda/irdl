Командващият на ЕЮФОР: "Това са нови сили, които ще продължат мандата на СФОР"
					04/11/2004
					Командващият на бъдещите мироопазващи сили на ЕС в БиХ даде първата си пресконференция в Сараево в сряда. Той каза, че новите сили ще продължат мандата и правомощията на СФОР.
					От Антонио Пърленда за Southeast European Times от Сараево – 04/11/04
 
					 
						
Командващият на ЕЮФОР генерал-майор Дейвид Лийки даде пресконференция в сряда (3 ноември) в щаба на ЕЮФОР в Сараево. [АФП]
						Командващият на бъдещите мироопазващи сили на ЕС в Босна и Херцеговина (БиХ), британският генерал-майор Дейвид Лийки, даде първата си пресконференция в базата "Бутмир" край Сараево в сряда (3 ноември). Според Лийки новите сили ще запазят мандата и правомощията на настоящите сили под командването на НАТО, СФОР. 
						"Ще има плавен преход от СФОР към ЕЮФОР и ние ще градим работата си върху успехите на СФОР", каза Лийки. "ЕЮФОР ще имат същия брой военнослужещи като СФОР и ще имат всички пълномощия по Дейтънското споразумение. На практика при преминаване от СФОР към ЕЮФОР 80 % от частите на СФОР просто ще сменят името си и ще сложат знака на ЕС на раменете си." 
						Преходът ще се осъществи на 2 декември, когато ЕС започва в БиХ военната си операция с кодово наименование "Алтея". Тя ще замени натовската операция, чиято цел беше да се изпълнят военните аспекти на Дейтънското мирно споразумение от 1996 г., като се предотвратят бъдещи сблъсъци и се стабилизира страната. 
						ЕЮФОР ще имат същия юридически мандат като СФОР по силата на Дейтънското споразумение. Според Лийки основните задачи на ЕЮФОР ще бъдат поддържане на мира и стабилността в БиХ, съдействие при осъществяването на военната реформа в страната и сътрудничество с щаба на НАТО в БиХ при издирването и арестуването на обвинени във военни престъпления. 
						Той подчерта обаче, че властите в БиХ носят главната отговорност за изпълнение на задълженията на страната към трибунала на ООН за военни престъпления. 
						"Фактът, че нашите два щаба делят една и съща сграда в "Бутмир" ще улесни практическата ни работа при провеждане на съответните ни мисии и ще гарантира близкото ни сътрудничество", каза Лийки. "Но трябва да подчертая, че основна отговорност за арестуването на военнопрестъпниците все още носят босненските правителствени власти и правоохранителни агенции." 
						Командващият на ЕЮФОР каза, че неговите служители ще работят в тясно сътрудничество с въоръжените сили на БиХ и ще подкрепят властите в борбата срещу организираната престъпност и за насърчване на завръщането на бежанците и изселените. Главният международен пратеник в БиХ, върховният представител Пади Ашдаун, ще осигурява политическа съгласуваност между действията на въоръжените сили на ЕС, полицейската мисия на ЕС, наблюдателната мисия и обществените програми, за да се доближи БиХ до стандартите на ЕС. 
						"Това означава, че ще помогнем на БиХ да премине от стабилизация към интеграция в ЕС", каза Лийки

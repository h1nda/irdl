Сигурността и комуникациите подсилени за срещата на върха на НАТО
25/06/2004
Турция предприема сериозни мерки, за да гарантира сигурността по време на срещата на НАТО в Истанбул. Ще бъдат мобилизирани около 30 000 души от службите за сигурност, включително морски и въздушни части.
От Вахит Бора за Southeast European Times от Истанбул - 25/06/04
 
 
Мерките за сигурност за срещата на върха на НАТО в Истанбул ще струват 20 млн. долара, а може би и повече. [НАТО]
В подготовката си да посрещне 3 000-те участници и 3 500 журналисти, които ще присъстват на срещата на върха на НАТО, която започва в понеделник (28 юни), Истанбул полага максимални усилия за гарантиране на сигурността. Около 30 000 души от службите за сигурност ще дежурят по време на двудневната среща, включително морски и въздушни части.
Районите около сградите, където ще се провеждат срещите, ще бъдат затворени за движение. Охраната ще има право да изисква от хората, живеещи или работещи в района, да показват документи, в които е посочен адресът им. Полицията вече е проверила самоличността на близо 300 000 души, които живеят в близост до конгресните центрове.
Полетите над Истанбул ще бъдат забранени, а самолети, снабдени със системата АУАКС, ще патрулират в небето по време на срещата на върха. Взети са и мерки за гарантиране на сигурността по море. Транзитните преминавания през Босфора ще бъдат разрешени само за пътнически и военни кораби. Няма да се допуска преминаването на нефтени и газови танкери, както и на съдове, превозващи експлозиви или леснозапалими товари. Морски бариери ще бъдат поставени около дворците "Долмабахче" и "Чъраган", където ще бъдат настанени участниците от НАТО.
Службите за сигурност на Турция и САЩ ще си сътрудничат за гарантиране на сигурността на делегацията на САЩ, която включва около 1 000 души. Полицията е оборудвала 500 нови коли, включително бронирани автомобили, които ще бъдат предоставени на делегациите.
"Тюрк телеком" и "Нортел нетуъркс нетас" отговарят за подготовката на комуникационните системи за срещата на върха. На разположение е мрежа за безжичен Интернет достъп (Wi-Fi), а близо до Конгресния и изложбен център "Люфти Кърдар" и до Военния музей ще бъде изградена специална телефонна централа с голям капацитет. Освен това в конферентните зали и в хотелите ще бъде инсталирана инфраструктура, ползваща технологията ISDN-BA, която ще позволи безжични телефонни видеоконференции в Wi-Fi мрежата.
Сателитните системи на "Тюрк телеком" ще се използват от журналистите по време на срещата. Новата кабелна и безжична широколентова Интернет мрежа в "Суисхотел", където ще се проведат много конференции и ще бъдат настанени много от гостите, е изградена с най-модерна широколентова технология.
Услуга, която за първи път се предоставя в Турция, комбинира безжична локална мрежа и метро Етернет технология - като така се създава възможност за широколентов Интернет достъп по оптични кабели. Според организаторите 2 000 телефонни линии, 200 плазмени телевизора, 140 телевизора и 500 компютъра ще бъдат на разположение на журналистите, отразяващи събитието. По време на срещата ще бъдат инсталирани две цифрови гласови и преводачески системи.
Общинските служители възстановиха улиците и тротоарите край хотелите и конгресните центрове. Според официални представители за транспорт ще бъдат използвани 250 леки автомобила, 150 микробуса и 100 автобуса.
Здравни пунктове ще бъдат открити в конгресните центрове и в хотелите, където ще бъдат настанени делегатите. Шестдесет линейки, един хеликоптер и 700 медицински работници ще бъдат на разположение при спешни случаи по време на срещата на върха.

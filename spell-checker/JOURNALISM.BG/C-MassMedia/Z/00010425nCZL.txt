Още четирима души бяха арестувани във връзка с убийството на полицаи на ООН в Косово
12/04/2004
Още четирима души бяха арестувани след полицейско преследване по подозрения за участие в убийството на двама полицаи от ЮНМИК миналия месец. Така общият брой на арестуваните във връзка с този случай достигна седем души.
(Информационен център на ООН, Ройтерс, ЮПИ, КосовоНюз - 08/04/04; Електроник телеграф - 28/03/04; Институт за проучване на войната и мира - 26/03/04; Информационен център на ООН, Би Би Си, Блумбърг - 24/03/04)
 
 
Полицията на ЮНМИК съобщи в четвъртък (8 април), че още четирима етнически албанци са били арестувани във връзка с убийството на 23 март на полицай от Гана и на неговия партньор, косовски албанец. Заподозрените са заловени в град Косово Поле в сряда след полицейско преследване, при което един от заподозрените е бил ранен, цитира Ройтерс думите на говорителя на полицията на ЮНМИК Неерадж Сингх.
След последните арести задържаните заподозрени във връзка с убийството са общо седем. Според съобщенията всички задържани са косовски албанци. Сред арестуваните в сряда е и бивш служител на косовската полиция, който е напуснал работа миналата година, каза Сингх.
Двамата убити полицаи са били нападнати от засада, докато са извършвали рутинни действия близо до град Подуево, близо до Прищина. Убийците са избягали от местопрестъплението, отвличайки две преминаващи коли, след като полицаите отвърнали на огъня и към района пристигнали подкрепления, за да участват в преследването. Един от заподозрените е бил улучен от полицаите. По-късно, по време на обиск в близко село, било открито тялото на мъж със смъртоносни рани от огнестрелно оръжие и два автомата "Калашников".
"Нека смъртта на тези полицаи да бъде зов за събуждане на всички хора в Косово", каза след инцидента полицейският комисар от ЮНМИК Щефан Фелер. "Всеки един от нас трябва да изиграе своята роля за изкореняване на насилието, като посочи пред полицията кои са извършителите и помогне за изправянето им пред правосъдието."
Като каза, че е шокиран и възмутен, генералният секретар на ООН Кофи Анан заклейми престъплението, като заяви, че убийството на двамата полицаи е "непростимо".
"Сегашното насилие и нестабилност в Косово не могат да бъдат толерирани", каза Анан в свое изявление на 24 март.
Убийствата бяха извършени шест дни след най-сериозните изблици на етническо насилие в Косово от 1999 г. насам. Деветнадесет души бяха убити и 3 600 сърби бяха принудени да напуснат домовете си по време на двудневните стълкновения.
По време на пресконференция в сряда Сингх каза, че досега са арестувани около 180 души за престъпления, свързани с бунтовете. "Всички тези хора са разпитани и се разследват за широк кръг престъпления, включително убийство и опит за убийство, нарушаване на спокойствието и обществения ред, подпалвачество, кражби от изоставени сръбски къщи, опити за кражби, плячкосване, хулиганство и създаване на обща опасност", каза той, като добави, че делата са на различен етап на разследване.
В стремежа си да потуши насилията възможно най-бързо НАТО изпрати подкрепления от 2 000 души от Босна и Херцеговина, като се очаква някои от тях скоро да се върнат обратно, след като положението напоследък се е успокоило.
Други новини: Министърът на отбраната на Сърбия и Черна гора Борис Тадич каза по време на посещение в Румъния в четвъртък, че евентуалното присъединяване на страната му към програмата на НАТО "Партньорство за мир" би могло да има стабилизиращ ефект върху ситуацията в Косово. "НАТО е основният военен съюз, без който косовският проблем не може да бъде разрешен", каза той.

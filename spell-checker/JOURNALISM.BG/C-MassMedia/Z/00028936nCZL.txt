Газовата криза вреди на балканските държави
					11/01/2009
					 
						СОФИЯ, България/САРАЕВО, Босна и Херцеговина (БиХ)/БЕЛГРАД, Сърбия -- Скандал между Русия и Украйна заради неплатени сметки за доставки на газ, продължи да вреди на ритъма на всекидневието и да спъва промишленото производство във всички балкански страни в петък (9 януари). Всички доставки на руски газ през Украйна спряха във вторник, след като Москва обвини Киев, че източва газ, предназначен за Европа от газопроводите, минаващи през Украйна.
						В България общо 64 основни училища и гимназии останаха без отопление. Хиляди домакинства и 72 промишлени предприятия също бяха засегнати. Украйнският президент Виктор Ющенко заяви на своя български колега Георги Първанов в събота, че страната му е готова да доставя ежедневно за България 1,5 до 2 милиона куб. м природен газ от собствените си запаси.
						Председателството на БиХ съобщи, че ще обяви извънредно положение на 12 януари, ако не бъдат възобновени доставките на газ. Около 72 500 домакинства са без отопление, а някои фабрики трябваше да спрат производството си. В петък страната започна да внася газ от Сърбия, съобщиха от компанията "БХ-Газ". Унгария съобщи в събота, че също ще достави природен газ за БиХ и Хърватия.
						Сърбия заяви в петък, че запасите й от газ се доближават до нормалното равнище, след като Германия и Унгария започнаха да доставят 5 милиона куб. м природен газ дневно. Местните медии съобщиха, че отоплението е било възобновено във всички градове. (Ройтерс, Агенция София нюз, БТА, БНР, БТВ, AП - 10/01/09, AФП, РФЕ, РТС, Б92, Бета, Taнюг - 09/01/09)

Българите се молят за медицинските сестри в Либия 
					14/05/2007
					 
						СОФИЯ, България -- Хиляди се събраха пред катедралата "Св. Александър Невски" в центъра на София в събота (12 май) за молитва за петте български медицински сестри и палестинския лекар, осъдени на смърт в Либия. Това бе най-голямата досега масова проява, организирана от Българската православна църква, и за първи път трите български чудотворни икони на Дева Мария бяха показани заедно в София. Либийски съд осъди медицинските сестри на смърт през декември миналата година, след като ги обяви за виновни за заразяването на повече от 400 деца с ХИВ. Водещи международни експерти обаче свидетелстваха, че болестта се е разпространила много преди медиците да постъпят на работа. Съединените щати и ЕС призоваха за освобождаването на медиците. Семейството на палестинеца е отправило молба до България да му предостави гражданство, понеже като палестински бежанец в Либия никаква държава или организация не представлява неговите интереси. (Сега, Стандарт - 14/05/07; Дарик - 13/05/07; бТВ, Ройтерс - 12/05/07)

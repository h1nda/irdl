Кипърските лидери Христофиас и Ероглу проведоха първите си разговори във връзка с обединението 
					27/05/2010
					 
						НИКОЗИЯ, Кипър -- Президентът Деметрис Христофиас и новоизбраният кипърски турски лидер Дервиш Ероглу проведоха своята първа среща в Никозия в сряда (26 май). По време на срещата специалният пратеник на ООН Александър Даунър им прочете послание от генералния секретар на ООН Бан Ки Мун, в което той предупреждава, че времето за постигането на споразумение за обединение на разделения остров изтича. „Решението е във вашите възможности и този шанс трябва да бъде използван, тъй като времето не е на ваша страна”, пише той. „Постигането на споразумение ще изисква далновидност, държавническа мъдрост и кураж. Вашите общности желаят и очакват споразумение”, добавя Бан в писмото си. Темата на тази среща беше въпросът за собствеността. Двамата лидери възнамеряват да се срещнат отново след една седмица. (АФП, Сайпръс Мейл, Уебсайт на ООН - 26/05/10)

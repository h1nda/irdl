Нъстасе и Буш обсъждат борбата срещу тероризма
23/07/2004
По време на пресконференция в Белия дом румънският премиер Нъстасе и президентът Джордж У. Буш подчертаха съвместната работа на своите страни във войната срещу тероризма.
От Гелу Трандафир за Southeast European Times от Букурещ - 23/07/04
 
 
Американският президент Джордж У. Буш (вдясно) разговаря с румънския премиер Адриан Нъстасе в Белия дом в сряда (21 юли). [АФП]
По време на посещението си в Съединените щати тази седмица румънският премиер Адриан Нъстасе увери президента Джордж У. Буш в "постоянната подкрепа на Румъния" във войната срещу тероризма, както и в своята лична подкрепа за идеите на Буш "не само по общите въпроси, но и съвсем конкретно по сложния процес на промени в Ирак".
След срещата им в сряда (21 юли) Нъстасе каза пред репортери, че е предложил "петзвездно място за американски военни бази", като добави, че скоро ще бъде взето решение по този въпрос.
Буш оцени решимостта на Румъния да се бори срещу тероризма и да предостави своята подкрепа за процеса на възстановяване и демократизация в Ирак. "Разговаряхме за необходимостта да продължим да работим заедно за разпространяване на свободата и следователно на мира в неспокойните части на света", каза той. В момента Румъния има свои мисии в Босна и Херцеговина, Косово и Афганистан, както и 700 военни в Ирак.
По отношение на търговските връзки Нъстасе помоли Буш да разказва навсякъде, че "Румъния е добро място за инвестиции." Американският президент насърчи продължаването на икономическите реформи, като подчерта, че двустранното икономическо сътрудничество ще се развива с подобряване на пазарните условия.
По време на тридневното си посещение в Съединените щати Нъстасе се срещна с водещи бизнесмени, проведе разговори с министъра на отбраната Доналд Ръмсфелд и с държавния секретар Колин Пауъл и председателства заседание на Съвета за сигурност на ООН. Той се срещна и с генералния секретар на ООН Кофи Анан.
Според наблюдателите целта на посещението е била отчасти да се възстанови политическото доверие в Нъстасе след слабите резултати на управляващата Социалдемократическа партия на местните избори миналия месец и спора с президента Йон Илиеску, основател на партията. Докато беше в Ню Йорк, Нъстасе каза, че е "95 % готов" да участва в президентските избори през есента.
"Ако проучванията на общественото мнение и анализите покажат - както смятат някои мои колеги - че аз съм най-добрият кандидат на моята партия, разбира се, че ще се кандидатирам", е казал той.

Антикризисните мерки в Македония може да създадат 10 000 работни места
					05/07/2012
					Македонското правителство прие 12 антикризисни мерки, за да намали ефектите от европейската монетарна криза.
					От Мишко Талески за Southeast European Times от Скопие -- 05/07/12
 
					 
						
Основен стълб на плана ще бъде привличането на повече хора на работа в селското стопанство, което ще увеличи производството и ще намали вноса. [Ройтерс]
						Очаква се дузината мерки, които ще бъдат приложени през лятото, да имат силен ефект върху сектора на заетостта в Македония. Само четири от тези мерки са насочени към създаването на близо 10 000 работни места. 
						"Мерките са внимателно подбрани и адекватно проектирани в период на известни съкращения в бюджета. Те са реалистични и изпълними", заяви министър-председателят Никола Груевски. 
						Работната сила на Македония е от около 950 000 души, но повече от 30 % са безработни. Експерти предвиждат, че чрез прилагането на антикризисната програма 8 000 души ще бъдат наети първоначално, а 2 000 по-късно, за което правителството е осигурило 13 млн. евро от държавния бюджет. 
						"Това е комбинация от мерки за развитие и социални мерки. Те се вземат, когато бюджетът е дебалансиран, защото по този начин могат да бъдат приложени [по] уместен [начин]", каза за SETimes Томе Неновски, професор по икономика в Американския колеж в Скопие и бивш заместник-управител на Македонската национална банка. 
						"От изключително значение е паричните средства да се дадат бързо", добави Неновски. 
						От четирите мерки за създаване на работни места една цели заетост във фирми, отворени с кредити за самостоятелна заетост и акредитиране. 
						Втората цели дългосрочно наемане на работа в сътрудничество с общините за опитни работници на възраст над 55 г. 
						Третата мярка ще свърже 1 000 млади работници до 27-годишна възраст с известен работодател, но те първо ще трябва да преминат през обучение. 
						По четвъртата мярка в селското стопанство ще бъдат наети между 1 000 и 1 500 души. "Правителството ще осигури 850 хектара държавна земя в 24 региона за хората, които отговарят на условията. Отдаването на земя ще се прави с използване на точкова система чрез публична покана", заяви Груевски. 
						Асоциацията на фермерите в Македония определи това като стъпка в правилната посока, тъй като ще увеличи производството на местни храни и ще намали вноса. 
						"Победителят не само че няма да плаща аренда, но и по време на първата година ще получава субсидия от 357 евро като помощ за започване на семеен бизнес", каза за SETimes Вельо Тантаров, председател на асоциацията. 
						"Мерките са в противоречие със защитната позиция на правителствата, които обикновено прилагат мерки за строги икономии и съкращения, включително на подкрепата за развитие. Македонското правителство прави усилия да намери пари за подкрепа за развитие, която ще се хареса на бизнес общността и ще отиде директно за фирмите, селското стопанство и икономиката като цяло", каза Неновски за SETimes. 
						За сравнение 150 млн. евро, получени от Европейската инвестиционна банка, са били използвани от 712 компании, които са създали 3 200 работни места. Допълнителни 35 млн. евро са били използвани като оборотен капитал, за да помогнат на фирми в 25 общини да преодолеят икономическите трудности. 
						Министърът на икономиката Вальон Сарачини заяви за SETimes, че според новия план "чрез ефективно използване на разпределените от бюджета средства броят на създадените работни места може да бъде удвоен".
						Близо 11 млн. евро от "Македонската банка за развитие" ще бъдат използвани за подкрепа на фирми, които закупуват, обработват и изнасят селскостопански продукти. 
						Подобни антикризисни мерки не са били предприемани до момента никъде в региона, но експерти казват, че е очевидно, че кризата в ЕС ще принуди правителствата да търсят директни решения за намаляване на икономическата стагнация. 
						Сръбската търговска камара понастоящем подготвя проектомерки за периода 2012-2016 г., които да представи пред правителството за разглеждане. 
						"Инвестициите в енергетика, селско стопанско, електроника и инфраструктура са ключови области за икономически растеж и трябва да акцентираме върху тях", заяви пред сръбските медии Милош Бугарин, председател на камарата. Подобни мерки биха изисквали нов закон за труда в допълнение към намаляването на административните бариери и изискваните средства за работниците. 
					
				
			
					 
					
 
 

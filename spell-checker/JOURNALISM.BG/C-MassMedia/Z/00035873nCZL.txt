Британският външен министър Хейг призова Сърбия да преосмисли резолюцията си за Косово 
					01/09/2010
					 
						БЕЛГРАД, Сърбия -- Във вторник (31 август) британският външен министър Уилям Хейг призова сръбските представители да преосмислят проекта за резолюция за Косово, който планират да представят пред Общото събрание на ООН следващата седмица. „Това, от което наистина се нуждаем, е съгласуван текст и съгласуван подход, и вероятно най-добрия начин това да стане, е да имаме нова резолюция”, каза Хейг. Представителите на Белград отговориха, че Сърбия е готова на компромис във връзка с проекта за резолюция, който да я направи приемлива за европейските партньори, но не е готова да я оттегли. „И дума не може да става само за компромис”, който би накарал Сърбия да признае независимостта на Косово, каза президентът Борис Тадич в изявление след срещата си с Хейг. Документът беше внесен в ООН след оповестяването на 22 юли на консултативното мнение на Международния съд, според което декларацията за независимост на Косово от 2008 г. не нарушава международното право. В него се призовава за нови преговори с Прищина. По време на срещите си в Белград Хейг похвали Сърбия за свързаните с ЕС реформи, осъществени през последните години, и увери страната, че може да разчита на подкрепата на Великобритания. (Бета, Танюг, РТС, АП, АФП, Ройтерс - 31/08/10)

В Белград бе открит процес срещу заподозрените за смъртта на футболен запалянко
					28/04/2010
					Прокурорите заявиха, че през септември 2009 г. Брис Татон е бил пребит от банда футболни хулигани в Белград. Повече от десет сърби сега са изправени пред съда.
					От Бояна Милованович за Southeast European Times от Белград – 28/04/10
 
					 
						
Привърженици и членовете на семействата на обвиняемите препълниха съдебната зала, в която бе открит процесът за убийството на Брис Татон. [Гети Имиджис]
						Сърбите следят отблизо делото срещу 14 заподозрени, обвинени в бруталното пребиване до смърт на френския футболен запалянко Брис Татон, привърженик на клуба "Тулуза". Заседанието бе открито на 21 април и 12 от обвиняемите влязоха в съдебната зала със своите адвокати. 
						Другите двама обвиняеми - Джордже Прелич и Деян Пузигаца - са избягали и ще бъдат съдени задочно. Според полицията Прелич се укрива в съседна страна, а Пузигаца е вероятно в Косово. 
						Всички обвиняеми са привърженици на белградския отбор "Партизан". 
						Татон е получил фатални травми след нанесените му удари с бейзболни бухалки и фенери, докато седял в кафене в центъра на Белград с други фенове на "Тулуза" на 17 септември 2009 г. Той почина 12 дни по-късно. 
						Прокурорите твърдят, че нападението срещу френските запалянковци е било организирано и съгласувано чрез мобилни телефони и текстови съобщения. Според сведенията запалянковците от "Партизан" се появили в кафенето с тези фенери и бухалки в ръце. 
						Всичките 12 обвиняеми, призовани и присъствали в съдебната зала, заявиха, че са невинни. Когато влязоха в залата, те бяха аплодирани от приятели, роднини и привърженици. 
						 "Не съм участвал в този бой. Мога да застана пред родителите на Брис Татон, да ги погледна право в очите и да кажа, че не съм пребил сина им," каза Иван Гъркич, един от обвиняемите. 
						Важността на процеса е подсилена от присъствието на Жан-Франсоа Терал, френския посланик в Белград. Той заяви пред репортери, че има вяра в сръбското правосъдие. 
						"Става дума за френски гражданин и моето задължение е да бъда тук," каза той. "Искам да бъде раздадено правосъдие и присъдата да съответства на извършеното деяние." 
						Родителите на жертвата - Сюзан и Ален Татон - първоначално бяха възпрепятствани да присъстват на процеса от изригването на вулкана в Исландия, който изпрати гъст облак от пепел и прах над цяла Европа и прекъсна въздушното движение за няколко дни. Очаква се те скоро да пристигнат в Белград. 
						"Надяваме се, че виновниците за това варварско деяние ще бъдат сурово наказани... това ни е обещало сръбското правителство," казаха родителите за тулузкия всекидневник "Ла Депеш дю Миди". 
						"Изминаха седем месеца от смъртта на сина ни. Животът ни е разбит," казаха семейство Татон. "Надяваме се да намерим отговори на това смъртоносно безумие и най-вече да разберем кои са [виновните] лица." 
						Хората казват, че са ужасени от убийството. 
						"Никога вече не трябва да ни се случва подобно нещо, по тази причина присъдата трябва да бъде много строга," каза за SETimes учителят по френски език Милан Токович, който присъства на заседанието.

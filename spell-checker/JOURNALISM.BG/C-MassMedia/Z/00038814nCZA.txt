РС ще плати за правната защита на Младич и Караджич в Хага
					28/06/2011
					Емоциите се нажежиха, след като Република Сръбска обяви, че ще окаже финансова помощ за правната защита на обвиняемия във военни престъпления Младич и други обвиняеми в Хагския трибунал.
					От Бедрана Калетович за Southeast European Times от Сараево – 28/06/11
 
					 
						
Роднини на бошнаците, жертви на клането в Сребреница, показват снимки на изгубените си близки. [Бедрана Калетович/SETimes]
						Правителството на Република Сръбска изненада мнозина, когато обяви, че ще помогне за финансирането на правната защита на Ратко Младич със сума от порядъка на 50 000 евро. Правителството заяви, че ще използва средства от Фондацията за правна помощ на заподозрените във военни престъпления, но на практика то ще трябва да отклони средства от бюджета, формиран с пари на данъкоплатците. Това включва и данъци от семействата, които са били жертви на военни престъпления. 
						"Това служи като пряко послание към онези от нас, които се завръщат у дома след геноцида, че не трябва да се връщаме. Ние няма да се откажем от борбата си, а тях трябва да ги е срам, че защитават касапин като Младич," каза председателката на асоциацията "Майки от Сребреница" Хатиджа Мехмедович за SETimes. 
						Бошначката Мехмедович е загубила съпруга и двамата си сина по време на падането на Сребреница през юли 1995 г., както и много други роднини мъже. Тя се завръща в Сребреница през 2003 г. Тъй като Сребреница е в юрисдикцията на РС, част от доходите на Мехмедович ще бъдат отделени за правната защита на Младич. 
						"Не знам къде другаде по света една държава финансира своите убийци, но тук ще се случи именно това. Нелепо е, че жертвите нямат права. Те ми отнеха всичко, останахме само аз и сестра ми, а сега излиза, че трябва да съм им благодарна," каза за SETimes Сафета Муминович, жертва на клането в Сребреница, която е загубила всичките си роднини мъже. 
						Пантелия Чургуз, председател на военна организация в РС, която помага на семействата на обвиняеми от Хагския трибунал и им предлага финансова подкрепа, илюстрира отношението на мнозина в РС. 
						"Ресурсите са само символични и недостатъчни, но най-ценното е във факта, че правителството на РС реши да се намеси," каза Чургуз за SETimes. 
						Чургуз обяснява, че някои политици са искали по-големи суми от правителството, но им е било отказано. 
						Бързо трябва да се организират фондации, които да се погрижат за обвиняемите, казва Янко Велимирович, директор на републиканския Изследователски център за военни престъпления. Центърът е единствената организация, помагаща за събирането на доказателства и документация, необходими в Хага. 
						"Крайно време е да се направи нещо конкретно, защото досега ни ограничаваха в подкрепата за нуждаещите се," каза Велимирович за SETimes. 
						Младич, който още не е решил кой адвокат ще го защитава в Хага, има възможността да избира между служебен адвокат, назначен от Трибунала, в който случай приблизително 2 милиона евро правни разходи ще бъдат покрити от Трибунала, или да плати сам разходите и да си избере собствен адвокат. 
						Политическите партии от Федерация БиХ реагираха остро на решението на правителството на РС, заявявайки, че това е поредното доказателство, че РС подкрепя - и дори се отъждествява - с престъпници и крайни идеологии. 
						"Зад това решение не стоят добри намерения, то не допринася за възстановяването на доверието сред хората. Хагският трибунал осигурява средства за защитата на всички онези, които не могат да платят за собствената си защита, което значи, че не е необходимо РС да помага да когото и да било," каза политикът Рамиз Салкич за SETimes. 
						Върховният представител Валентин Инцко същи изрази тревога и дълбоко съжаление от решението на РС. Характеризирайки решението като достойно за съжаление, Инцко каза, че то е тест за зрелост за политическата система в БиХ. 
						"Парите са на данъкоплатците, но също и на майките от Сребреница. Не мога си представя някой австрийски военнопрестъпник, нацистки военнопрестъпник, да получи финансова подкрепа от австрийското правителство," каза Инцко.

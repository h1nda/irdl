Учителите в Сърбия заплашват със стачка
					19/08/2009
					 
						БЕЛГРАД, Сърбия -- Учителите предупредиха във вторник (18 август), че ще започнат стачка от 1 септември, ако не получат юлските си заплати. Около 5 000 преподаватели чакат възнагражденията си. Синдикатите обвиниха правителството, че пренебрегва проблемите в сектора. Учителите също така се противопоставят на новия законопроект за образованието, който дава повече правомощия на училищните директори и променя начина на финансиране на училищата.
						Други новини -- Синдикатите, представляващи работниците в завода за петролни продукти “Петрохемия Панчево”, потвърдиха във вторник плановете си да обявят стачка. Те твърдят, че министърът на икономиката Младжан Динкич не е освободил управленския екип на компанията до 17 август, както е обещал. Рафинерията “Петрохемия Панчево”, която има 2 300 служители, спря работа на 24 юни, след като натрупа огромни задължения към доставчици. (Танюг, Б92, Бета, РТС - 18/08/09)

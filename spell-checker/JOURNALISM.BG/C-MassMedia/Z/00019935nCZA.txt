Дикарло и Лене казаха, че въпросът за статута на Косово трябва да се реши до края на годината
					14/09/2006
					Заместник помощник държавният секретар на САЩ Розмари Дикарло и специалният пратеник на ЕС за Косово, Щефан Лене, бяха в Прищина в сряда, за да разговарят за бъдещето на провинцията.
					От Блерта Фоничи за Southeast European Times от Прищина – 14/09/06
 
					 
						
(От ляво на дясно) Специалният пратеник на ЕС за Косово Щефан Лене, заместник помощник държавният секретар на САЩ Розмари Дикарло и президентът на Косово Фатмир Сейдиу разговарят с представители на пресата след срещата си в сряда (13 септември). [Лаура Хасани]
						Заместник помощник държавният секретар на САЩ Розмари Дикарло и специалният пратеник на ЕС за Косово, Щефан Лене, пристигнаха в Прищина в сряда (13 септември) за разговори с президента на Косово Фатмир Сейдиу и за да повторят позицията на САЩ и ЕС, че въпросът със статута на Косово трябва да се реши тази година. 
						"Ние сме твърдо за реализиране на принципите на Контактната група и отново потвърждаваме, че чрез преговори трябва да се намери решение до края на 2006 г. Насърчаваме и двете страни да проявят гъвкавост, за да се постигне приемлив завършек на процеса на определяне на статута," каза Дикарло. Евентуалното решение трябва да гарантира, че Косово ще бъде сигурно място за всички граждани, и да предостави ефективни механизми за защита на правата на малцинствата, добави тя. 
						Двамата представители подчертаха необходимостта от международно гражданско и военно присъствие в Косово след решаването на въпроса със статута. "Международната общност подкрепя принципите на Контактната група, според които ще има гражданско и военно присъствие след решението за статута," каза Лене. Той подчерта, че ЕС иска провинцията да изпълни възможно най-много стандарти -- особено по отношение на малцинствата. 
						Лене приветства писмо, написано от Сейдиу от името на преговарящия екип на косовските албанци. В писмото Сейдиу казва, че екипът му е съгласен с разполагането на международните сили докогато е необходимо. 
						"Показахме, че искаме военно присъствие в Косово докогато това ни е необходимо," е писал Сейдиу. "Косовската страна ще работи в тясно сътрудничество със службата на [представителя на ООН] Марти Ахтисаари и с цялата международна общност." 
						Дикарло и Лене се срещнаха с преговарящия екип на косовските албанци и с представители на малцинствата. Те посетиха и три северни общини -- Лепосавич, Зубин Поток и Звечан. 
						В същото време ръководителят на ЮНМИК Йоахим Рюкер предупреди да не се бави решението на въпроса със статута. На заседание на Съвета за сигурност на ООН за Косово той каза, че подобно бавене може да доведе до вълнения и нестабилност в провинцията и да наруши процеса на етническо помирение и икономическо възстановяване. 
						Вероятно ще се появи напрежение с приближаването на края на преговорите за статута, каза Рюкер. Той призова сърбите да сложат край на бойкота на институциите в провинцията, като каза, че бъдещето им е в интеграцията, а не в изолацията. 
						Сръбският представител на заседанието на Съвета за сигурност, Сандра Рашкович-Ивич, критикува изказването на Рюкер. По-конкретно тя заяви, че не трябва да има "изкуствени" срокове за решаването на въпроса със статута и че бързането няма да доведе до устойчиво решение.

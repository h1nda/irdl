Заплануваният от САЩ противоракетен щит получи одобрението на НАТО
					20/04/2007
					Като се съгласиха, че Европа е заплашена от ракетни нападения, страните - членки на НАТО, одобриха в четвъртък план на САЩ за изграждане на щит срещу ракети с голям радиус на действие. Русия обаче остава недоверчива.
					(Ройтерс, ФТ, ЮПИ, НАТО - 20/04/07; AП, АФП, ДПА, Гласът на Америка, Интърнешънъл Хералд Трибюн, EUobserver - 19/04/07)
 
					 
						
Директорът на американската Агенция за противоракетна отбрана генерал-лейтенант Хенри Объринг (вляво) и американският заместник-министър на отбраната Ерик Еделман дават пресконференция в главната кварира на НАТО в четвъртък (19 април). [НАТО]
						Подкрепяйки плана за разширяване на системата за противоракетна отбрана на САЩ в Европа, страните - членки на НАТО постигнаха в четвъртък (19 април) споразумение, че територията на всичките 26 членки на блока трябва да бъде защитена от евентуални ракетни заплахи. 
						"Единодушното мнение бе, че трябва да се приложи принципът за неделимост на сигурността," заяви пред репортери генералният секретар на НАТО Яп де Хоп Схефер след консултации на високо равнище в главната квартира на Алианса в Брюксел. "Налице е общо желание всяка американска система да бъде допълваща към някоя от системите на НАТО за противоракетна отбрана." 
						По-рано тази година Съединените щати обявиха плановете си да разположат десет ракетни прехващача без бойни глави в Полша и една радарна система в Чешката република до 2012 г., за да могат да бъдат предотвратявани евентуални нападения с ракети от "непредсказуеми страни", като Иран и Северна Корея. 
						В изказване преди срещата в четвъртък ръководителят на американската Агенция за противоракетна отбрана заяви, че проектът може да спомогне за разубеждаването на подобни страни да разработват ракети с голям радиус на действие, които биха могли да бъдат заплаха за Европа или Северна Америка. 
						"Страни като Иран, Сирия и други смятат тези оръжия за много ценни, тъй като досега нямаше защита срещу тях," каза пред репортери в сряда в Полша генерал-лейтенант Хенри А. Объринг. "Но сега сме на етап, в който вече разполагаме със защита срещу тези оръжия." 
						Объринг, заместник-министърът на отбраната на САЩ по политическите въпроси Ерик Еделман и американският помощник държавен секретар Джон Руд бяха в Брюксел в четвъртък, за да запознаят съюзниците с бъдещия противоракетен щит. 
						Щом бъде разположен, той ще обхваща цяла Европа с изключение на България, Гърция, Румъния и Турция, които са членки на НАТО. Подчертавайки, че никоя от страните от блока не трябва да бъде оставена без защита, участниците настояха за "неделима сигурност." 
						В този контекст представителите на Алианса обсъдиха също дали друг щит -- срещу ракети с малък радиус на действие, какъвто НАТО планира да изгради до 2015 г. -- не би могъл да се "прикачи" към американската система, за да се гарантира защитата на всички страни членки. 
						"Налице е общо разбиране за заплахата," подчерта Де Хоп Схефер. "Съюзниците са съгласни, че съществува заплаха от балистични ракети." 
						Американски експерти смятат, че до 2015 г. Иран ще разполага с ракети, способни да достигнат както тяхната страна, така и Европа. 
						Заплануваният американски противоракетен щит бе в центъра на разговорите и на срещата на Съвета НАТО-Русия, проведена в главната квартира на Алианса в четвъртък. Русия се изказа против проекта, определяйки го като потенциална заплаха, която би могла да предизвика нова оръжейна надпревара. 
						Вашингтон предложи да се засили сътрудничеството с Русия, включително чрез размяна на информация за ранно предупреждение за ракети и провеждане на общи проучвания и учения. 
						Русия отправи в четвъртък смесени сигнали за вероятния си отговор. Заместник-премиерът Сергей Иванов каза, че не вижда "база за възможно сътрудничество", докато руският посланик в НАТО посочи, че Москва още не е отхвърлила предложението на САЩ.

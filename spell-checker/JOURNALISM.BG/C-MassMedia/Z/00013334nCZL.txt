Румънският премиер нареди проверка на договорите за държавни поръчки
					21/01/2005
					 
						БУКУРЕЩ, Румъния -- Премиерът Калин Търичану поиска от министрите си в четвъртък (20 януари) да проверят за евентуални нередности всички договори за държавни поръчки, подписани от предходната администрация. Той добави, че няма да толерира загуби и мошенически сделки, които пълнят джобовете на бизнесмени за сметка на народа.
						Междувременно президентът Траян Бъсеску отхвърли плановете на австрийското правителство за строеж на затвор в Румъния. Австрия е имала намерение да изпраща в него румънските граждани, осъдени на нейна територия. Предишното правителство е дало съгласието си за плана.
						В петък Бъсеску е на посещение в Молдова. От неговата канцелария съобщават, че той ще изкаже подкрепа на Молдова в стремежите й за членство в ЕС и ще поиска повече права за румънската общност там. (Ромпрес - 21/01/05; Ройтерс, AФП, Медиафакс - 20/01/05)

Хърватия се заема с въпроса за насилието на запалянковците по време на футболните мачове
31/07/2003
Поради разрастване на хулиганството сред някои хърватски футболни запалянковци правителството предлага използването на британския модел за спиране на насилията по време на мачове.
От Наташа Радич за Southeast European Times от Загреб - 31/07/03
 
 
Хърватските власти решиха да приемат мерки за спиране на насилията, които напоследък се увеличават по време на състезания с участието на хърватските национални отбори. Правителството скоро ще внесе законопроект, който ще налага сериозни наказания на тези, за които спортните събития са възможност да бъдат агресивни и разрушителни. Решението бе прието след два инцидента в чужбина.
Преди един месец хърватски хулигани напълно разрушиха басейна в Крани в съседна Словения, един от обектите, където се провеждаше европейския шампионат по водно поло. Вандализмът стана, след като хърватският отбор загуби финалната среща със Сърбия-Черна Гора. Само след няколко седмици хърватски и сръбски футболни запалянковци се сбиха в тихия швейцарски град Криенс. Полицията трябваше да се намеси и мачът между Динамо-Загреб и Партизан-Белград бе прекратен след 68 минути игра.
Премиерът Ивица Рачан каза, че Хърватия ще използва успешния британски подход за модел. Печално известните по-рано британски хулигани се успокоиха, благодарение на което полицията по-рядко се намесва.
Много хърватски футболни запалянковци обаче са недоволни от плана. Те твърдят, че санкциите са твърде строги и правителството се опитва да разруши футболната култура. Организации на запалянковци наскоро публикуваха открито писмо до хърватската общественост, в което казват, че правителството е преувеличило проблема. Групите, подписали писмото, включват привържениците на Динамо-Загреб "Лоши сини момчета", които непосредствено бяха замесени в двата последни инцидента; скандалната група Торчида, почитатели на Хайдук-Сплит, които притихнаха през последните години; Армада от Риека и Кохорта от Осиек.
Запалянковците казват, че новите мерки ще позволят да се нарушават човешките права. Те твърдят, че британският модел няма да работи в Хърватия и правителството е трябвало да се консултира с тях преди да изготви въпросния законопроект. Те предупреждават, че ще проведат мирни протестни демонстрации в цялата страна.
Правителството твърдо защитава предложението, което трябва да бъде одобрено от парламента, за да влезе в сила. То посочва, че мерките предвиждат различни санкции за различните степени на насилие. Тези, които нарушават правилата, ще плащат глоби, докато други ще трябва да чакат максимум до пет години преди да могат да присъстват на друго спортно събитие.

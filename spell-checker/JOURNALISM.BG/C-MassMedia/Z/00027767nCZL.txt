Караджич ще присъства на съдебно заседание за статуса на делото срещу него в Трибунала в Хага
					17/09/2008
					 
						ХАГА, Холандия -- Бившият босненски сръбски лидер Радован Караджич ще се яви пред Трибунала на ООН за военни престъпления в сряда (17 септември) по време на съдебно заседание за статуса на делото срещу него с участието на адвокатите и прокуратурата. Според обвиненията Караджич е извършил геноцид, военни престъпления и нарушения на законите и обичаите за водене на война по време на конфликта в Босна от 1992 до 1995 г. Той отхвърли всички обвинения.
						Междувременно друг бивш босненски сръбски лидер, Момчило Краишник, поиска във вторник Караджич да бъде призован като свидетел при обжалването на неговата присъда в Хага. Искането на Краишник идва след тричасова среща в петък с Караджич в центъра за задържане на Хагския трибунал в Схевенинген. Той обжалва присъдата си от 27 години затвор. (Макфакс, Б92, Бета, Блиц, Танюг - 17/09/08)

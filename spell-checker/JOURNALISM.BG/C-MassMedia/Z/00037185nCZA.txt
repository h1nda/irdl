Красничи: "Косово е готово да сътрудничи в разследване на трафика на органи"
					26/01/2011
					Изпълняващият длъжността президент на Косово обеща да работи с ЮЛЕКС, за да се установи истината за обвиненията, свързващи високопоставени лидери с престъпна дейност.
					От Мухамет Брайшори за Southeast European Times от Страсбург – 26/01/11
 
					 
						
Швейцарският следовател на Съвета на Европа Дик Марти участва в сесия на ПАСЕ в Страсбург. [Ройтерс]
						Временно изпълняващият длъжността президент на Косово Якуп Красничи заяви, че неговата страна е готова да работи с ЮЛЕКС за започване на разследване на твърденията, че от пленниците, задържани в лагери на „Армията за освобождение на Косово” (АОК), са били отнемани органи. 
						Съдържащите се в доклада на докладчика на Съвета на Европа (СЕ) Дик Марти обвинения бяха тема на приетата във вторник (25 януари) резолюция на Парламентарната асамблея на Съвета на Европа (ПАСЕ). 
						 „Заинтересовани сме този въпрос да бъде изяснен, за да се установи истината или за да може този несправедлив товар, който беше хвърлен върху Косово и по-специално върху АОК, веднъж завинаги да бъде свален от дневния ред”, заяви Красничи. 
						Оповестеният през декември доклад на Марти хвърли политическа бомба в региона с твърденията, че настоящият премиер на Косово Хашим Тачи – бивш командир на АОК – може да е оглавявал мафиотска мрежа, извършваща контрабанда на оръжие, наркотици и човешки органи по време конфликта в Косово и след това. 
						Във вторник ПАСЕ прие констатациите на Марти със 169 на 8 гласа и 14 въздържали се, като посочи, че има „много данни” за отстраняване на органи от пленници в клиника, намираща се на територията на Албания, с цел да бъдат изнесени нелегално в чужбина, както и че е било проявявано нечовешко и унизително отношение към задържани в тайни лагери сръбски и албански пленници, преди те в крайна сметка да изчезнат. 
						В резолюцията се призовава ЮЛЕКС да получи ясен мандат и необходимите средства и политическа подкрепа на високо равнище, за да изпълни своята „изключително сложна и важна роля” в разследването на обвиненията. 
						„От интерес на засегнатите лица и съответните държави е твърденията да бъдат щателно разследвани и истината да бъде разкрита”, заяви Даря Лавтизар-Беблер от Словения. Тя също така предупреди, че въпросът не трябва да бъде политизиран, и посочи, че не трябва да се допуска той да доведе до прекратяване на диалога между Белград и Прищина. 
						„Нашите усилия трябва да бъдат насочени към жертвите в Косово и Западните Балкани. Не можем да очакваме помирение без справедливост”, заяви Холгер Хайбах от Германия. 
						Някои членове на ПАСЕ се противопоставиха или изразиха загриженост по отношение на проекторезолюцията. Йозлем Тюркьоне от Турция заяви, че тя „е написана като обвинителен акт на прокуратурата”. 
						 „Встъпителните точки на резолюцията съдържат лични обвинения, които са формулирани като влязла в сила присъда”, посочи тя. 
						От своя страна, Жан-Клод Фрекон от Франция предупреди, че „ако тези заключения бъдат приети и впоследствие се окаже, че са неоснователни, това може сериозно да отслаби доверието в Парламентарната асамблея.” 
						Албанският представител Илир Русмаили също призова за предпазливост. „Независимо какви са обвиненията, те не трябва да се използват, за да се правят прибързани или необосновани заключения. Те не трябва да проправят пътя за колективно осъждане на конкретни групи, политически сили или дори народи”, заяви той. 
						Тачи и други косовски лидери отхвърлиха съдържащите се в доклада на Марти твърдения, като ги определиха като „клеветнически” и „расистки”. Във вторник стотици албанци организираха протест пред сградата на ПАСЕ в Страсбург.

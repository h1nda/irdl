Нано и Бучковски обсъждат двустранните отношения и регионални въпроси
					13/01/2005
					Засилване на сътрудничеството между Скопие и Тирана бе основната тема на посещението на македонския премиер Владо Бучковски в Албания тази седмица -- неговото първо официално посещение в чужбина след встъпването му в длъжност през декември. 
					От Арди Пулай за Southeast European Times от Тирана -- 13/01/05
 
					 
						
Албанският премиер Фатос Нано (вдясно) и македонският му колега, Владо Бучковски, правят преглед на почетния караул в Тирана в сряда (12 януари). [Гент Шкулаку]
						Двудневното посещение на македонския премиер Владо Бучковски в съседна Албания тази седмица бе първото му официално посещение в чужбина след встъпването му в длъжност в края на миналата година. Той пристигна в Тирана в сряда (12 януари) и се срещна с президента Алфред Мойсиу, премиера Фатос Нано и председателя на парламента Сервет Пелумби. 
						Разговорите се съсредоточиха върху регионални въпроси и начините за засилване на сътрудничеството между Скопие и Тирана. Бучковски и Нано се съгласиха, че икономическото сътрудничество трябва да бъде основен приоритет в двустранните отношения тази година. Те изразиха задоволството си от нивото на сътрудничество между министерствата на вътрешните работи за предотвратяване на трансгранични престъпления. Двамата се договориха също да работят заедно за решаване на съществуващите гранични проблеми, като например границите, разделящи села или семейни имоти. 
						"Ние помолихме Албания за съдействие при определяне на границата между Македония и Косово. За това ще ни е необходима и помощта на ЮНМИК и на правителството в Белград," каза Бучковски пред репортери по време на съвместната пресконференция с Нано, като добави, че въпросът трябва да се реши, преди да се постигне каквото и да е решение за окончателния статут на Косово. 
						Като приветства инициативата на Бучковски, Нано каза, че резолюциите на ООН за Косово трябва да служат за основа за решаване на всякакви гранични проблеми. Той подчерта също важността на участието на САЩ и ЕС в процеса. 
						Бе обсъден и спорът между Гърция и Македония за конституционното име на последната, като Бучковски получи уверенията на Нано, че Албания е готова да помогне за постигане на решение. Преодоляването на подобни проблеми ще "допринесе за стабилността и евроатлантическата интеграция" на страните от Югоизточна Европа, каза Нано. 
						Албано-македонските отношения са "отлични" и са "пример за целия регион," казаха премиерите. 
						По време на срещата си с Бучковски Мойсиу похвали процеса на демократизация в Македония и постиженията на страната при изграждането на многоетническо общество. Той подчерта важността на двустранните споразумения по икономическите въпроси, свободната търговия и енергетиката, както и съвместните усилия на двете страни за завършване на транспортен коридор номер 8 и петролопровода на "АМБО".

В БиХ пристигнаха експерти за подготовка за следващата среща
					13/10/2009
					 
						САРАЕВО, Босна и Херцеговина (БиХ) -- Експертни групи от Съединените щати и ЕС отново пристигнаха в Сараево в понеделник (12 октомври) за подготовка за следващия кръг от разговори с партийните лидери, имащи за цел преодоляване на продължителния политически застой. Той спъва напредъка по посока на присъединяване към ЕС и НАТО в продължение на месеци. Първият кръг беше проведен в петък в базата "Бутмир" край Сараево. Присъстваха лидерите на седем мюсюлмански, хърватски и сръбски партии, както и високопоставени представители на ЕС и САЩ. Следващият кръг е насрочен за 20 октомври.
						Върховният представител Валентин Инцко каза в интервю за германския политически седмичник "Шпигел", че международната общност няма повече да толерира каквото и да било забавяне във връзка с прилагането на необходимите реформи. (БХРТ, РТРС, СРНА, Онаса - 12/10/09)

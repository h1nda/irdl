Сръбски съд потвърди присъдите за убийците на Джинджич
					30/12/2008
					Върховният съд на Сърбия потвърди в понеделник присъдите на девет души, осъдени за убийството на Зоран Джинджич, но намали присъдите на трима други участници
					(Бета, Б92, Радио Сърбия, AП, Гласът на Америка, Javno.hr - 29/12/08) 
 
					 
						
Командирът на паравоенна част Милорад Улемек (в средата) бе признат за виновен през 2007 г. за организиране на убийството. [Гети Имиджис]
						Върховният съд на Сърбия потвърди в понеделник (29 декември) присъдите на девет от 12-те осъдени участници в убийството през 2003 г. на премиера Зоран Джинджич. Съдът намали присъдите за трима други членове на групата. 
						Съдът потвърди присъдите от 40 години затвор, издадени от Специалния съд в Белград за организираната престъпност през май 2007 г. за Милорад "Легия" Улемек и Звездан Йованович, главните заподозрени в убийството на първия демократично избран премиер на Сърбия. 
						Съдиите бяха признали за виновен Улемек, бивш командир на прословутата специална полицейска част, известна като "Червени Барети" за това, че е ръководил атентата срещу Джинджич, който бе застрелян пред главната правителствена сграда в Белград на 12 март 2003 г. Те също признаха за виновен Йованович, който е бил негов заместник в "Червените барети", в това, че е натиснал спусъка. 
						Върховният съд също потвърди присъдите от 35 години затвор за Александър Симович, Нинослав Константинович и Владимир Милисавлевич, които са членове на престъпната групировка Земунски клан. Съдът потвърди и присъдата от 30 години затвор за двама други членове на същата групировка, Милош Симович и Милан Юрисич и за служителя от Агенцията за информация по сигурността Бранислав Безаревич, както и осемгодишната присъда за бившия член на "Червените барети" Саша Пеякович. 
						Върховният съд обаче прояви и известна благосклонност, като намали 35-годишната присъда за Сретко Калинич от Земунския клан на 30 години, считайки, че по-леката присъда е подходящо наказание за ролята му в убийството. Вземайки предвид признанието на Душан Кръсманович, съдиите намалиха с десет години първоначалната му присъда от 30 години затвор.Присъдата от 30 години затвор на бившия член на "Червенита барети" Желко "Змиги" Тояга бе намалена наполовина, тъй като съдът раши, че той е участвал само в една част от заговора за убийството на Джинджич, а именно в опит на 21 февруари 2003 г. за инсцениране на автомобилна злополука в Белград. 
						Целта на конспираторите е била да върнат на власт поддръжници на бившия президент Слободан Милошевич, да спрат прозападните реформи и по-нататъшното екстрадиране на заподозрени във военни престъпления в Трибунала за военни престъпления на ООН в Хага, според решението на съда по въпроса за вината. 
						Според информационната агенция "Бета" в Белград решението на Върховния съд в понеделник определя престъпленията, извършени от Улемек, като конспирация за целите на антиконституционни актове. Говорителката на съда Весена Дабич отбеляза, че Улемек и Йованович, които получиха максимални присъди, сега в 15 дневен срок могат да обжалват, ако решат, а Върховният съд след това ще се събере, за да реши делото.

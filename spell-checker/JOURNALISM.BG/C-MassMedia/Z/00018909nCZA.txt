ЕС призна официално независима Черна гора
					13/06/2006
					ЕС и още много страни, между които България, Хърватия, Македония и Турция, признаха в понеделник Черна гора като независима държава.
					(AП, АФП, ДПА, ЮПИ, АКИ, ХИНА, Макфакс, Агенция София Нюз, СТК, МТИ, СЕЕ Сикюрити Монитор, Уеб сайт на австрийското председателство на ЕС - 12/06/06)
 
					 
						
"Смятам, че Република Черна гора ще играе важна роля в укрепването на стабилността и интеграцията на Западните Балкани в европейските и евроатлантическите структури," заяви в понеделник (12 юни) българският външен министър Ивайло Калфин. [Гети Имиджис]
						В понеделник (12 юни) ЕС стана първата международна организация, която официално призна Черна гора като независима държава, давайки зелена светлина на 25-те страни членки на блока да установят двустранни дипломатически отношения с Подгорица. 
						"ЕС и неговите страни членки решиха, че ще продължат да развиват отношенията си с Република Черна гора като със суверенна и независима държава," заявиха външните министри в изявление след срещата си в Люксембург. Те призоваха Сърбия и Черна гора "да потърсят пряк и конструктивен диалог относно бъдещите си отношения". Отбелязвайки готовността на Брюксел да подкрепя диалога между двете страни, висшите дипломати потвърдиха също "европейската перспектива на Западните Балкани". 
						В черногорския референдум за независимост на 21 май 55,5 % от регистрираните избиратели подкрепиха прекратяването на хлабавия съюз на адриатическата република със Сърбия. На 3 юни черногорският парламент потвърди резултата с декларация, провъзгласяваща независимостта на страната. 
						Сърбия още не е признала официално Черна гора като суверенна държава, макар че парламентът й прие решение, с което определя Република Сърбия за наследник на държавния съюз. 
						Решението на външните министри от ЕС дойде часове, след като Хърватия стана първата бивша югославска република, признала независимостта на Черна гора. Първата страна в света, която реши да признае новата държава, бе Исландия, която го направи на 8 юни. Швейцария последва примера й на следващия ден, а признанието на Русия дойде в неделя. 
						България, Латвия, Малта, Македония и Турция признаха суверенитета на Черна гора в понеделник. Към тях се присъединиха още три страни членки на ЕС: Австрия, Чешката република и Унгария. 
						"Чешката република смята, че Черна гора ще се превърне в активен член на международната общност и ще защитава принципите на мира, стабилността и демокрацията в света," заяви в свое изявление чешкото външно министерство. 
						Всички страни, които вече са обявили признаването на независима Черна гора, заявиха, че като следваща стъпка ще установят двустранни дипломатически отношения с Подгорица. България и Македония вече обявиха плановете си да открият посолства в черногорската столица. 
						Според съобщенията Съединените щати също са предприели стъпки за официалното признаване на Черна гора като независима държава. Според черногорската осведомителна агенция "Мина" американският държавен секретар Кондолиза Райс е написала писмо до черногорския външен министър Миодраг Влахович. 
						"Със задоволство Ви уведомявам, че американското правителство признава Република Черна гора като суверенна и независима държава," цитира "Мина" думи от писмото. В него се отправя и призив към Подгорица да "посрещне предизвикателствата" на защитата на свободата и да даде положителен принос в общността на нациите.

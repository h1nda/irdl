Средната заплата в Македония едва покрива разходите за храна
18/08/2003
Най-евтината кола в Македония - Юго, струва колкото 26 средни месечни заплати. Мнозина разглеждат комбинацията между високите цени и ниските заплати като фактор, допринасящ за корупционната зараза на Балканите.
От Валентин Нешовски за Southeast European Times в Скопие - 18/08/03
 
 
Резултатите от изследване върху стандарта на живот, проведено от Македонското статистическо бюро, показват, че средната месечна заплата едва стига за прехрана. Всичко останало е лукс.
Според последните данни средната заплата в Македония през май е била 191 евро, увеличение с 0.2 % в спрямо април.
Статистиците представят също и резултати за месечните разходи за издръжка от т.нар. "потребителска кошница" - основните хранителни продукти, включително хляб, мляко и млечни произведения, месо, олио, захар, зеленчуци, плодове и напитки, възлизат средно на 169 евро през май.
Това означава, че обикновените македонци харчат повече от 90 % от месечната си заплата за храна, като за всичко друго остават 22 евро, включително сметки за ползвана енергия, облекло, обзавеждане, уреди и развлечение.
Сравнението между данните, представени от бюрото и цените на продуктите в магазините дава точна представа за начина на живот. Без да се взема предвид цената на храната, средната заплата на македонския гражданин би стигнала колкото да се закупи единична мебел, докато 21-инчов телевизор струва 1.4 пъти повече от средната заплата. Най-евтината кола, Юго, възлиза на 26 средни месечни заплати.
Според икономисти тези данни показват защо потреблението е толкова слабо. Търговците на дребно в Македония се оплакват от слаб оборот на основни стоки като дрехи, мебели, уреди и автомобили.
Има огромна разлика между жизнения стандарт в Македония и този в ЕС. Гражданин на дадена страна, член на ЕС, харчи само 17 % от своята заплата за храна. С изключение на Гърция, цените и заплатите не се различават особено в балканските държави. С други думи стандартът на живот на Балканите е много нисък и гражданите живеят под прага на бедността.
Според източници от македонското вътрешно министерство (МВР) това е една от причините за високото равнище на корупция в региона. Значителен дял от т.нар. "малка" корупция се отнася за длъжностни лица с относително ниска позиция в администрацията. Те имат ниски заплати и могат да предложат дребни услуги срещу дребно заплащане. Корупцията по висшите етажи на държавния апарат представлява дори по-голям проблем, но според представители на МВР се проследява често пъти по-трудно.

Белград и Прищина подновяват техническия диалог
					23/11/2011
					Преговарящите се завърнаха на масата на преговорите тази седмица в Брюксел, седем седмици след като размириците на граничните КПП спряха процеса.
					От Игор Йованович и Линда Карадаку за Southeast European Times от Белград и Прищина -- 23/11/11 
 
					 
						
Въпросът за граничните пунктове е един от основните проблеми, които Белград и Прищина трябва да решат. [Ройтерс]
						Делегациите, представляващи Белград и Прищина, постигнаха в понеделник (21 ноември) споразумение за взаимно признаване на дипломите за висше образование. 
						ЕС, който посредничи в преговорите, потвърди, че след споразумението, постигнато по принцип на 2 юли, "двете страни са се споразумели да помолят Асоциацията на европейските университети да заверява дипломи, издавани от университетите на всяка от страните, за ползване от другата, във връзка с продължаване на образованието и/или заемане на обществена длъжност." 
						Дукаджин Пуповци, директор на Косовския център за образование, не вярва Косово да извлече голяма полза от това споразумение, което по-скоро ще послужи на сърбите от Прешевската долина и други сръбски граждани, които са учили в Косово. 
						"Все пак зависи от сръбската страна: доколко сериозни са нейните намерения и дали тя ще приеме дипломите, след като те бъдат заверени от Асоциацията на европейските университети," каза Пуповци за SETimes. 
						Страните, които се срещат в Брюксел, имат и други въпроси в дневния ред, включително представителството на Прищина в регионални сдружения, гражданския регистър, интегрираното управление на границите при контролните пунктове между Косово и Сърбия. Тези технически преговори бяха преустановени на 27 септември след сблъсъците между сърби и военнослужещи от КФОР на граничния пункт "Ярине" в Северно Косово. 
						Белград и косовските сърби след това обявиха, че присъствието на косовски митнически служители на северните ГКПП-та е неприемливо, а местните сърби издигнаха барикади пред пунктовете в знак на протест. Междувременно диалогът с Прищина се превърна в условие за това, Белград да получи статут на кандидат-член на ЕС на 9 декември - когато Съветът на ЕС трябва да вземе решение по въпроса. 
						След преговорите в Брюксел ръководителят на белградския екип Борислав Стефанович каза, че неговата делегация е направила, каквото може, за да се постигне споразумение, но не знае дали това ще бъде достатъчно за даването на зелена светлина за кандидатурата на Сърбия за членство в ЕС. 
						"Във всеки случай от нас зависи да направим всичко, не заради някакви крайни срокове или кандидатурата, а по-скоро защото тези проблеми са налице от дълго време и защото имаме остра, неотложна криза в Северно Косово и Метохия," каза Стефанович. 
						Той добави, че други решения не са били постигнати, защото Прищина е настоявала те да отразяват държавността на Косово, което Сърбия не може да понесе. 
						Ръководителката на косовската делегация, Едита Тахири, изглежда призна това, казвайки пред местните медии, че между Прищина и Белград остават дълбоки концептуални различия. 
						Стефанович се изрази така: "Мога да кажа, че приключихме този кръг с конкретно споразумение, което не бе проста работа, и се оказа истина, че не сме приели нищо от това, което Прищина помпозно бе обявила като признание за държавна граница." 
						Преподавателят в белградския Факултет по политология Предраг Симич каза за SETimes, че проблемите в Косово са много сложни и че недостатъчното време налага допълнително ограничение. 
						"От една страна, сесията на Съвета на ЕС и решението за кандидатурата на Белград наближават, а от друга страна, наближават и общите избори в Сърбия. Работата при толкова сбит график носи рискове както за преговарящите, така и за отношенията между Белград и Прищина," каза Симич. 
						Опозицията в Сърбия обаче използва преговорите, за да обвини властите, че признават независимостта на Косово, само и само да запазят позициите си пред европейските власти. 
						"Ако получим кандидатурата, тя няма да означава нищо за икономическото и останалото развитие на страната. Ако не я получим, пак нищо. Окончателният резултат от преговорите е Сърбия да се откаже от Косово и Метохия," казва заместник-председателят на Демократическата партия на Сърбия Слободан Самарджич.

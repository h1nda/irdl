Италия и страните, поканени да се присъединят към ЕС, подкрепят кандидатурата на Хърватска
21/01/2003
По време на среща на върха в Загреб, премиерите на Италия, Унгария и Словения обещаха пълна подкрепа за надеждите на Хърватска за бързо присъединяване към евро-атлантическите структури.
(ХИНА - 19/01/03 - 16/01/03; Хувърс, Макфакс - 17/01/03; EurActiv - 15/01/03)
 
 
По време на среща на четиристранната група в Загреб в петък (17 януари), премиерите на Италия, Унгария и Словения обещаха пълна подкрепа за надеждите на Хърватска за бързо присъединяване към евро-атлантическите структури. Те също така постигнаха споразумение за укрепване на отношенията по отношение процеса на интеграция и разширяване на икономическите връзки между страните от групата. Лидерите поеха ангажимент за постигане на по-близко сътрудничество и в други области, включително отбраната и мироопазващите операции, борбата с организираната престъпност, защита на околната среда, науката и културата.
"Ние силно подкрепяме процеса на европейска интеграция и сме сигурни, че сътрудничеството между членовете на четиристранната група ще направи интеграционния процес още по-значим", заяви министър-председателят на Хърватска Ивица Рачан на съвместна пресконференция с неговите колеги от Италия, Унгария и Словения - Силвио Берлускони, Петер Медеши и Антон Роп.
Подчертавайки, че приемането на Хърватска в ЕС и НАТО е от ключов интерес за групата, премиерът на Унгария Медеши заяви, че участниците в срещата са излезли с предложение за разработването на пред-присъединителна програма за Хърватска, която да подпомогне нейните усилията за интеграция.
"Имайки предвид намерението на Хърватска за присъединяване към ЕС, те [премиерите] потвърждават пълната си подкрепа за Хърватска по време на този процес", се казва в съвместното изявление.
Изявлението, наречено Загребска декларация, призовава ЕС да разгледа на предстоящата си среща предоставянето на повече стимули за балканските страни, стремящи се към членство в съюза. Десет поканени страни, включително Унгария и Словения, ще подпишат договори за присъединяване на срещата на високо равнище през април, която ще се проведе в Солун.
Четиристранната група е създадена през 1996 г. по инициатива на Италия. В началото тя е представлявала тристранна формация, включваща Италия, Унгария и Словения. Хърватска се присъединява по време на срещата в Италия през септември 2000 г., а през 2002 г. е председател на дейността на групата. През 2003 г. председател ще стане Словения. Според Роп главните цели на словенското председателство ще бъдат икономическото сътрудничество и регионалното развитие.
Междувременно, Хърватска се надява да получи начална дата за започване на преговори през 2005 г. и да ги завърши в рамките на една година, така че да може да се присъедини към ЕС през 2007 г., е заявил хърватският министър за европейска интеграция Невен Мимица, цитиран от македонската новинарска агенция Макфакс. Той е добавил, че Загреб ще подаде молба за членство в близките седмици.
В понеделник хърватският премиер Рачан започна обиколка из европейските столици, за да засили подкрепата за кандидатурата на неговата страна. В Берлин той се срещна с канцлера Герхард Шрьодер, след което нарече Германия силен поддръжник на присъединяването на Хърватска към ЕС. Той покани Шрьодер да посети Хърватска, за да обсъдят формите на сътрудничество.

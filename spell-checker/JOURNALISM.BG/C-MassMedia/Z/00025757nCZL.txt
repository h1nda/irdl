Турското правителство отложи промяната на член 301
					11/03/2008
					 
						АНКАРА, Турция -- Източници от управляващата Партия на справедливостта и развитието (ПСР) заявиха, че очакваните промени в член 301 от Наказателния кодекс са били отложени, съобщи информационната агенция "Джихан" в понеделник (10 март). Правителството бе обвинявано, че бави промените в член 301, който инкриминира всяка обида на държавата, правителството и военните в страната. ЕС отдавна подчертава, че този член е пречка за свободата на словото и настоява за промяната му. 
						"Джихан" съобщава, че промените са били отложени, защото опозиционната Партия на националистическото движение, която наскоро подкрепи конституционните промени, предложени от ПСР, с които се премахва забраната за носене на мюсюлмански забрадки в университетите, е срещу всякакви промени в текста на този член. Основната опозиционна Републиканска народна партия и Демократичната лява партия също са против промяната на член 301. (Заман - 11/03/08; Джихан - 10/03/08)

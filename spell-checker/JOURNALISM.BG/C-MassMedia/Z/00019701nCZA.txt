Българският премиер представи отчет за първата година от управлението на правителството
					24/08/2006
					В отчет за първата година от управлението на правителството в сряда българският премиер Сергей Станишев изтъкна като две от основните постижения на кабинета през изминалите 12 месеца политическата и финансовата стабилност.
					(София Ехо - 24/08/06; AП, АФП, БНН, БНР, Агенция София Нюз, София Ехо, Макфакс, Дневник, Медиапул, Българско правителство - 23/08/06; AП, Агенция София Нюз, Reporter.gr - 22/08/06)
 
					 
						
Независимо от положителното икономическо развитие през изминалата година България все още не е достатъчно конкурентоспособна, каза премиерът Сергей Станишев. [Гети Имиджис]
						Премиерът Сергей Станишев представи в сряда (23 август) отчет, в който политическата и финансовата стабилност бяха посочени като основни постижения на кабинета за изминалите 12 месеца. 
						Българската социалистическа партия (БСП), която спечели неубедителна победа на парламентарните избори през юни 2005 г., сформира на 16 август миналата година управляваща тристранна коалиция с центристкото "Национално движение Симеон Втори" (НДСВ) и етническото турско Движение за права и свободи. Като лидер на БСП Станишев оглави правителството и обеща да положи всички усилия за подготовката на страната за присъединяване към ЕС на 1 януари 2007 г., според предвидения график. 
						На 26 септември се очаква Европейската комисия (ЕК) да публикува окончателния си доклад за готовността на България за членство в ЕС и да определи дали страната трябва да бъде приета в срок. Ако ЕК заключи, че България не е успяла да изпълни своите ангажименти, включително в областта на борбата с организираната престъпност и корупцията, тя би могла да препоръча членството да бъде отложено с една година. 
						Като обеща по-нататъшни мерки в борбата срещу организираната престъпност и корупцията, Станишев изрази в сряда увереност, че България ще се присъедини към 25-членния блок през януари и това ще даде възможност на страната му да подобри своята икономика, инфраструктура, връзките с обществеността и публичната администрация. 
						През първите седем години на членството се очаква България да получи финансиране от ЕС в размер на 11 милиарда евро. Възможно е обаче тя да не съумее да усвои тези ресурси, ако не внедри "ефективни и прозрачни" процедури, цитира АФП думите на премиера. 
						Отчетът за първата година от управлението на кабинета, съдържащ 101 страници, екземпляри от който бяха раздадени на журналистите, очертава като някои от положителните събития през изминалите 12 месеца увеличението на чуждите инвестиции и икономическия растеж. 
						България е привлякла рекордните 1,4 милиарда евро преки чужди инвестиции през първите пет месеца на 2006 г., в сравнение с 810 млн. евро за същия период на миналата година. Ако сегашните тенденции се запазят, преките чужди инвестиции за цялата 2006 г. може да достигнат 2,3 милиарда евро, каза пред репортерите Станишев. Икономическият растеж за първото шестмесечие на годината се изчислява на 5,6 %. Прогнозният 3-процентен бюджетен излишък се очаква да спомогне за преодоляване на потенциалните рискове, пред които може да бъде изправена икономиката на страната. 
						"За икономиката съществуват известни рискове, най-сериозният от които е дефицитът по текущата сметка ... което означава, че нашата икономика не е достатъчно конкурентоспособна," цитира АП думите на Станишев пред репортери в сряда. 
						Българският финансов министър Пламен Орешарски заяви във вторник, че очаква дефицитът по текущата сметка да достигне между 14 % и 15 % от БВП в края на тази година, а годишният процент на инфлацията да достигне 6,6 %, което е над бюджетните прогнози за 5,8 % инфлация. 
						Станишев бе убеден обаче, че страната ще съумее да "удържи инфлацията под контрол" и да намали инфлационния натиск през следващите две години. 
						Независимо от стабилните икономически показатели през последните години обаче доходите остават ниски, каза премиерът, признавайки, че страната ще бъде най-бедната от всички страни, членки на ЕС. Той се опита да разсее прекомерно оптимистичните очаквания, че обстановката рязко ще се подобри веднага щом България се присъедини към блока. 
						"Не трябва да създаваме илюзията, че на 1 януари 2007 г. ще осъмнем в страна с ремонтирани пътища и европейски заплати," каза той.

Адриатическо-йонийската инициатива подпомага регионалното сътрудничество 
					23/12/2004
					Едногодишното черногорско председателство на Адриатическо-йонийската инициатива предостави на републиката значителни възможности да представя проекти, насочени към поощряване на регионалното сътрудничество. Срещата на инициативата миналия месец привлече 200 участника.
					От Антонела Кръстович за Southeast European Times от Подгорица - 23/12/04
 
					 
						
Целта на инциативата е да изгради връзки между крайбрежните страни на двете морета за постигане на политическа и икономическа стабилност в региона чрез сътрудничество при решаването на конкретни проблеми. [АЙИ]
						Срещата на Адриатическо-йонийската инициатива (АЙИ) миналия месец привлече 200 участника. На двудневната конференция в Пръжно, Черна гора, те обсъждаха въпроси, свързани с екологията, икономиката, транспорта, туризма, културата, образованието и борбата срещу организираната престъпност. 
						Целта на АЙИ е да изгради връзки между страните по адриатическото и йонийското крайбрежие, за постигане на политическа и икономическа стабилност в региона чрез сътрудничество при решаването на различни проблеми. Седем страни -- Албания, Босна и Херцеговина, Хърватия, Гърция, Италия, Словения и Сърбия и Черна гора -- участват в АЙИ, която ще се председателства от Черна гора до май 2005 г. Едногодишното председателство предостави на Подгорица значителни възможности да представя, подкрепя и внася проекти за поощряване на регионалното сътрудничество. 
						Дейностите на инициативата са разделени между няколко кръгли маси. На конференцията в Черна гора кръглата маса за икономика, туризъм и сътрудничество между малките и средни предприятия (МСП) обсъди увеличаването на подкрепата за МСП в Словения, италианския фонд за финансиране на двустранни и многостранни програми в страни от АЙИ, които не са членове на ЕС, както и други теми. Кръглата маса за туризъм включваше презентации за Италиано-черногорската академия по туризъм, гръцката система за образование и обучение в областта на туризма, развитието на човешките ресурси в словенската туристическа индустрия и насърчаването на услугите и търговията в Средиземноморския басейн и на Балканите. Заключителните презентации бяха съсредоточени върху интегрираното управление на крайбрежната зона и развитието на морския туризъм в Черна гора. 
						Темите на другите кръгли маси на инициативата включват сътрудничество в транспорта и корабоплаването, култура, образование, опазване на околната среда и устойчиво развитие, както и борба срещу организираната престъпност. Срещите на кръглите маси се провеждат ежегодно - през есента и пролетта; следващата среща ще бъде през март. 
						АЙИ бе официално създадена на конференция по Развитие и сигурност на адриатическо-йонийския регион, проведена в Анкона, Италия, през май 2000 г. Ръководният й орган е Съветът на външните министри (Адриатическо-йонийски съвет), чийто дневен ред се изготвя на периодични срещи на националните координатори. Съветът на АЙИ включва външните министри на страните членки и представител на ЕС. 
						Едногодишното председателство се сменя на ротационен принцип всеки май по азбучен ред на членовете. Хърватия ще поеме председателството през май 2005 г.

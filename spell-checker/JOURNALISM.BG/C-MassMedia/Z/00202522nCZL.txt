Новина от последния час: Председателството на ЕС обяви, че България и Румъния няма да се присъединят към шенгенската зона през март 
		24/02/2011
		 
			БУДАПЕЩА, Унгария – България и Румъния няма да се присъединят към шенгенската зона следващия месец, става ясно от изявление на унгарското председателство на ЕС от четвъртък (24 февруари). То бе публикувано, след като министрите на вътрешните работи одобриха докладите за готовността на двете балкански страни за присъединяване. Румъния е изпълнила всичките седем изисквания за влизане в зоната, докато България е изпълнила шест от тях, показват докладите. Тъй като двете страни бяха приети в ЕС заедно през 2007 г., никоя от тях не може да бъде приета в 25-членната безвизова зона, докато и двете не изпълнят условията за членство. 
			Отбелязвайки, че присъединяването на Румъния и България остава приоритет за Будапеща, унгарското председателство заяви, че ще продължи да работи в „тясно сътрудничество с всички страни членки за намиране на решение, приемливо за всички заинтересовани страни”. Франция и Германия неотдавна се противопоставиха на приемането им, обосновавайки се с опасения от потенциална корупция по външните граници на ЕС. Според съобщенията Париж и Берлин сега работят върху нов пакет от критерии за приемането на двете страни, обвързвайки го с борбата срещу корупцията. Според „РФЕ Румъния” Холандия също обмисля пътна карта за двете балкански държави. През юни се очакват нови преговори по тяхното присъединяване (Унгарско председателство на ЕС, Dnevnik.bg, ДПA, Агенция София нюз, РФЕ Румъния, Агерпрес - 24/02/11)

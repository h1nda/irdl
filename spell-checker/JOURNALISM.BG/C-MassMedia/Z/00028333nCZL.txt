Седем заподозрени поддръжници на Зуплянин ще бъдат разпитани в съд в Белград
					10/11/2008
					 
						БЕЛГРАД, Сърбия -- Районният съд в Белград ще изслуша седем души в понеделник (10 ноември), за които се подозира, че са помагали на заподозрения в извършване на военни престъпления Стоян Зуплянин да се укрива от правосъдието, заяви говорителят на съда Ивана Рамич за "Танюг". Прокурорите за военни престъпления поискаха разследване на седмината заподозрени на 30 октомври на основата на подозрения, че са помагали на Зуплянин да се укрива в продължение на девет години преди арестуването му през юни. Полицията най-накрая го залови близо до Белград и го предаде на Трибунала за военни престъпления в Хага заради престъпления, извършени в Босна и Херцеговина през 1992 г. 
						Други новини -- Заместник-председателят на Парламентарната асамблея на Съвета на Европа Александър Биберай, поиска от ООН да разследва геноцида, извършен от сърби в Косово. Биберай и делегация на Европейския съвет се срещнаха в петък с Франсис Денг, специален съветник на ООН за предотвратяване на геноцида и масовите жестокости. Биберай поиска от ООН да разследва геноцида на албанци в Косово, ръководен от сърби, където според него сърбите са избили повече от 10 000 души и където хиляди все още се водят изчезнали. (Блиц, Taнюг - 10/11/08; Коха Диторе, Експрес, Косова Сот - 09/11/08)

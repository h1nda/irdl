Продължава скандалът във връзка със засекретените сръбски документи
					25/04/2007
					Дали тайна сделка на главния прокурор на ООН Карла дел Понте е попречила на Международния съд (МС) да разгледа важни доказателства по делото за геноцид, заведено от Босна и Херцеговина срещу Сърбия? Дел Понте отрича, като твърди, че МС е трябвало да реши какви доказателства иска да види.
					От Антонио Пърленда за Southeast European Times от Сараево – 25/04/07
 
					 
						
Главният прокурор на ООН Карла дел Понте. [Гети Имиджис]
						След писмото, изпратено миналата седмица от заместник-прокурора по делото срещу Слободан Милошевич, Джефри Найс, втори хагски прокурор критикува главния прокурор на ООН Карла дел Понте, като я обвини, че е "некомпетентна". 
						Прокурорът Марк Атила Хоаре каза пред сараевския ежедневник "Дневни Аваз" в понеделник (23 април), че Дел Понте "не знае как да сключва политически сделки". 
						"Карла дел Понте не е особено обигран човек. Тя не си пада по политическите игри и никога не е била особено добра в тях. В един момент се е оказала в такава ситуация, че не е искала да я обвинят в антисръбско отношение," каза Хоаре. 
						Когато Сърбия е отказала да сътрудничи, Дел Понте се е съгласила на сделки, в които е допуснала грешки, смята той. 
						Писмото на Найс, изпратено до ежедневника "Ютарни Лист", обвинява Дел Понте, че не е допуснала важни доказателства за Сърбия и ролята й в конфликтите от 1992-1995 г. 
						В него той пише, че Дел Понте е сключила тайна сделка с Белград за запазване на секретния статут на някои важни документи. Той добавя, че липсата на документи е била фактор при взетото неотдавна решение на Международния съд (МС), което освободи Сърбия от пряка отговорност за геноцида в Сребреница. 
						Дел Понте отхвърли обвиненията, като каза, че те произтичат от недостатъчно разбиране на съдебните процеси. "МС и МНСБЮ са две напълно отделни правни институции," каза тя пред местната преса. "При съдебните дела в МС отговорност на МС е да реши какви доказателства ще разглежда и какви документи ще изисква. Това не е и не може да бъде отговорност на МНСБЮ или на неговия прокурор." 
						Босненският член на тристранното председателство на Босна и Херцеговина (БиХ), Харис Силайджич, каза, че писмото на Найс доказва, че МС не е получил необходимите доказателства. 
						"Нашият правен екип е документирал този факт по време на процеса в МС и категорично е поискал от МС да разпореди на Сърбия да представи всички документи от нейния Върховен съвет за отбрана в Белград," каза той. 
						Съветът за сигурност на ООН е длъжен да разследва случая и да нареди на Сърбия да представи документите, каза Силайджич. Но той добави, че сръбският член на президентството, Небойша Радманович, може да попречи на БиХ да изпрати подобно искане до ООН. 
						Радманович каза, че е готов да обсъди въпроса. "Някой ще трябва да представи всички възможни документи," каза той. "Нека да разгледаме въпроса на заседание на председателството и да се вземе решение." 
						Хърватският член на председателството, Желко Комшич, каза, че сега е ред на съседна Хърватия -- която също е завела дело за геноцид срещу Сърбия -- да поиска всички важни документи да бъдат представени на МС. 
						"Хърватия трябва да използва всички налични механизми на съответните международни институции и да поиска всички протоколи от заседанията на Върховния съвет за отбрана в Белград, от началото на конфликта в Словения до Дейтънското мирно споразумение," каза Комшич.

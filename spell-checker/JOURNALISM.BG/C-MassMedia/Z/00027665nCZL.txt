Ляич е оптимист по отношение на доклада на Брамерц
					08/09/2008
					 
						БЕЛГРАД, Сърбия -- Ръководителят на националния съвет на страната за връзки с Трибунала на ООН за военни престъпления, Расим Ляич, заяви в неделя (7 септември), че е оптимистично настроен по отношение на бъдещия доклад за сътрудничеството на Сърбия с Трибунала за военни престъпления в Хага. "Очаквам... главният прокурор Серж Брамерц да даде положителна оценка на сътрудничеството на Сърбия", заяви Ляич пред репортери и добави, че той очаква министрите на ЕС също да дадат благоприятна оценка. Брамерц започва двудневно посещение в Белград в сряда и ще представи доклада си за сътрудничеството на Сърбия с трибунала по-късно този месец. Сръбските официални представители настояват, че арестуването през юли на бившия босненски сръбски лидер Радован Караджич е доказало, че Белград възнамерява да изпълни задълженията си към трибунала, което е ключово условие за продължаването на процеса на интеграция в ЕС. Няколко страни-членки на ЕС обаче настояват, че Сърбия трябва първо да арестува и екстрадира останалите укриващи се от правосъдието военнопрестъпници Ратко Младич и Горан Хаджич. (Б92, Бета, РТС - 07/09/08)

Турците са разгневени от забраната на сайтове на "Гугъл"
					15/06/2010
					Турски активисти са започнали правна процедура срещу скандалния ход на правителството да блокира услугите на "Гугъл". 
					От А. Шимшек за Southeast European Times -- 15/06/10
 
					 
						
Доцент Яман Акдениз. [Снимка: Айхан Шимшек]
						Решение на турското правителство да блокира услугите на "Гугъл" предизвика негодуванието на милиони потребители на интернет и подложи на критичен поглед националното законодателство за интернет. 
						Като част от наложената забрана на сайта "YouTube" по-рано този месец правителството наложи тотална забрана на IP адресите, които се използват от сайта за споделяне на видеозаписи. "YouTube" обаче е собственост на "Гугъл Инк.", а гигантската търсачка използва разнообразни динамични IP адреси. 
						В резултат на това редица различни услуги - като Google Analytics, Docs, Translate и Books - сега са блокирани в Турция. 
						 Потребителите на интернет и активистите са разгневени. Продължаващата кампания срещу цензурирането на интернет е привлякла хиляди привърженици, включително представители на НПО и интернет сайтове. 
						Двама активисти за киберправа, доцент Яман Акдениз от правния факултет към Университета "Билги" и асистент Керем Алтъпармак от факултета по политология към Университета в Анкара, са внесли иск в Европейския съд за правата на човека за отмяна на скандалната забрана. 
						 "Тази тотална забрана върху IP адреси и ограничения за достъп до услугите на "Гугъл" е нарушение на елементарни свободи - свободата на общуване и правото на информация, които са гарантирани и от турската конституция," каза Акдениз за SETimes. Забраната върху "YouTube" датира от 2008 г., когато съд в Анкара постанови, че различни видеозаписи публикувани на сайта, са обидни към основателя на модерна Турция, Мустафа Кемал Ататюрк. 
						В този период само три IP адреса се свързваха с "YouTube" и само те бяха блокирани. Макар че десетте обидни видеозаписа са недостъпни от Турция, тоталната блокада върху "YouTube" продължава. 
						 "Трудностите в достъпа до някои от услугите на "Гугъл" в Турция очевидно е свързан с продължаващата забрана върху "You Tube". Работим за възстановяване на услугите ни възможно най-скоро," каза за SETimes говорителят на "Гугъл" Джордан Нюман. 
						Подложено на тежка критика, правителството обвини "Гугъл Инк.", че е променил конфигурациите си, смесвайки IP адресите на "YouTube" със сайтове на "Гугъл". 
						Правителството настоява също така интернет гигантът да се регистрира в Турция, да оперира съгласно турските закони и да плаща данъци в страната. Финансовото министерство иска данъци от порядъка на 15,1 млн. евро. 
						 "Гугъл" трябва да се подчинява на законите на Турция," каза миналата седмица министърът на транспорта и далекосъобщенията Бинали Йълдъръм. "Ние правим големи крачки към превръщането на Турция в информационно общество. Нямаме никакво намерение да блокираме интернет," каза той. 
						С около 18 милиона интернет потребители, сайтовете на "Гугъл" се нареждат като най-голямата собственост в Турция с над 16 милиона посетители през април 2009 г., 90 % от онлайн населението на страната. 
						 "Гугъл" е жизнено важен източник на информация," каза Акдениз. "Услугите на "Гугъл" носят големи обществени ползи. Настоящият проблем не може да се свежда до проблем с една компания," каза той. 
						"Сегашните ограничения на интернет в Турция са абсолютно нарушение на елементарните свободи, гарантирани от конституцията и международните конвенции. Сегашната практика на ограничения е неприемлива както от законова, така и от политическа гледна точка," каза Алтъпармак за SETimes.

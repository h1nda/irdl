Кипърските турци протестират пред ООН заради петролните сондажи на кипърските гърци
					05/12/2008
					 
						НИКОЗИЯ, Кипър -- Кипърският турски лидер Мехмет Али Талят е изпратил писмо до генералния секретар на ООН Бан Ки Мун, в което протестира срещу нефтопроучвателните мисии на кипърските гърци в Средиземно море, предадоха медиите в четвъртък (4 декември). Писмото е последният ход в размяната на удари заради петролните сондажи, която се развихри между Кипър и Турция миналия месец.
						Едностранните действия на кипърската гръцка страна нарушават правата на кипърските турци и пречат на сегашния процес на обединяване на острова, заявява Талят в писмото си. Кипърският президент Деметрис Христофиас внесе две оплаквания в ООН, обвинявайки Турция, че пречи на работата на изследователските кораби в кипърската изключителна икономическа зона.
						Също в четвъртък кипърското гръцко правителство отново подчерта своето намерение да продължи с нефтопроучвателните мисии независимо от протестите на Турция и на кипърските турци. „Ние ще упражняваме нашите суверенни права и няма да спрем или се откажем от тези права в полза на никого,” заяви министърът на търговията, промишлеността и туризма Антонис Пасхалидес. (Хюриет, АФП, Ройтерс, Си Ен Ей - 04/12/08)

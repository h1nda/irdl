Пожар бушува на гръцки остров 
					22/07/2010
					 
						АТИНА, Гърция -- Въпреки силните ветрове пожарникарите са успели да овладеят пожара на остров Самос късно вечерта в сряда (21 юли). Силните ветрове разпалиха горския пожар и наложиха евакуацията на военна база, намираща се на 500 метра от пламъците. Властите са изпратили специални части на острова, които ще продължат да следят ситуацията, която е типична за горещите летни месеци. 
						Други новини -- Диспечерите от контрола на въздушното движение съобщиха в сряда, че ще започнат 24-часова стъпаловидна стачка от неделя. Те заявиха, че се нуждаят от повече персонал и по-ново оборудване, за да изпълняват трудовите си задължения. Правителството заяви, че не може да си позволи подобни разходи, като се има предвид финансовата криза в страната. Съобщението дойде, след като членове на държавната „Хеленик Постбанк” проведоха демонстрация в сряда в Атина във връзка с предложеното поглъщане на тяхната институция от частната „Пиреус Банк”. Междувременно стачкуващите лекари в болниците проведоха демонстрация срещу съкращенията в Националното здравно обслужване. (АП, Ройтерс, БТА - 21/07/10)

Няколко души бяха арестувани след бомбен атентат в БиХ
					28/06/2010
					Един полицай беше убит, а петима бяха ранени при бомбена експлозия в полицейско управление в централния босненски град Бугойно в неделя. До момента във връзка с инцидента, който властите определиха като „терористичен акт”, са арестувани най-малко четирима души.
					(Б92, Осведомителна агенция Тренд, Ослободжение, Дневни Аваз - 28/06/10; АП, АФП, Ройтерс, ДПА, Би Би Си, Гласът на Америка, РСЕ/РС, Ал Джазира, Б92, Полицейска мисия на ЕС в БиХ - 27/06/10)
 
					 
						
Полицейски служители стоят пред пострадалия участък в Бугойно в неделя (27 юни). [Гети Имиджис]
						Няколко души бяха арестувани във връзка с бомбения атентат в неделя (27 юни) преди разсъмване в полицейски участък в Бугойно, Централна Босна и Херцеговина (БиХ), при който беше убит един полицай, а най-малко петима бяха ранени, един от които е в критично състояние. 
						Според местните медии Харис Чаушевич, първият от най-малко четиримата задържани заподозрени във връзка с инцидента, е последовател на радикалната ислямска секта на уахабитите. 
						Той беше арестуван при опит за бягство от мястото на мощната експлозия, която вдигна във въздуха отломки и парчета стъкло, нанасяйки щети на сгради и превозни средства в радиус до около 300 м. Чаушевич, който според съобщенията е хвърлил по време на преследването втора бомба или граната срещу полицейския патрул, е признал, че е активирал устройството, предизвикало взрива в полицейския участък. 
						Местен източник е заявил за „Ройтерс”, че по това време, малко преди 5 ч. сутринта, в сградата е имало около 25 полицаи. 
						 По първоначални сведения устройството е било поставено в автомобил непосредствено зад полицейското управление, но тази информация не е официално потвърдена. 
						Говорителят на регионалната полиция Шефик Баручия посочи, че е възможно Чаушевич да е хвърлил бомбата в сградата. 
						Министърът на сигурността на БиХ Садик Ахметович, който посети Бугойно след инцидента, осъди атентата в неделя като „терористичен акт” и призова за бързо предприемане на мерки срещу замесените в подобни дейности лица. 
						„Терористични нападения от подобен род са заплаха за цялото общество и ние трябва да енергично да изкореним това зло, което заплашва живота на хората от нашия народ”, заяви той. 
						 Подкрепяйки думите на министъра, председателят на председателството на БиХ Харис Силайджич направи официално изявление, в което предупреди, че подобни атаки могат да влошат перспективите на страната за членство в ЕС и НАТО. 
						„Като се има предвид, че съществуването на лица и групи, които извършват подобна дейност, може сериозно да застраши интеграцията на БиХ в евро-атлантическите структури и да подпомогне силите, които й се противопоставят, необходимо е дейността на тези лица и групи в нашето общество да бъде прекратена изцяло”, заяви Силайджич. 
						Смъртоносният атентат беше осъден и от ръководителя на полицейската мисия на ЕС (ПМЕС) Щефан Фелер. Той заяви, че неговите служители ще наблюдават разследването на инцидента и са готови да предоставят всякакво съдействие, в случай че то е необходимо на органите на БиХ. 
						„Това е изключително сериозен инцидент”, посочи Фелер в изявление. „Силно съм обезпокоен от този ужасен акт на насилие, кой доведе до смъртта на един полицейски служител. Отправяме нашите мисли, молитви и дълбоко съчувствие към семейството и приятелите на загиналия полицай и ранените служители на закона.” Той обаче отправи и предупреждение, че на този ранен етап от разследването не трябва да се спекулира с мотивите за нападението. 
						„Твърде рано е да се правят предварителни заключения какво точно се е случило и защо”, подчерта Фелер.

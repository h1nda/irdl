Решението на македонски съд за ограничаване на лустрацията предизвика полемика
					02/02/2012
					Много граждани са загрижени, че решението на конституционния съд да изключи големи групи хора от процеса на лустрация може да доведе до по-нататъшни злоупотреби с човешките права.
					От Мишко Талески за Southeast European Times от Скопие -- 02/02/12
 
					 
						
Конституционният съд поддържа тезата, че лустрацията трябва да се ограничи до периода 1945-1991 г. и да обхваща само заемащите държавни длъжности в момента или кандидатите за обществена служба. [Мишко Талески/SETimes]
						Предварително решение на македонския конституционен съд да ограничи обхвата на проверките по закона за лустрацията, за да се установи кои граждани са сътрудничили на бившата югославска тайна полиция, предизвика разгорещен дебат. 
						Миналата седмица съдът временно блокира прилагането на 12 члена от закона за лустрацията - с което изключи от процеса на лустрация бившите длъжностни лица, журналистите, юристите и членовете на НПО, фондации и религиозни организации. Очаква се съдът да издаде окончателно решение по случая до два месеца. 
						Само настоящите държавни служители и лица, кандидатиращи се за обществена служба, сега попадат в обхвата на закона за лустрацията. 
						Съдът най-напред обяви мнението си относно закона за лустрацията преди девет месеца, каза за SETimes професор Саво Климовски от Юридическия факултет в Скопие, но след това управляващото мнозинство внесе поправки и допълнения към закона, което наложи повторен преглед. 
						Звонимир Янкуловски, професор по право в Американския колеж в Скопие, смята, че решението на съда е било неочаквано и не съвпада с правния и демократичен напредък на Македония. 
						"Законът за лустрацията в Македония е много солиден и е написан съгласно препоръките на Съвета на Европа. Нямаме проблем със закона, а с [останките от бившата] система. [Изглежда] сякаш съдът иска да оправдае шпионирането в миналото чрез своето решение," каза Янкуловски за SETimes. 
						Някои казаха, че са обезпокоени от потенциала за нови злоупотреби от сътрудниците на тайната полиция. 
						"В миналото [югославската тайна полиция] УДБ защитаваше доносниците, а сега те си имат конституционния съд," каза 48-годишният жител на Скопие Петър Траяновски за SETimes. 
						Бившият председател на съда, съдия Трендафил Ивановски, е бил сътрудник на тайната полиция и бе принуден да напусне поста си преди две години. 
						"Съдът изглежда заседнал в периода отпреди 1990 г. Очевидно съдът не е успял да оползотвори потенциалната власт да смекчава процеса [на лустрация] и възможностите за злоупотреба с него," каза Янкуловски. 
						Съдът е съставен от девет съдии, назначени от парламента с обикновено мнозинство, като мандатът им е за девет години, без право на преназначаване. 
						Македонската комисия по лустрация ще уважи съдебното решение, каза за SETimes председателят на комисията Томе Аджиев. 
						Аджиев обясни, че докато съдът не излезе с окончателно решение, ще бъдат лустрирани само случаите от периода 1945-1991 г. 
						"Ако искаме успешна лустрация, процесът трябва да бъде всеобхватен," каза той.

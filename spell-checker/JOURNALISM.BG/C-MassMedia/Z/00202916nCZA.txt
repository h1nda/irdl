Министър призова за задължително жилищно застраховане в България
					20/06/2012
					Въпреки че България се намира в район с повишена сеизмична активност, по-малко от 10 % от жилищата в страната са застраховани срещу земетресения.
					От Светла Димитрова за Southeast European Times от София – 20/06/12
 
					 
						
Съседните на България държави Турция и Румъния претърпяха катастрофални земетресения. [Ройтерс]
						Дебатът за въвеждането на задължително жилищно застраховане отново се разгоря след земетресението с магнитуд 5,8, което миналия месец разтърси гр. Перник, на около 30 км югозападно от София. 
						Трусът на 22 май, най-силният, регистриран в близост до столицата от 1858 г. насам, нанесе щети на 56 общински сгради в Перник и околните села, както и на десетки домове. 
						Десетина дни след земетресението и последвалите го стотици вторични трусове министърът на регионалното развитие на България Лиляна Павлова призова за законодателни промени за въвеждането на задължително жилищно застраховане. В момента застраховка се изисква само за държавните и общинските имоти. 
						Около 98 % от всички имоти в страната са частна собственост, което според Павлова прави България уникална в този аспект. „Като собственици трябва да се грижим за нашето... имущество“, посочи тя в интервю на 2 юни за софийската частна радиостанция „Дарик радио“. Павлова настоява всички жилища да бъдат застраховани. Към този момент само жилищата, за които има сключен договор за банкова ипотека, трябва да са застраховани, какъвто е случаят и в Хърватия и Албания. 
						Софийската адвокатка Мая Златева принципно е съгласна. 
						„Аз ще съм първата, която ще си застрахова имуществото, но не и преди да бъде подобрена законодателната рамка, която урежда тази система, така че тя да гарантира, че интересите на двете страни са еднакво защитени, а не само тези на застрахователните компании“, каза тя за SETimes. „Повечето от тях се интересуват само от това, как да ви убедят да си купите застрахователна полица. Когато обаче настъпи застрахователно събитие, не са склонни да плащат“. 
						Августина Асенова, на 40 г., безработна жителка на София, подкрепя идеята на Павлова. 
						„Да, застраховала съм дома си, включително срещу земетресения“, каза тя за SETimes. „С малката заплата, която получавах, не бих успяла да покрия сама разходите за каквато и да е по-голяма щета. Ясно е, че държавата не може да си позволи да помогне на всекиго в случай на голямо бедствие.“ 
						От втората половина на 19-и век България е била засегната от 11 земетресения с магнитуд най-малко 6,0 по скалата на Рихтер. Трусът на 18 септември 1858 г. в София, повече от 30 години преди в България да започне системно наблюдение, се описва като най-опустошителният. Смята се, че той е бил около 9 по скалата на Рихтер. 
						По данни на официалната статистика през 2011 г. в България е имало общо около 3,9 млн. жилища. Въпреки това застрахователите изчисляват, че по-малко от 10 % от тях са застраховани от собствениците за щети, причинени от различни природни бедствия, като наводнения и поройни дъждове, но не и срещу земетресения. 
						„През комунизма земетресенията бяха посочени сред природните бедствия“, каза за SETimes Анелия Ангелова, управител на софийската застрахователната брокерска компания „Вяра“. „Ето защо много хора все още вярват, че когато купуват жилищна застрахователна полица, са застраховали имуществото си и срещу земетресения. Сега обаче това е отделна полица.“ 
						Позовавайки се на данни от Комисията за финансов надзор, софийската частна телевизия бТВ наскоро съобщи, че едва 8,5 % от всички имоти в България в момента са застраховани срещу земетресения. 
						Смята се, че земетресението в Перник е предизвикало дискусия в кабинета и за евентуалното създаване на катастрофичен застрахователен пул срещу риска от земетресения, подобно на тези в съседна Румъния и Турция, където земетресенията са често срещано явление. 
						Катастрофичният пул за земетресения в Турция беше създаден след земетресението с магнитуд 7,6, което разтърси Западна Турция на 17 август 1999 г. При него загинаха повече от 17 000 души. Парламентът прие законодателство, с което направи задължително жилищното застраховане срещу земетресение. Прилагането му обаче в най-добрия случай е неравномерно. 
						Създадената през 2008 г. Схема за катастрофично застраховане в Румъния също направи задължително застраховането на жилищата срещу земетресения, свлачища или наводнения. 
					
				
			
					 
					
 
 

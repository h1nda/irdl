Върховният комисариат на ООН за бежанците призова за регионален подход към завръщането на бежанците
					26/08/2009
					 
						САРАЕВО, Босна и Херцеговина (БиХ) -- Върховният комисар на ООН за бежанците Антонио Гутерес заяви във вторник (25 август), че едно дългосрочно решение на проблема със завръщането на бежанците ще изисква обединените усилия на босненските власти и на международната общност. Гутерес каза, че е необходим регионален подход, като обясни, че това е и причината за неговата визита на Балканите. В Сараево той се срещна с членове на тристранното председателство, министър-председателите на двете автономни области, както и с министъра по човешките права и бежанците на БиХ Сафет Халилович. Халилович каза пред Гутерес, че за изминалите две години неговото министерство и другите институции, имащи отношение към проблема, са отделили 50 милиона евро за реконструкцията и електрификацията на бежанските лагери. Той добави, че са необходими десет пъти повече средства за завършването на проект за завръщане на бежанците до 2014 г. и че правителството обмисля кредитни споразумения, за да осигури финансирането. По оценки босненският конфликт от 1992-1995 г. е принудил 2,2 милиона души да напуснат домовете си. До момента са се завърнали малко над половината от този брой хора, а 117 000 души остават вътрешно разселени в страната. (РТРС, Фена, БХРТ, АФП - 25/08/09)

България цели да преодолее "цифровата" пропаст
					21/03/2005
					България стартира тригодишна програма, която ще създаде условията за преход към икономика, базирана на познанието и ще помогне на страната да настигне Западна Европа от гледна точка на съвременните информационно-комуникационни технологии. Целта e на всички студенти да се осигури възможност да овладеят умения и знанания по цифровизирани технологии, което да им позволи да търсят и намират необходимата им информация в процеса на обучение, а това на свой ред да ги направи по-конкурентноспособни, когато навлязат на пазара на труда. 
					От Светла Димитрова за Southeast European Times в София -- 21/03/05
 
					 
						
Програмите по интернет обучение ще снабдят училищата с компютри и високоскоростен интернет, за да се гарантира на учениците обучение на дигитални умения и познания. [архив]
						България стартира тригодишна програма, която ще осигури на всички училища в страната компютри и достъп до високоскоростен интернет. Проектът, който е под надслов i-Class, представлява част от усилията за преодоляване на дигиталната "пропаст" между страните от ЕС към които България планира да се присъедини през януари 2007 г. 
						Вицепремиерът и министър на транспорта и комуникациите Николай Василев обяви официалния старт на програмата на 7 март, дни след като депутатите приеха Национална стратегия и план за действие за въвеждане на информационно-комуникационни технологии (ИКТ) в българската образователна система. 
						Целта на стратегията е не просто да се снабдят всички училища с компютри и да се осигури на всички ученици достъп до интернет, но, което е по-важно, да се гарантира, че всички имат шанс да овладеят дигитални умения и познания. Най-важната цел на стратегията е да се създаде съществено нова среда, в която учениците да могат да търсят и намират информацията, от която се нуждаят и да я анализират и използват в процеса на обучение, което след това ще ги направи по-конкурентноспособни на пазара на труда. 
						Мерките, които се предвиждат в стратегията, включват и създаване на информационна мрежа, образователен портал, платформи за дистанционно обучение и база знания по всички дисциплини, както и курсове за обучение на учители като стъпка към включването на ИКТ във всички учебни предмети. 
						В края на февруари миналата година Европейската комисия (ЕК) публикува своя доклад за 2004 eEurope Progress Report 2004 по постиженията на държавите-членки на ЕС и държавите-кандидати за развитието на информационното общество. Според министерството на Василев общото заключение е, че държавите-кандидатки за членство в ЕС България и Румъния са отбелязали най-слаб прогрес сред наблюдаваните държави. Докладът освен това се фокусира върху “пропастта” между България и останалата част на Европа по отношение на ИКТ в системата на образованието. 
						Нов доклад на ЕК от февруари тази година, посочва, че делът на потребителите на интернет в България е 19.2 % от общото население на тази 7.9-милионна страна, което я поставя след всички държави-членки на ЕС, но преди Турция и Румъния. Според доклада под заглавие “Включване в интернет: Местно измерение на информационното общество:” проникването на интернет в 25-те сегашни членки на ЕС се равнява на 41.4 % от населението на Съюза. Цифрите обаче се основават на проучването на Евробарометър от юли 2003 г. и те вероятно са се променили оттогава до днес. 
						"Образованието, възрастта и доходите изглежда са най-важните променливи величини, които очертават дигиталната “пропаст”. Фактори, свързани с пола и географското положение, също показват едно значимо, макар и относително намаляло влияние върху изключването от употребата на Интернет,” се отбелязва в доклада. 
						
България ще похарчи около 70 млн. евро за осъществяване на 3-годишна програма за обучение по интернет, заяви министърът на транспорта и комуникациите Николай Василев. [Архив].
						В стремежа си да преодолее “пропастта”, разделяща България от останалата част на Европа, Министерството на транспорта и телекомуникациите стартира национална програма за интернет България през април 2004 г. Основната цел е да се създаде база за развитие на трите основни стълба на информационното общество: достъп до интернет за мнозинството от българските граждани; въвеждане на ИКТ на всички нива от образование; както и развитие на конкурентноспособен сектор на ИКТ. 
						Като част от прилагането на тази програма бяха инсталирани общо 600 компютъра в 50 училища през 2004 г. Към края на годината правителството предостави 5 млн. евро за покупката на още 7 700 компютри, които са инсталирани в 750 училища с повече от 400 000 ученици. 
						Според Василев България ще похарчи около 70 млн. евро за осъщестяване на 3-годишната програма за интернет обучение. Почти една трета от тази сума е заделена за покупката на 20 000 нови компютърни работни места тази година, когато ще бъдат изградени около 2 500 нови специални класни стаи за компютърно обучение, като всяка от тях ще бъде снабдена с сървър, принтер и скенер. През 2006 и 2007 г. ще се създадат нови компютърни кабинети. 
						Освен това, почти една трета от съществуващите 3 300 училища в страната ще имат достъп до високоскоростен интернет до края на тази година, а останалите - до края на 2006 г. През 2007 г. всички училищни компютри ще имат достъп до скорости, които са средно два пъти по-големи от тези, с които те разполагат днес. 
						Програмата за интернет обучение предвижда и специализирани курсове за обучение на почти 3 300 завеждащи на компютърни кабинети и на около 90 000 учители, така че те да могат да придобият познания и умения, които са необходими за включването на ИКТ в процеса на преподаване. 
						Осигуряването на адекватна инфраструктура, особено в зле снабдени или отдалечени райони и за групи, които са заплашени от изключване е още една мярка, която експертите на ЕС разбират като решаваща за гарантиране на европейските стандарти на социално включване и регионално сближаване. 
						Координираната обществена намеса на различни нива: европейско, национално, регионално и местно, както и постоянният ангажимент на правителствата, частния сектор и гражданското общество са все още необходими, за да се гарантира еволюцията към едно по-устойчиво общество, базирано върху познанието, се отбелязва освен това в доклада за февруари. 
						Едно от ключовите условия за успеха на една стратегия за ускорено развитие на информационните технологии, подчертават експерти от ЕС, е, че тя почива на дефиниран от конкретен контекст подход, при който целевите групи се разглеждат в тяхната географска, социална и културна среда.

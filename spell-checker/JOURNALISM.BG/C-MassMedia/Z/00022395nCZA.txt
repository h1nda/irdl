Ивица Рачан, 1944-2007
					30/04/2007
					Опозиционният лидер Ивица Рачан, ключова фигура в съвременната политическа история на Хърватия бе покосен от рак. 
					От Наташа Радич за Southeast European Times в Загреб -- 30/04/07
 
					 
						
Бившият хърватски премиер Ивица Рачан почина в неделя (29 април) от рак. [Гети Имиджис]
						Ивица Рачан, основател и дългогодишен лидер на Социалдемократическата партия (СДП) почина в неделя (29 април) на 63-годишна възраст от рак. Той почина в съня си преди зазоряване. Съпругата му Диана Плестина бе до леглото му. Последното му желание е било само семейството и най-близките му приятели да присъстват на погребението му. Поради тази причина датата на церемонията няма да бъда оповестена. 
						Рачан бе ключова фигура в съвременната политическа история на Хърватия. В началото на 1990-те години той е лидер на хърватския клон на комунистическата партия и се стреми да осъществи реформи в партията и в бивша Югославия. Силно му се противопоставят Слободан Милошевич и неговите съюзници, които доминират на последния конгрес на комунистическата партия през януари 1990 г. Словенската делегация напуска конгреса и партията и Рачан я последва. 
						Същата година той разрешава демократични многопартийни избори в Хърватия и признава резултатите, които осигуряват победа на националистическата ХДЗ. Рачан предава властта по мирен начин. 
						След загубата в изборите минават много години, преди Рачан отново да излезе на сцената. През това време той трансформира бившата хърватска комунистическа партия в социалдемократическа партия, търсейки й подходяща ниша в постюгославската политическата среда. 
						Накрая той успява начело на шестпартийната коалиция, която печели парламентарните избори през 2000 г. Рачан става премиер и повежда Хърватия към членство в ЕС и НАТО. Правителството му бе прозападно и решено да осъществи необходимите критерии за присъединяване. 
						Това, разбира се, не е никак лесно. Хърватия едва започва да се справя с военновременната си история и е изправена пред първите обвенения срещу хърватски генерали, предявени от Трибунала на ООН за военни престъпления. Коалицията започва да се разпада под напрежението и фракционните борби все повече спъват ефективността на Рачан като премиер. Той губи следващите парламентарни избори през 2003 г. и на негово място идва Иво Санадер от ХДЗ. 
						СДП и коалиционното правителство губят изборите през 2003 г. Партията на Рачан оттогава повишава влиянието си и се очакваше кандидатурата му да бъде силно предизвикателство срещу Санадер на тазгодишните избори. Болестта сложи край на тази амбиция. През януари той обяви за временното си оттегляне от политиката, вследствие на рак на бъбреците. Състоянието му се влоши и ракът засегна и мозъка му. На 11 април той се оттегли за постоянно, обявявайки че трябва да се бори за живота си. 
						След малко повече от две седмици, той си отиде. 
						Рачан оставя след себе си силно политическо наследство. Той остава един от най-популярните политици на страната и е смятан за честен и справедлив човек, който не е бил замесен в никакъв голям скандал. Макар че се смяташе, че му липсва решителност като премиер и че не е бил особено ефективен в борбата срещу корупцията, той демонстрира готовност да преговаря, да се вслушва в мнението на другите и да търси компромиси. 
						Смъртта му е шок за неговата партия и за поддръжниците й, които се редяха пред централата на СДП, за да оставят цвете или да запалят свещ в негова памет.

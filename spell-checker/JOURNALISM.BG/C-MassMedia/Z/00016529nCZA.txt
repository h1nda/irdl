Ниските лихви могат да преобразят пазара на жилища в Сърбия
					08/11/2005
					Германската "Ейч Ви Би банк" предизвика сензация, като предложи жилищни кредити с нисък лихвен процент, обвързани с швейцарския франк. Макар и длъжностни лица от сръбската централна банка да предупреждават, че схемата крие рискове, "швейцарските кредити" способстват за намаляването на лихвените проценти на пазара като цяло.
					От Георги Митев-Шантек за Southeast European Times от Белград – 08/11/05
 
					 
						
Нисколихвените кредити, обвързани със швейцарския франк, предизвикаха сензация на пазара на жилищни имоти в Сърбия, но длъжностните лица предупреждават за възможни рискове. [Фотоилюстрация на SE Times]
						След като се разпространиха като пожар из Източна и Централна Европа, жилищните кредити, обвързани с швейцарския франк, се предлагат вече и в Сърбия. По-рано през годината германската "Ейч Ви Би банк" обяви, че ще предлага дългосрочни ипотечни заеми с годишна ефективна лихва от 4,75 % -- почти два пъти по-малко от подобни кредити на пазара. 
						 Оттогава клоновете на банката са засипани с телефонни обаждания от заинтригувани потребители. Кредитите със срок на изплащане 25 години предизвикаха сензация, предлагайки възможност за закупуване на дом на много хора, които досега считаха това за изключено. 
						Колкото и изгодни обаче да изглеждат условията, потребителите може би не обръщат достатъчно внимание на текстовете с дребен шрифт, предупреждава сръбската централна банка. Националната банка на Сърбия (НБС) предупреждава обществеността за възможните рискове. 
						"Тъй като обменните курсове на динара се определят спрямо еврото, заемите в швейцарски франкове представляват голям риск, което е видно и от ниския лихвен процент", твърди НБС в своя официална публикация. Тъй като сърбите получават заплатите си в динари, заемите, обвързани с чужда валута, по правило крият рискове от обменния курс, предупреждава централната банка. Курсовете може да варират, като намаляват или увеличават реалните задължения на кредотополучателя.
						 "Кредитите са с много дълъг срок на изплащане и въпросът е дали след 20 години франкът ще се задържи на същото ниво спрямо еврото," казва управителят на НБС Радован Йелашич. 
						Деян Милкович, професор по икономика в Белградския университет, е на същото мнение. "Не вземайте кредити при такива условия," казва той. Според Милкович се очаква швейцарският франк да поскъпне по-бързо от еврото в близко бъдеще, така че банките, а не потребителите, ще пожънат печалбите от това. 
						Един от конкурентите на "Ейч Ви Би" се включи в дискусията, окачествявайки швейцарските кредити като "рискови". 
						"Ако хората се задължат с половината от заплатите си към швейцарския франк и швейцарският франк стане по-силен от еврото, тъй като ние обикновено изразяваме доходите в евро, половин месечна заплата няма да бъде достатъчна за изплащането на лихвите. Това на свой ред ще причини редица сериозни проблеми, тъй като банката ще трябва да прибегне до обявяване на ипотеката за просрочена," цитира Б92 думите на говорителя на "Райфайзен банк" Светозар Сиячич. 
						Каквито и да са мотивите "за" и "против", казват анализатори, ходът на "Ейч Ви Би" има предимството, че оказва натиск върху лихвените проценти надолу. Дългосрочните заеми в Сърбия понастоящем струват с 40 % по-малко от стойността им преди година. За банките става все по-трудно да обосновават високите лихви, които в миналото са защитавали на базата на лошия кредитен рейтинг на Сърбия. Постепенно поведението на пазара започва да се ръководи от пазарните принципи. 
						 Освен търговски кредити, чрез Агенцията за осигуряване на жилищните ипотечни заеми, която има споразумения с дузина търговски банки, се предлагат и държавни кредити.

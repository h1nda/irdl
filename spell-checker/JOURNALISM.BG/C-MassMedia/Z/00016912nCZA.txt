Конференция в Скопие разглежда ролята на регионалното сътрудничество в борбата срещу незаконния трафик 
					12/12/2005
					Международната престъпност и трафик подкопават регионалната сигурност, стабилност и икономическо развитие, каза посланикът на САЩ в Македония г-жа Джилиан Милованович при откриването на конференцията "Регионалното сътрудничество в борбата срещу незаконния трафик" в Скопие.
					(Европейски център за изследване на сигурността "Джордж Маршал" -- 12/12/05) 
 
					 
						
Посланикът на САЩ в Македония г-жа Джилиан Милованович говори при откриването на тридневната конференция. [Архив] 
						Организираната престъпност, трафикът и подобни дейности представляват сериозна заплаха за демокрацията, каза посланикът на САЩ в Македония г-жа Джилиан Милованович при откриването на конференцията "Регионалното сътрудничество в борбата срещу незаконния трафик" в Скопие, Македония, на 7 декември. 
						Тридневната конференция, която е организирана съвместно от Европейския център за изследване на сигурността "Джордж Маршал" и македонското външно министерство, привлече над 70 лидери от повече от дванадесет страни и международни организации. 
						Конференцията разгледа националните мерки -- образование, обучение, оборудване -- и политики за укрепване на сътрудничеството срещу трафика в самите страни. След това участниците обсъдиха начини за увеличаване на съвместните и общите усилия в подкрепа на борбата на международната общност срещу незаконния трафик. Накрая, което бе и най-важната цел на конференцията, бяха обсъдени начини за засилване на регионалното сътрудничество в рамките на "Адриатическата харта". 
						Като разгледа въпроса за трафика и икономическото развитие, г-жа Милованович каза: "Престъпниците могат и се възползват от свободите, характерни за демокрацията и свободните пазари. Налице са доказателства, че международната престъпност, корупция и насилие се увеличават. Също така е ясно, че трафикът подкопава регионалната сигурност, стабилност и икономическо развитие." 
						Смята се, че в световен мащаб всяка година между 600000 и 800000 души стават жертва на трафик през международните граници, отбеляза Милованович. 
						"Жертвите на трафика са принудени да проституират, да вършат тежък труд, да стават деца войници и са подлагани на други форми на принудително - всъщност истинско - робство. Прекратяването на незаконния трафик на хора е основен приоритет за Съединените щати. Нашето правителство, правоохранителните агенции и граждански организации предприемат сериозни и конкретни стъпки за предотвратяване на трафика, защита на жертвите и съдебно преследване на тези, които се занимават с трафик," каза тя. 
						Усилията на САЩ са довели до възбуждане на съдебни производства срещу близо 8000 извършители на престъпления, свързани с трафик, каза Милованович. "Тези 8000 производства са довели до над 3000 съдебни присъди в целия свят. Само миналата година 39 страни приеха нови закони срещу трафика, а други 32 страни в момента изготвят или приемат нови закони срещу трафика," каза тя. 
						Подобна проява на национална ангажираност в борбата срещу трафика е пряко свързана и със "стремежите на която и да е страна към интеграция в евроатлантическите институции, сред които ЕС и НАТО," добави тя. 
						Тъй като трафикът е международен, той трябва да бъде премахнат чрез съвместна работа с други правителства и международни организации. Конференцията подчерта, че борбата с този бич изисква силно политическо лидерство, ясни национални планове за действие, подходящо законодателство, достатъчно национални ресурси, обучение на служителите в правоохранителните и военните ведомства, ефективни наказателноправни системи и програми за защита на жертвите и свидетелите.

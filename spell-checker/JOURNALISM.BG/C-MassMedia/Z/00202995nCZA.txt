Газовите залежи могат да доведат до съвместни усилия
					17/07/2012
					Някои анализатори твърдят, че газовите залежи в Източното Средиземноморие могат да накарат Турция, Кипър и Израел да превъзмогнат политическите си различия. 
					От Ериса Даутай Шенердем за Southeast European Times от Истанбул -- 17/07/12
 
					 
						
Предполага се, че в Източното Средиземноморие има запаси от 2,8 трилиона куб. м природен газ. [Ройтерс]
						Намирането на залежи от природен газ в Източното Средиземноморие въвлече Турция, Израел и Кипър в геополитическа надпревара за енергоизточника. Според някои енергийни и политически анализатори обаче намереният газ и сходните интереси между регионалните съперници биха могли да дадат възможност за политическо помиряване. 
						От предполагаемите запаси от 2,8 трилиона куб. м природен газ в Източното Средиземноморие - равни на световното годишно потребление на природен газ - само малка част ще бъде отделена за вътрешното търсене в Израел и Кипър. 
						За да изградят тръбопроводи за износ до европейските пазари обаче, Израел и Кипър вероятно ще се натъкнат на политически препятствия от страна на Турция, докато постоянно политическо решение между кипърските турци и гърци все още остава далеч в бъдещето. 
						Сохбет Карбуз, директор по въглеводородните горива в Средиземноморската енергийна обсерватория, каза за SETimes, че тръбопровод от Кипър до Гърция през Крит "определено би създал политически проблеми с [необявените] изключителни икономически зони на Турция." 
						Най-краткият и най-евтин път да се докара газ до европейските пазари е през Турция, но Карбуз каза, че това би зависило от преговорите за обединение в Кипър. Турция не е обявила своята изключителна икономическа зона, която според международното право би й дало пълномощия за сондиране и използване на морски ресурси на разстояние 200 мили от нейното крайбрежие. 
						Следователно Турция би могла да блокира всеки тръбопровод от Кипър, твърдейки, че той минава през нейната изключителна икономическа зона, и би могла да извършва собствено сондиране. Турция обаче би могла също да изтъргува това право срещу решение на кипърския въпрос или срещу споразумение, което би облагодетелствало с пари или доставки на газ Северен Кипър. 
						В отговор на сондирането за газ от кипърските гърци Турция и "Севернокипърската турска република" подписаха свое собствено споразумение за съвместни проучвания. Турция твърди, че ресурсите на разделения остров трябва да бъдат поделяни между двете общности, което би изисквало политическо решение за острова. 
						През май Турция заплаши, че ще забрани на международните компании, подали оферти за проекти за сондиране за нефт и газ в кипърската гръцка част, да участват в нейните собствени енергийни оферти, и увеличи военното си присъствие в района в подкрепа на заявеното. 
						Според Карбуз "усилията на Турция са политика." Той каза, че Турция се е фокусирала върху политическо решение на кипърския въпрос и "нейната цел не е да намери и да добива газ, за да печели пари." Той заяви, че Турция използва въпроса с газа като лост за оказване на натиск върху кипърските гърци за намиране на политическо решение между турската и гръцката общност на острова. 
						Мехмет Казанджъ, председател на Асоциацията на дистрибуторите на природен газ, е съгласен, че надпреварата за газа в региона по Източното Средиземноморие е по-скоро политически въпрос за Турция. 
						"Изглежда, че Турция също има право [да предявява искания] по този въпрос", каза той за SETimes, добавяйки, че кипърските гърци няма да могат да пренасят своя газ по планираните тръбопроводи, докато кипърският въпрос не бъде решен. 
						От друга страна, Казанджъ подчерта също, че откриването на находища на газ би подобрило отношенията между Турция и Израел и сътрудничеството в енергийния сектор. 
						Петър Попчев, посланик със специални поръчения и съветник на министъра на икономиката, енергетиката и туризма на България, заяви за SETimes, че газът в Източното Средиземноморие е много важен за енергийната сигурност на Европа. Чрез "преструктуриране на интересите" на Турция, Израел и Кипър той би променил ситуацията в региона. 
						"Бих казал, че откриването на находища на природен газ дават възможност за свеж поглед върху перспективата за подновяване на мирния процес в Близкия изток и, надявам се, за успешен завършек на вътрешнорегионалните преговори в Кипър", заяви той. 
					
				
			
					 
					
 
 

Сръбският външен министър Йеремич присъства на среща на върха на Арабската лига, за да лобира срещу признаването на Косово
					09/09/2008
					 
						КАЙРО, Египет -- Сръбският външен министър Вук Йеремич участва в срещата на високо равнище на Арабската лига в понеделник (8 септември), за да лобира за инициативата на Белград да се иска мнението на Международния съд за едностранно обявената независимост на Косово. Йеремич обясни, че действията на Сърбия са "легален път напред, който гарантира мира и стабилността в региона и запазването на международното право". Йеремич каза, че Сърбия ще се опита да възпре арабските страни, които обмислят признаването на Косово. След среща с египетския си колега Ахмед Абул Гейт Йеремич каза, че Кайро "е твърдо против признаването на Косово". По време на своята визита Йеремич се срещна също с генералния секретар на Арабската лига Амр Муса и с външните министри на други арабски страни. Дипломатически източници, цитирани от сръбските медии, съобщават, че Саудитска Арабия се подготвя да признае Косово и може да се опита да убеди други арабски страни да я последват. (ФоНет, Б92, РТС, Данас - 08/09/08)

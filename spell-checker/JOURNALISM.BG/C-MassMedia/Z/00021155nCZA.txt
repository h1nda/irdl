Ердоган заяви, че Турция е готова да посредничи в кризата в Ливан
					04/01/2007
					Предупреждавайки, че растящото напрежение между сектите в Ливан може да се отрази на целия регион, турският премиер Реджеп Тайип Ердоган изрази в сряда готовността на Анкара да играе ролята на посредник.
					(Търкиш Дейли Нюз, Ню Анатолиън, Дейли Стар - 04/01/07; AП, AФП, ДПА, Гласът на Америка, АКИ, Близкият изток онлайн - 03/01/07; ДПА - 23/12/06; Ройтерс - 12/12/06)
 
					 
						
Турският премиер Реджеп Тайип Ердоган (в средата) посети турските военни, служещи в Международните сили на ООН в Ливан (ЮНИФИЛ) в базата им в южното ливанско село Хения в сряда (3 януари). [Гети Имиджис]
						Диалогът е единственият възможен начин да се реши продължаващата политическа криза в Ливан, заяви в сряда (3 януари) турският премиер Реджеп Тайип Ердоган и предупреди, че по-нататъшното напрежение може да се отрази на целия Близък изток. Турция, каза той, е готова да присъедини усилията си за прекратяване на напрежението между прозападното ливанско правителство и просирийската опозиция, ръководена от Хизбула, ако се наложи. 
						Политическата криза се разрази през ноември след оставките на шестима министри от кабинета с ориентация към Хизбула. От 1 декември Хизбула провеждат масови мълчаливи протести в центъра на Бейрут в опит да съборят правителството. 
						"Ние сме за вътрешен мир и политическо единство сред ливанците", заяви Ердоган пред журналисти след разговорите с неговия ливански колега Фуад Синиора в Бейрут в сряда. "Заявих на Синиора, че сектантските различия ще имат отражение върху целия регион. Казах му също, че всички партии в Ливан и всички държави в региона трябва да действат за решаването на този проблем." 
						Ердоган, който посети главните съюзници на Хизбула - Сирия и Иран - миналия месец, заяви, че Анкара се е свързала с всички местни и регионални партии в опит да помогне за прекратяването на политическото напрежение в Ливан. 
						Цитирайки добрите отношения на Турция с арабския свят, Синиора заяви, че тя може да "играе важна роля" в усилията за решаване на ливанската криза. 
						Международният трибунал, който трябва да се сформира за процеса на убийците на премиера Рафик Харири, убит в Бейрут при бомбен атентат през февруари 2005 г., се смята за един от трудните въпроси в спора между правителството на Синиора и опозицията. 
						"Сирия и Иран не са против международния трибунал, но те оспорват някои точки в неговия статут и дават приоритет на сформирането на правителство", заяви Ердоган, цитиран от АФП, без да даде повече подробности. 
						Подчертавайки волята на Ливан да поддържа добри отношения с двете страни, Синиора заяви, че неговото правителство е "готово да разгледа съображенията относно трибунала, при условие, че те не го лишават от неговата същност." Но той също подчерта, че отношенията трябва да се основават на взаимно уважение и ненамеса. 
						"Ливан не трябва да бъде използван като театър за чужди конфликти", заяви той. 
						По време на еднодневното си посещение в Ливан турският премиер също проведе разговори с президента Емиле Лахуд, с председателя на парламента Набих Бери и с лидера на парламентарната фракция на Хизбула Мухамед Раад. Той трябваше да се срещне също и с лидера на парламентарното мнозинство Саад Харири, син на убития премиер. 
						След разговорите с официалните лица в Бейрут, Ердоган посети турските войници, които служат в мироопазващите сили на ООН в Ливан (ЮНИФИЛ).

Пътуването на Хърватия към членството в ЕС
14/07/2003
Председателят на ЕК Романо Проди връчва въпросник, на който хърватското правителство трябва да отговори като част от процедурата по присъединяване към ЕС
От Наташа Радич за Southeast European Times в Загреб - 14/07/03
 
 
Председателят на Европейската комисия Романо Проди посети Загреб на 10 юли ,за да връчи на правителството специален документ, съдържащ повече от 2,500 въпроса. Отговорите, които хърватските власти ще дадат през следващите 100 дни, ще формират базата за становището на Комисията относно началото на преговорния процес с Хърватия.
Задачата пред хърватските институции, ангажирани с процеса, е огромна. Поради късите срокове много хърватски министерства няма да разрешават летни отпуски през тази година.
"Съвместното ни пътуване започва днес и след няколко години то ще отведе Хърватия в ЕС. Днес аз съм тук, за да споделя вашите емоции, надежди и очаквания, които поражда това велико пътуване," заяви Проди пред хърватския парламент, апелирайки към депутатите да бъдат единни по пътя към Европа. Подавайки молба за членство в Съюза, каза той, Хърватия препотвърждава своята европейска принадлежност и заявява,че дългият и мъчителен период на войни, разделения и национализъм наистина е приключил.
По време на еднодневното си посещение Проди се срещна с президента Стипе Месич и премиера Ивица Рачан. Той проведе кратка среща и с лидерите на основните опозиционни партии. С наближаването на очакваните през ноември парламентарни избори Проди искаше да се убеди, че всички възможни победители в изборите споделят едни и същи европейски въжделения.
Документът от 150 страници, който Проди донесе със себе си от Брюксел, включва въпроси, отнасящи се до политическата и икономическата ситуация в страната, както и до състоянието на администрацията. Главата, която касае сътрудничеството в Трибунала в Хага, съдържа около 30 подробни въпроса. Отговорите трябва да бъдат изпратени в Брюксел до края на октомври и ще послужат за основа на всеобхватния доклад, който се подготвя от експертите на Комисията.
След изпращането на отговорите Съветът на министрите трябва да вземе политическо решение за отправяне на официална покана към Хърватия за начало на преговори по присъединяването. При най-добрия сценарий Хърватия може да получи покана за преговори следващата пролет. По време на краткия си престой в Загреб Проди подчерта, че всяка страна ще бъде оценявана индивидуално, но добави, че силно поддържа регионалното сътрудничество в Западните Балкани.
"Процесът на разширяване към балканските държави е единен и неделим. В крайна сметка целият регион трябва напълно да се интегрира в Съюза," каза той.
Междувременно, публикувано във всекидневника Вечерни Лист най-ново проучване на общественото мнение констатира, че 70.9 % от хърватските граждани се обявяват в полза на присъединяването към ЕС, 80 % подкрепят регионалното сътрудничество, а почти 60 % считат, че Хърватия трябва да сътрудничи на Хагския трибунал. В отговор на въпрос за процеса на завръщане на бежанците, 49.1 % казват, че подкрепят завръщането на сръбските бежанци, докато 32.9 % са против. Резултатите са почти идентични с тези, получени при предходно изследване от февруари, което също така констатира силна подкрепа за процеса на интеграция в ЕС.

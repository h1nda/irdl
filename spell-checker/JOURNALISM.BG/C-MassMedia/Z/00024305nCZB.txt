За страните от Адриатическата харта обещанията са свързани с предизвикателства
					22/10/2007
					Албания, Хърватия и Македония се надяват да получат покани за членство на срещата на върха на НАТО в Букурещ през април следващата година, но не и без известна работа, която предстои да извършат. 
					От Йонилда Кочи, Наташа Радич и Зоран Николовски за Southeast European Times – 22/10/07
 
					 
						
Албанският премиер Сали Бериша (вдясно) се ръкува с Генералния секретар на НАТО Яп де Хоп Схефер преди срещата им в Тирана. [Гети Имиджис]
						НАТО предвижда да отвори вратата за нови страни-членки през следващата година, като поканите се очаква да бъдат отправени на срещата на върха през април в Букурещ. Първи на опашката са страните, подписали Адриатическата харта - Албания, Хърватия и Македония. Макар че и трите страни са получили окуражаващи сигнали, те също така са били предупредени, че все още предстои да се извърши значителна работа. Всяка страна е изправена пред множество предизвикателства, които тя трябва да реши до следващата пролет. 
						При положение, че основните критерии, свързани с отбраната, вече са изпълнени, остават проблемите, свързани с реформите в политическата и съдебната област. Генералният секретар на НАТО Яп де Хоп Схефер заяви същото пред Парламентарната асамблея на НАТО неотдавна. "Както при предишните кръгове на разширяването, решението в Букурещ ще бъде основно политическо", обяви той пред законодателите. 
						 За Албания остават две главни предизвикателства: подобряването на политическото сътрудничество и борбата срещу корупцията. Страната трябва да покаже, че политическата система вече е зряла след продължителния и често тревожен преход към демокрация. Например проблемите с изборите привлякоха вниманието на международната общност. След последните местни избори на 18 февруари, както НАТО, така и ЕС отбелязаха някои положителни промени - открит дебат в медиите, висока избирателна активност и по-добър стандарт на предизборната кампания. 
						От друга страна, международните наблюдатели заявиха, че вотът е пропусната възможност политическите партии да работят заедно. Липсата на сътрудничество отново се оказа проблем през лятото, когато изборите за президент бяха блокирани, поради ожесточените политически разногласия между правителството и опозицията. По-добрият диалог е предпоставка за други реформи, тъй като много ключови промени изискват ангажираност от страна на целия политически спектър. 
						 "Сътрудничеството между правителството и опозицията при осъществяването на реформите е ключов елемент за успех", заяви помощник-генералния секретар за политиката на отбраната и планирането Джон Колстън на конференция на НАТО през март в Тирана. 
						Албания трябва също да убеди международната общност, че осъществява ефективна борба срещу корупцията. В тази област е постигнат малък напредък, както се отбелязва в годишния Индекс за възприемане на корупцията на Трансперънси Интърнешънъл. Въпреки че страната се е придвижила с шест пункта по-нагоре в тазгодишния индекс, от 111 на 105 масто, тя все още изостава в сравнение с другите страни от региона. Официални представители на НАТО и ЕС отбелязват инициативите на правителството в тази област, но също така предупреждават, че конкретни резултати все още липсват. 
						 По отношение на изпълнението на критериите в отбраната Албания не изостава. С помощта на международната общност властите продължават да преструктурират въоръжените сили и да укрепват демократичните структури в съответствие с техния План за действие за членство в НАТО. Армията се трансформира в по-малка, доброволна и професионална сила. Съкращават се излишните оръжия и муниции, които представляват значителен риск за обществото и по отношение на разпространението. 
						Напоследък Албания стана първата държава в света, която приключи с унищожаването на своите химически оръжия според Конвенцията за химическите оръжия от юли. Тя също изпрати свои войски в ръководените от САЩ мисии в Афганистан и Ирак. От февруари насам страната е разположила състав от 120 военнослужещи за небойни задачи на летище Мосул. Министърът на отбраната на Албания Фатмир Медиу заяви, че албанските войници трябва да останат в Ирак, докато не се изтеглят и американските войски. 
						Настоявайки за членство на страната им в НАТО, албанските официални представители цитирит ключовата роля на държавите от Западните Балкани в гарантиране на регионалната стабилност. "Приемането на Албания, Хърватия и Македония в НАТО ще създаде по-сигурен и стабилен югоизточен клон на НАТО", заяви премиерът Сали Бериша. 
						
Хърватия: в търсене на обществена подкрепа
						
"Готови сме" да се присъединим към Алианса, заяви хърватският президент Стипе Месич. [Гети Имиджис]
						От трите страни от Адриатическата харта, Хърватия е най-напред по отношение на изпълнението на критериите на НАТО. Хърватия обаче е изправена пред различен проблем: да привлече обществена подкрепа за членство в Алианса. Хърватия представи своя 6-ти план за действие за членство в НАТО в Брюксел в края на септември. След срещата помощник-външният министър Пиер Симонович заяви, че Загреб е уверен, че този план за дейстиве ще бъде последният. 
						Хърватската армия е напълно трансформирана и приведена в съответствие с правилника на НАТО. Хърватия активно участва в мисията в Афганистан с контингент от 200 войници, който ще бъде увеличен с 100 през следващата година. По отношение на политическите реформи, Хърватия получава добри сигнали от Алианса. 
						Всички политически партии одобриха членството в НАТО като приоритет, на второ място след членството в ЕС. Обществеността обаче не споделя техния ентисиазъм. Ако се проведе референдум днес Хърватия може и да не се присъедини към Алианса. Последните проучвания на общественото мнение показват, че обществото е разделено в мнението си за членство 50% на 50%. Всъщност правителството не планира да проведе референдум, тъй като според конституцията провеждането му не се налага. 
						Общественият скептицизъм е породен главно от два проблема. Първо, хърватите се безпокоят, че на адриатическото крайбрежие ще бъдат построени военни бази, макар че официални представители на НАТО изрично изключиха неколкократно тази възможност. 
						
						Вторият проблем е опозицията срещу участието на Хърватия във войната в Ирак, дори като част от ръководената от НАТО мисия. Политици и дипломати се опитват да обяснят, че НАТО не влияе върху националния суверенитет и че подобни решения могат да се вземат само от парламента. 
						 Въпреки колебливата обществена подкрепа Хърватия изглежда решена да влезе в Алианса при следващата вълна на разширяване. "Чакаме ви в НАТО", заяви президентът на САЩ Джордж Буш на своя хърватски колега Стипе Месич на последната сесия на ООН в Ню Йорк. 
						Делегация на НАТО ще посети Хърватия през ноември, за да се увери, че всички изисквания са спазени и че няма други пречки. Техният доклад ще бъде представен на министрите на НАТО, които после ще решат дали да дадат съгласието си. 
						
Maкедония впечатлява със своята военна реформа
						
Генералният секретар на НАТО Яп де Хоп Схефер (вдясно) и македонският президент Бранко Цървенковски разговарят с представители на пресата след срещата си в главната квартира на НАТО в Брюксел по-рано този месец. [Гети Имиджис] 
						В Македония обществената подкрепа не е проблем. Проучвания на общественото мнение показват подкрепа от над 70 % за членство в НАТО, главно поради факта, че мнозина смятат, че членството ще гарантира стабилност и мир. Това е приоритет за страната, като се има предвим нейното географско положение и собствения й период на конфликти преди шест години. 
						Реформата в областта на отбраната е силната страна на Македония. Страната напълно реорганизира военната област и мнозина биха казали, че ако единственото условие за членство на Македония е реформата в армията, то тя отдавна би трябвало да е член на НАТО. 
						През септември председателят на военния комитет на НАТО Рей Ено заяви в Скопие, че е впечатлен от военните реформи. Македонската армия е малка, добре обучена и модерна. Тя е осъществила седем плана за действие за членство в НАТО и има напълно интероперабилна и съвместима командна структура. Армията е напълно професионализирана, като от три години няма задължителна военна служба. 
						Армията участва и в международните сили за сигурност в Афганистан и операция "Свобода за Ирак в Ирак", както и в "Алтеа" на ЕС в Босна и Херцеговина от миналата година. Македонските войници сега също преминават обучение за участие в мироопозващи мисии на ООН. 
						 Точно сега най-голямата пречка за членство в НАТО е лошият диалог между управляващата партия и опозицията. Сътрудничеството между президента и премиера, които идват от различни партии и чиито задължения съвпадат в някои области, също е проблем. Нещо повече - основни съдебни реформи, като законът за държавната прокуратура и създаването на Съдебен съвет, остават незавършени. 
						Въпреки това повечето вътрешни наблюдатели са оптимистично настроени по отношение на покана за членство през следващия април в Букурещ. На фона на непредсказуемия изход на процеса за решаване на окончателния статут на Косово, мнозина смятат,че НАТО ще пожелае да увеличи стабилността в региона чрез членството на Македония. 
						Перспективата за членство със сигурност ще обезкуражи най-радикално настроените групи. Тя ще гарантира, че македонците могат да насочат вниманието си към повишаване на жизнения си стандарт, без да се безпокоят за бъдещи размирици.

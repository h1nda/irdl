Косовският премиер и ръководителят на ЮНМИК се противопоставят на разделянето на Косово
					29/11/2005
					Идеята на сръбския президент Борис Тадич за разделяне на Косово внесе допълнително напрежение, докато трудният процес на определяне на статута на провинцията започва своя ход.
					От Блерта Фоничи за Southeast European Times от Прищина – 29/11/05
 
					 
						
Ръководителят на ЮНМИК Сьорен Йесен-Петерсен (вдясно) и косовският премиер Байрам Косуми заявяват, че в провинцията няма да има етническо разделение. [Африм Хайрулаху]
						Предложението на сръбския президент Борис Тадич за разделяне на Косово по етническите граници е в разрез с принципите на международната общност, включително и с тези, определени от Контактната група, каза косовският премиер Байрам Косуми в петък (25 ноември). Отговорът му бе подкрепен от ръководителя на ЮНМИК Сьорен Йесен-Петерсен, който отхвърли идеята за каквото и да било разделяне на провинцията. 
						"Можем да уверим народа на Косово, че един от водещите принципи на Контактната група е, че разделяне няма да има. Контактната група не е променила своите принципи, нито има намерение да го прави," каза Йесен-Петерсен. Той добави, че основните международни институции многократно са изразявали своето несъгласие с каквато и да било форма на подялба. 
						"Съвсем наскоро [специалният пратеник на ООН Марти] Ахтисаари потвърди същото пред мен по време на посещението си тук," каза той. 
						В четвъртък Тадич официално представи плана си за разделяне на Косово на две части, управлявани съответно от сърбите и албанците. И двете трябвало да останат част от Сърбия, но едната да се радва на пълна автономия, а другата да бъде тясно свързана с Белград. 
						Миналата седмица Ахтисаари бе в Сърбия и Черна гора в рамките на обиколката си за установяване на фактите в района. По време на разговорите Тадич представи своя план. В Прищина Косуми бързо заклейми идеята като "крайно" решение. 
						С назначаването на Ахтисаари и последвалото му посещение в региона процесът на определяне на статута на Косово вече официално е в ход. Очаква се пътят да бъде трънлив, като се имат предвид силно поляризираните позиции на двете страни. Не е ясно дали Ахтисаари ще може да прокара мост между двете крайни виждания и да започне преговорите през януари, според предвидения от него план. 
						Междувременно Йесен-Петерсен обеща, че ЮНМИК ще работи в тясно сътрудничество с временните институции в Косово по време на преговорите за статута, за да подпомогне прилагането на стандартите, децентрализацията и всички други изисквания, без да предрешава изхода от преговорите. 
						"Институциите в Косово изразиха готовност за продължаване на международното присъствие там", каза в петък Йесен-Петерсен.

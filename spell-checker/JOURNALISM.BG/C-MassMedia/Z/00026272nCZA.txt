Делото "Хипо Банк" се разследва в Хърватия
					29/04/2008
					Неотдавнашното съдебно дело срещу Хърватия за нередности при придобиването на Хипо Банк от Славонска банка може да охлади ентусиазма на чуждестранните инвеститори.
					От Кристина Чук за Southeast European Times в Загреб –29/04/08
 
					 
						
Хърватия трябва да плати 40 милиона евро на австрийската Хипо Банк за нередности при продажбата на част от Славонска Банка. [ЕС]
						Хърватската агенция за банков надзор е изгубила делото на Хипо Банк АГ Интърнешънъл срещу Хърватия в арбитражния съд в Лондон с решение, оповестено миналия месец. Хърватия дължи 40 милиона евро на австрийската Хипо Банк за нередности при продажбата на част от Славонска Банка през 1998 г. Хипо Банк обвини Агенцията за банков надзор за неточен отчет на Славонска банка, което е нарушение на условията за продажба на банкови дялове. 
						Хипо Банк е инвестирала в хърватската Славонска банка през 1998 г., като стратегически партньор на Европейската банка за възстановяване и развитие (ЕБВР), купувайки акции от държавна агенция. По време на придобиването, Славонска банка е прикрила значителни загуби, фигуриращи в отчетите й, което е причинило загуби на Хипо Банк от 35 милиона евро след купуването на дяловете. 
						След като не е могла да постигне споразумение с Хърватия за компансация, Хипо Банк си е потърсила правата в съда. Първо, тя е завела дело в арбитражния съд в Загреб. След като не е получила удовлетворително решение там, тя се обръща към арбитражния съд в Лондон. 
						"Хърватия ще плати 40 милиона евро от приходите си от данъци", заяви президентът Стипе Месич. Той подчерта, че някой трябва да носи отговорност и обвини "типичните майстори" на приватизацията "хърватски стил". 
						Случаят се разследва от полицията и други държавни агенции. Славонска банка отказа коментар. Премиерът Иво Санадер иска отговори по две подобни дела, загубени от Хърватия - едното, започнато от Хипо Банк и другото от италианската компания "Асталди", на която Хърватия също дължи обезщетения за вреди след загубата на спор за строежа на магистралата Загреб-Горичан. 
						"Ние искаме всичко да бъде подробно разследвано: кой носи отговорност и дали това е случай на некомпетентност или на нещо друго", заяви Санадер на 27 март и потвърди, че държавният прокурор и Министерството на правосъдието също наблюдават случая. 
						Изходът от делото "Хипо Банк" предизвика критика от страна на Австрия. Страната твърди, че Хърватия демонстрира лошо управление, бавно съдопроизводство и корупция. 
						Хърватският външен министър Гордан Яндрокович отхвърли критиките като неоснователни. Въпроки това тези дела могат да навредят на чуждестранните инвестиции и да подкопаят развитието и стабилността на страната. Това бе единодушното мнение на икономисти, анализиращи Хърватия за "Икономист интелиджънс юнит". След като са интервюирали 600 инвеститори, те са установили, че инвестиционните рискове, пример за което е Славонска Банка, увеличаването на заплатите и краят на приватизацията са главните причини за демотивацията.

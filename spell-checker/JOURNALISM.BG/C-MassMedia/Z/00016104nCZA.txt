Дел Понте дава висока оценка за сътрудничеството на Белград и иска Младич да бъде екстрадиран до декември
					30/09/2005
					Главният прокурор на ООН за военни престъпления, Карла дел Понте, изрази оптимизъм по време на посещението си в четвъртък в Белград, като даде висока оценка на усилията на властите, но ги призова да изпълнят и останалите си международни задължения.
					От Елена Тусуп за Southeast European Times от Белград – 30/09/05
 
					 
						
Главният прокурор на ООН за военни престъпления Карла дел Понте (вляво) и сръбският премиер Воислав Кощуница на излизане от пресконференция в Белград в четвъртък (29 септември). [AФП]
						По време на посещението си в Белград в четвъртък (29 септември) с цел оценка на степента на сътрудничество в областта на военните престъпления главният прокурор на трибунала на ООН Карла дел Понте изрази задоволство от положените от властите усилия. Същевременно тя призова за предаване на съда на един от основните обвиняеми, Ратко Младич, до декември, когато ще се отбележи 10-ата годишнина от Дейтънското мирно споразумение. 
						Дел Понте, която проведе срещи със сръбския премиер Воислав Кощуница и с федералния министър по човешките права Расим Ляич, приветства доброволното предаване на 16 обвиняеми през последните 12 месеца, както и предоставянето на документи и достъп до свидетели. Тя обаче изказа съжаление от факта, че шестима обвиняеми са все още на свобода, в т. ч. Младич, и заяви, че военновременният командир на босненските сръбски части вероятно и досега се радва на закрилата на лица от сръбските военни среди. 
						Годишнината от Дейтън е третият краен срок, даван досега за екстрадицията на Младич. Белград изпусна първия -- 11 юли, когато се отбеляза 10-ата годишнина от клането в Сребреница през 1995 г. По-късно имаше надежда, че Младич ще бъде в Хага до началото на октомври, за когато бе планирано началото на преговорите по Споразумението за стабилизация и асоцииране (ССА) с ЕС. 
						След срещата си с прокурора Кощуница заяви, че сътрудничеството с трибунала е много важно, особено в светлината на ССА, и че Белград ще направи всичко възможно, за да продължи процеса на сътрудничество. 
						"Ние съзнаваме, че сътрудничеството ще повлияе силно върху преговорите ни с ЕС. Осъществяването на това сътрудничество е от жизненоважен интерес за нашата страна, който се простира и извън интеграцията в ЕС," каза той. 
						Властите в Белград обаче продължават да настояват, че Младич не може да бъде открит. Според Ляич е невъзможно екстрадицията му да бъде обещана за която и да е дата, тъй като "това би означавало, че някой в държавните ведомства знае къде се намира Младич". 
						"Никой не може да каже къде е Младич в момента. Мога да говоря единствено за местата, където сме го търсили, но не сме го открили. Очевидно сведенията, с които сме разполагали за него, са били неверни," настоя Ляич. Той каза, че държавата няма интерес да защитава или укрива когото и да било от обвиняемите от Хага и че не е логично властите да защитават хора като Младич или Караджич, след като вече са предали на правосъдието висши офицери от армията и полицията.

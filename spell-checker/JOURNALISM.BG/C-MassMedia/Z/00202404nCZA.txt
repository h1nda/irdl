Косово и Русия поддържат неофициални контакти 
					02/03/2012
					Косово таи надежда, че политиката на Русия ще се промени; Сърбия обаче може да бъде ключът.
					От Мухамет Брайшори за Southeast European Times от Прищина -- 02/03/12
 
					 
						
Косовски сърби разтоварват от камиони руска хуманитарна помощ в сръбското село Грачаница, близо до Прищина. [Ройтерс]
						Русия постоянно се противопоставя на международното признаване на Косово и остава главна пречка за членството му в ООН. Според анализатори обаче Косово търси начини за излизане от това положение и установяване на дипломатически отношения. 
						"Политиката на Русия по отношение на Косово се влияе по-скоро от геостратегически съображения, отколкото от реалната ситуация", заяви за SETimes заместник външният министър на Косово Петрит Селими. 
						Селими обясни, че Русия не е против независимостта на Косово, а е против едностранното, според нея, обявяване на независимост. 
						Тази позиция обаче ръководи действията на Русия. Пречейки на международното признаване на Косово, политиката на Русия цели да превърне Косово в държава на "замразен конфликт", казват местни анализатори. 
						"Целта е да се държи... НАТО блокирана в Косово и на Балканите, така че да не се намесва на Изток и в Кавказ", каза за SETimes Милазим Красничи, ръководител на Факултета по журналистика в Университета в Прищина. 
						Русия изрази особен интерес да ръководи борбата с наркотиците на Балканите, която би ангажирала страните в региона, с изключение на Косово, чрез официални споразумения, но ще прекъсне пътя на наркотиците, който минава през Косово. 
						Друг ключов момент е отказът на Русия да признае - или по-скоро да се занимава с - косовските паспорти. 
						Властите в Косово казват, че се надяват Русия да последва примера на повече от 50 държави, които не признават Косово, включително Китай, но да приеме паспортите без да поема никакви политически задължения. 
						"Русия няма да го направи, без да получи нещо в замяна от Прищина, като например да признае паспортите от Абхазия", заяви анализаторът от Косовския център за европейска политика Берат Красничи. 
						Международната позиция на Русия изглежда е създала трудности и на местно равнище. 
						"Ако Косово беше член на ООН, политиците нямаше да се фокусират [почти изцяло] върху признаването, а щяха да се занимават повече с вътрешните проблеми", каза Берат Красничи за SETimes. 
						Има обаче неофициални контакти между Москва и Прищина, които се осъществяват чрез бюрото за връзка на Русия в Косово. Бюрото се ръководи от руския дипломат Андрей Шугуров, който е акредитиран в Белград. 
						"Поддържаме минимум комуникация, необходима за нормален обмен на информация. Тези контакти не се смятат за официални от Русия, което е отражение на позицията й по отношение на независимите косовски институции", заяви Селими. 
						Косово се е опитвало многократно да организира срещи между висши представители на властта от двете държави, но безуспешно. 
						"Не е лесно, защото руснаците отказват да се срещнат с нас публично... Надяваме се, че тази година ще се изгради някакъв мост за комуникация", каза Селими. 
						Косовските власти обаче казват, че изявленията на руските дипломати оставят пространство за взаимодействие. 
						"Руската дипломация следи внимателно как се развива ситуацията на Балканите, особено поведението на Сърбия. Руснаците често казват: "Не можем да бъдем по-големи сърби от сърбите", каза Селими. 
						Главна пречка за установяването на отношения е отрицателният имидж, който Косово има в руските медии, заяви за SETimes албанологът Димитри Чуков. 
						"Косово няма положителен имидж най-вече защото (медиите описват) сърбите като хора, които живеят в гета..., а НАТО помага на албанците да изгонят сърбите от Косово", заяви Чуков. 
						Недостатъчната защита на сръбските православни църкви също играе роля в създаването на отрицателен имидж, добави той. 
						Чуков обясни, че като се има предвид традиционната подкрепа, която Сърбия получава от Кремъл, Руската Дума, Руската православна църква и академичните кръгове, Русия може да промени позицията си спрямо Косово само ако Сърбия го направи. 
						"От Белград зависи отношението на Москва към Косово", заключи Чуков.

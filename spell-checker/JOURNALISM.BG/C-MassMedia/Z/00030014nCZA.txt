Яхтеното изложение в Хърватия издържа на бурята
					22/04/2009
					Ежегодният морски панаир в Сплит бе успешен, независимо от настоящата икономическа криза.
					От Иво Шчепанович за Southeast European Times от Сплит – 22/04/09
 
					 
						
Над 1 300 изложители, спонсори и други участници участваха в Яхтеното изложение. [Иво Шчепанович/SETimes]
						Хърватският крайбрежен град Сплит бе домакин от 28 март до 5 април на едно от десетте най-големи морски изложения, което се проведе точно пред историческия дворец на Диоклециан. По време на проявата бяха показани 450 луксозни плавателни съдове, яхти и морско оборудване. Присъстваха 1 355 изложители, спонсори и други участници, представляващи 20 държави.
						Отбелязващо 11-то си издание, изложението успя да привлече посетители независимо от глобалната икономическа криза. Кризата обаче принуди организаторите да намалят значително цените на билетите. 
						"Намалихме цената от 9,5 евро, каквато бе миналата година, на 6,8 евро [тази година] през делничните дни и 8,2 евро през почивните дни," каза Виченцо Благаич, младият хърватски предприемач, отговарящ за панаира. 
						"Дойдоха същият брой чуждестранни местни изложители като миналата година. Това е голямо постижение ... като се има предвид какво се случи с други подобни индустрии и други подобни прояви,” добави той. 
						В условията на настоящия спад Благаич нямаше същия успех с някои от другите си начинания, в които безуспешно се опита да направи изложения за автомобили и недвижими имоти. Провалът, обяснява той, е отражение на „криза в тези индустрии ... различно бе с морската индустрия”. 
						Министърът на туризма Дамир Байс, почетен гост в деня на откриването, го определи като забележително събитие за хърватския туризъм. 
						„Фактът, че Хърватското яхтено изложение е сред първите десет морски панаира в света, е особено важен... В момента, в настоящата глобалната икономическа криза, когато много панаири закриха вратите си, Сплит предлага Хърватското яхтено изложение, което привлича много чуждестранни туристи,” каза Байс. 
						Той отбеляза, че страната е спечелила 800 млн. евро от морски туризъм през 2008 г. и че въпреки кризата през 2009 г. се очакват подобни резултати. 
						Председателят на парламента Лука Бебич също присъства на събитието. 
						По-рано Хърватия оповести планове за изграждането на още 15 000 кейови места за плавателни съдове в своите пристанища през следващите десет години с цел да повиши годишните приходи на страната от морски туризъм на 2 милиарда евро.

Митровица изпитва затруднения на фона на безработицата и етническото разделение 
					23/06/2011
					В свой нов доклад ПРООН констатира, че пропастта между етническите албанци и сърби остава широка, независимо от общите проблеми.
					От Линда Карадаку за Southeast European Times от Прищина – 23/06/11
 
					 
						
ПРООН: "Безработицата и бедността са основни проблеми в етнически разделената Митровица". [Ройтерс]
						Етническите пристрастия доминират в живота на етнически смесения град Митровица, предлагайки слаби перспективи за политическо и социално помирение в период, когато неблагоприятните икономически условия остават, според проучване на обществените нагласи на ПРООН, публикувано миналата седмица. 
						Докладът, основан на допитване до 1 000 анкетирани от целия етнически спектър, бе публикуван на 17 юни. 
						Анкетираните смятат, че "застоят в икономиката, липсата на работа и инфлацията" са най-големите колективни проблеми, като посочват и конкретни проблеми, като например спирания на тока и водата, неадекватни услуги и съоръжения и липса на защита на околната среда. Междувременно етническото разделение продължава да бъде отличителна черта на живота в Митровица. 
						"Пропастта между косовските албанци и косовските сърби продължава да бъде широка," констатира докладът. 
						Освен културните им и езикови различия, докладът констатира, че двете общности възприемат и Митровица различно, като косовските албанци са по-положително настроени. 
						Косовският специалист по въпросите на сигурността Ментор Врайоли заяви за SETimes, че върховенството на закона - или неговата липса - продължава да бъде главният проблем на север. Това на свой ред е последица от политическата криза. 
						Така че Митровица, която преживя икономически бум между 1970 и 1980 г., "днес е мястото с най-лошите икономически перспективи в Косово и вероятно в региона," каза Врайоли, добавяйки, че това важи и за двата бряга на р. Ибър. 
						Местните институции, каза той, трябва да предприемат внимателни стъпки за увеличаване на авторитета си в тази част на Косово. "Това може да стане с предлагане на конкретна алтернатива, която постепенно да ги убеди да имат доверие в нашите институции," каза той. 
						Политическата и финансова подкрепа от международната общност ще помогне за постигането на тази цел, добави Врайоли. 
						 Местните власти в Митровица се опитват да предизвикат някакво икономическо развитие. Общината, чийто център е в южната част, е решила да създаде свободна икономическа зона, където фирмите да развиват освободена от данъци дейност. 
						Кметът Авни Кастрати, цитиран в медиите, е казал през февруари, че идеята е възникнала по примера на някои силни икономики в Европа, които са разкрили работни места чрез подобен подход. 
						 "Напредък бе постигнат чрез тези проекти и в решаването на междуетническите проблеми - подобно на Северна Ирландия, която е на първо място в Европа по броя на свободните икономически зони," каза Кастрати за косовският всекидневник "Експрес". 
						Междувременно Белград подкрепя местните фирми в северната част. Сръбският министър за Косово Горан Богданович оповести на 3 юни "стимули" за местните фирми там. 
						 Белградската медия Б92 предаде, че това би трябвало да създаде условия за разкриване на 60 нови работни места в Косово. "Богданович каза, че стимули на стойност над 34 млн. евро са били разпределени между 34 бизнесмени от Косово в областта на производствената дейност и услугите," предаде агенцията, цитирайки Богданович, който е заявил, че неговото правителство "продължава да инвестира в Косово и че единственият начин хората да оцелеят там, е да имат възможност да работят и да се издържат сами".
						 "До края на годината възнамеряваме да разпределим нова порция стимули със специален акцент върху стимулите в селското стопанство," каза Богданович.

Сърбия одобри мерки в отговор на евентуална независимост на Косово
					15/01/2008
					Сръбското правителство прие в понеделник "строго секретен" план за действие, очертаващ мерките, които институциите в страната трябва да предприемат, ако Косово обяви едностранно независимост. 
					(Блиц - 15/01/08; Ройтерс, АП, АФП, Euronews, Болкън Инсайт, Бета, Б92, Сръбско правителство - 14/01/08)
 
					 
						
Косовски албански уличен търговец в Прищина. Косово се готви да обяви независимост. [Гети Имиджис]
						Сръбското правителство прие в понеделник (14 януари) план за действие, в който са изложени мерките, които държавните агенции и институции ще приложат в случай на едностранно обявяване на независимост от Косово. 
						Сръбският министър за Косово Слободан Самарджич заяви пред репортери, че не може да разкрие съдържанието на плана, тъй като той е класифициран като "строго секретен". 
						Планът за действие, приет на извънредно заседание на кабинета в понеделник, бе в съответствие с неотдавна приетата парламентарна резолюция "за защита на суверенитета, териториалната цялост и конституционния ред" на Сърбия, в случай че Косово обяви независимост едностранно, се казва в изявление на правителството. 
						В този документ защитата на "Косово като неделима част от Сърбия" се определя като главен приоритет на държавните институции до постигането на компромисно решение. В него се призовава и за полагане на по-нататъшни усилия за продължаване на преговорите до постигането на споразумение. 
						Тъй като водените 18 месеца под егидата на международната общност преговори за определяне на окончателния статут на Косово не успяха да сближат позициите на Белград и Прищина, никоя от великите сили, освен Русия, не подкрепя настояването на Сърбия за по-нататъшни преговори. 
						Отхвърляйки искането на етническото албанско мнозинство, което е 90 % от населението на Косово, за пълна независимост и предлагайки вместо това да предостави някаква форма на държавност на провинцията, Сърбия многократно и ясно даде да се разбере, че единственото решение, което тя намира за приемливо, е широка автномия в рамките на своите граници. 
						Всеобщото очакване сега е, че косовското народно събрание ще приеме едностранно декларация за независимост след президентските избори в Сърбия. Първият кръг ще се проведе в неделя, като балотажът е насрочен ориентировъчно за 3 февруари. 
						Съединените щати и повечето страни от ЕС вече дадоха сигнали за готовността си да признаят независимо Косово дори и без резолюция на ООН. 
						Сръбските власти отбелязаха, че е възможно страната да ограничи или дори да скъса дипломатическите си отношения с държавите, които предприемат такъв ход. 
						Премиерът Воислав Кощуница и други представители на неговата Демократическа партия на Сърбия (ДПС) намекнаха, че може да упражнят натиск за спиране на процеса на интеграция на страната в ЕС. 
						Макар и да не бяха разкрити подробности около конкретните мерки, залегнали в плана за действие, през последните месеци изтече информация, която хвърля светлина върху някои други възможни ответни мерки, които се обмислят. 
						Източник от правителството, пожелал анонимност, е заявил пред "Ройтерс" в понеделник, че в плана са конкретизирани мерките, които всяко министерство ще бъде задължено да предприеме, в т. ч. подготовка за евентуален наплив на косовски сръбски бежанци. 
						"Това е по-скоро поза, демонстрация на решимост, то не означава, че всички тези мерки ще бъдат приложени на практика," е казал неназованият представител на властите. 
						Вътрешният министър Драган Йочич описа задачата на своето министерство като предотвратяване на "всякакви размирици или терористични инциденти на територията на Сърбия". 
						Други възможни мерки, посочени в медийните репортажи, включват налагане на търговско ембарго, както и блокиране на пътуванията на косовските албанци, които ще трябва да търсят алтернативни и по-дълги маршрути за западноевропейските дестинации. Сърбия, която е единственото трасе, по което Косовската енергийна корпорация внася електроенергия, може също да реши да прекъсне подаването на електроенергия за провинцията.

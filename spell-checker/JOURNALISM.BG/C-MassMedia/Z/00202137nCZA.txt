Изненадващо развитие в търговския спор между Сърбия и Косово
					09/12/2011
					Тази седмица парламентът прие задължително решение, в което ясно се посочва, че Косово ще забрани вноса на стоки от Сърбия, ако Сърбия забрани вноса от Косово. Ситуацията обаче получи необичаен обрат, след като някои депутати заявиха, че са гласували по погрешка.
					От Линда Карадаку за Southeast European Times от Прищина – 09/12/11
 
					 
						
Анализатори си задават въпроса дали решението има за цел да послужи като сигнал към премиера Хашим Тачи. [Ройтерс]
						В сряда (7 декември) косовският парламент прие предложение за осигуряване на реципрочни мерки спрямо Сърбия. Проекторешението, внесено от опозиционното движение „Ветевендосе”, задължава правителството „да засили всички държавни механизми, за да гарантира точното прилагане на реципрочните мерки спрямо Сърбия“. 
						Администрацията на премиера Хашим Тачи участва в провежданите с международно посредничество действия за уреждане на продължаващата гранична криза със Сърбия. Заместник-председателят на парламента Глаук Конюфца, който е член на „Ветевендосе“, обаче смята, че взетото в сряда решение на парламента показва неодобрението към постигнатите досега споразумения със Сърбия. 
						Ако Сърбия не признава Косово, Косово не трябва да признава Сърбия, заяви Конюфца за SETimes. Същото важи и за документите за пътуване, регистрационните номера, документите за стоките и много други политически и икономически въпроси, по които „между Косово и Сърбия досега имаше едностранна позиция“.
						С приемането на решението депутатите на практика задължават правителството „да прилага мерките за политическа, икономическа и търговска реципрочност в отношенията със Сърбия“, посочи той. 
						Администрацията на Тачи оцени решението на парламента като излишно, като посочи, че тя вече прилага реципрочни мерки. 
						В изказване пред членовете на парламента министърът на търговията и промишлеността Мимоза Кусари-Лила заяви, че правителството взема такива мерки срещу всяка държава, която нарушава споразумението ЦЕФТА. Решението да се блокира търговията с тези страни обаче трябва да се избягва, тъй като изолацията води до бедност, е посочила тя, цитирана от всекидневника „Коха Диторе”. 
						Окончателният резултат от гласуването беше 42 гласа „за“, 33 „против“ и двама „въздържали се“. Късно в четвъртък обаче събитията взеха неочакван обрат, след като депутатите от участващите в правителствената коалиция партии, които гласуваха в подкрепа на предложението, внесоха искания техните гласове да бъдат оттеглени. 
						Косовската информационна агенция „Индексонлайн“ цитира изявление на председателя на парламентарната група на ДПК Адем Грабовци, че депутатите „са забелязали, че са гласували по погрешка и... искат (техните гласове) да бъдат оттеглени“. 
						Според опозиционните партии, включително Демократичната лига на Косово и Алианса за бъдещето на Косово, искането не е логично. 
						Пакетът от мерки беше договорен в началото на юли в рамките на преговорите между Косово и Сърбия в Брюксел с посредничеството на ЕС. След многократни прекъсвания се стигна до няколко споразумения, включително последното за съвместното управление на границите. Обсъжда се и въпросът за представителството на Косово на регионални форуми. Междувременно Косово продължава да изразява загриженост относно прилагането на постигнатите досега споразумения. 
						След гласуването в сряда Конюфца заяви за SETimes, че във всяка демократична европейска държава, когато правителството не успее да изпълни решения на парламента по важни въпроси, „това обикновено представлява вот на недоверие“, като добави: „Смята се, че няма пълна хармония между гласа на представителите на народа и плановете на правителството“. 
						Според косовския политически анализатор Белул Бечай този вот може да е знак за началото на края на влиянието на Тачи. „Според мен това решение е ориентирано по-скоро срещу неговия авторитарен начин на управление, отколкото към намирането на реално решение за отношенията със Сърбия. Вероятно „Ветевендосе“ се стреми към [реално решение за отношенията със Сърбия], но по-голямата част от останалите депутати, не само от опозицията, дават знак (на Тачи), какъв ще бъде краят, ако той продължи с този начин на управление“, заяви Бечай за SETimes. 
						Неговият косовски колега, анализаторът Авни Зогиани, обаче не е съгласен с това, имайки предвид настоящия състав на парламента. „Като изключим „Ветевендосе“, в които има някаква почтеност, всеки друг глас в парламента може лесно да се изтъргува... Не мисля, че в момента има някакъв шанс в парламента да се вземе политическо решение, което е израз на демокрация“, заяви Зогиани за SETimes. 
						Ситуацията в Северно Косово остава неспокойна. След постигането на споразумение с КФОР косовските сърби започнаха да премахват издигнатите в края на лятото барикади. Положението обаче отново се промени късно следобед в четвъртък, когато местните сърби възстановиха барикадите пред двата ГКПП в северната част в отговор на разполагането на служители на косовската полиция и митнически служители в тези гранични пунктове.

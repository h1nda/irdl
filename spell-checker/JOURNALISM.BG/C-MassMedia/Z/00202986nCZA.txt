Финансовата подкрепа на Косово за сирийските бунтовници е неясна
					13/07/2012
					Косово преценява как и дали да помогне, предвид някои паралели в опита.
					От Сафет Кабашай за Southeast European Times от Прищина -- 13/07/12
 
					 
						
Задържани сирийци, арестувани за участие в протести срещу сирийския президент Башар Асад, чакат в сградата на полицейски участък в Дамаск на 11 юли. [Ройтерс]
						Съпротивата срещу репресивния режим на сирийския президент Башар Асад породи многобройни сравнения с Косово, като дори представители на властите на младата балканска държава приеха в Прищина някои от лидерите на сирийската опозиция, за да споделят опита си. 
						Прищина обаче все още не е определила с каква сума Косово ще подкрепи финансово сирийската опозиция или как парите ще бъдат отделени за целта. 
						Косово отхвърли обвиненията на Русия, че е осигурило обучение на сирийските бунтовници, които от 16 месеца се борят срещу правителството на Асад. ООН заяви, че повече от 10 000 души са загинали по време на конфликта, въпреки че опозиционни групировки съобщават числото 17 000. Други 30 000 души са прекосили границата с Турция, за да избягат от насилието. 
						Репортажи в медиите съобщават, че поне 150 души - предимно цивилни - са били убити от силите на правителството с хеликоптери и танкове в четвъртък (12 юли) в село Треимса в провинция Хама. 
						Във вторник Наваф ал Фарес, посланик на Сирия в Ирак, е отказал да продължи да работи за режима, според сирийските опозиционни лидери. Това е най-висшият дипломат, който изоставя режима на Асад. 
						Прищина с готовност признава, че нейни представители са се срещали с Амар Абдухамид, либерал и продемократичен сирийски активист, Дженгизкан Хасон, кюрдски активист, и Молхам Алдроби, представител на движението "Мюсюлманско братство" в Сирия, в продължение на три дни през април. Посещението е било уредено от "Клуба за чуждестранна политика", косовски мозъчен тръст, който е уреждал също срещи в Прищина с делегации от други държави, които не признават независимостта на Косово. 
						"Нашите гости видяха Косово като пример, [от който] могат да се възползват в международен и вътрешен аспект", каза за SETimes Албан Бокши, изпълнителен директор на организацията. Той заяви, че сирийците с интерес са слушали как малка държава, в която преобладават мюсюлманите, е успяла да привлече намесата на международната общност и да приложи демократичните принципи. 
						Те освен това са искали да чуят как косовските лидери са успели да станат партньори със западните страни и да изгладят политическите си различия като пример, който Сирия може да последва, за да установи мир в периода след войната. 
						"Обсъждахме с тях ситуацията в Косово през 90-те години на миналия век", заяви за SETimes кметът на Прищина Иса Мустафа, който е бил финансов министър в тогавашното правителство в изгнание. 
						Той отхвърли слуховете, че сирийските бунтовници са искали категорична подкрепа. "Това бяха интелектуалци, много добре образовани в престижни институции, които косоварите [биха били горди] да посещават", заяви Мустафа. 
						Срещите в Косово предизвикаха обвинения от страна на Русия. Москва е сред най-силните поддръжници на Асад и възрази на висок глас срещу предположенията, че Косово подкрепя сирийската опозиция. 
						Репортажи от тази седмица обаче показаха промяна на политиката, тъй като външният министър на Русия Сергей Лавров се срещна с председателя на Сирийския национален съвет, за да обсъди как да се сложи край на конфликта. Русия освен това заяви тази седмица, че няма да доставя нови оръжия на Сирия, докато ситуацията е нестабилна. 
						Бокши, който уреди срещите между сирийските бунтовници и косовските власти, каза, че има няколко сходства между Косово и Сирия, които са неудобни за Москва. 
						"В Сирия има репресия от малцинствената религиозна общност на алевиите, докато Косово е било репресирано от етническото сръбско малцинство", каза Бокши. "В Съвета за сигурност на ООН Русия и Китай пречат на плановете на международната общност за намеса в Сирия, както пречеха и в случая с Косово. Сега има гласове, които [твърдят], че международната общност смята да действа в Сирия без резолюция на [Съвета за сигурност], както се случи и с Косово." 
						Руското бюро за връзка в Прищина отказа да даде коментар за SETimes. 
					
				
			
					 
					
 
 

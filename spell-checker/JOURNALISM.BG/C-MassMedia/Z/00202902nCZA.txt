Въпреки критиките ЕС удължава мандата на правоналагащата мисия в Косово
					14/06/2012
					Тази седмица персоналът на ЮЛЕКС ще бъде намален с 25 %, след като мандатът на мисията беше увеличен с две години.
					От Линда Карадаку за Southeast European Times от Прищина -- 14/06/12
 
					 
						
Персоналът на ЮЛЕКС ще остане в Косово до средата на юни 2014 г. [Ройтерс]
						Европейският Съвет на министрите удължи мандата на правоналагащата мисия в Косово ЮЛЕКС с още две години след дебат относно ефективността на мисията. 
						Удължаването на мандата до 14 юни 2014 г. означава допълнителни ресурси, затова Съюзът определи бюджет от 111 млн. евро за първата година. 
						"ЮЛЕКС върши важна и добра работа в подкрепа на върховенството на закона в Косово. Призовавам властите в Косово да се възползват от опита на ЮЛЕКС. В бъдеще ще е необходимо да се поема все по-голяма отговорност от местните власти", заяви върховният представител на ЕС Катрин Аштън, приветствайки решението от 5 юни. 
						Въпреки че мандатът на мисията остава като цяло непроменен, той ще бъде вътрешно реконфигуриран според стратегическия преглед, проведен от ЕС. Командващият на гражданските операции Хансйорг Хабер заяви, че резултатът ще бъде "по-силна, по-стабилна и по-ефективна мисия. Промяната на обстоятелствата означава промяна на приоритетите." 
						Реконфигурирането включва общо намаляване на персонала с около 25 %, като това ще засегне както международния, така и местния персонал. Съкращенията ще станат тази седмица. Мисията "ще продължи да се състои главно от полицейски служители, съдии, прокурори и митнически служители." 
						Заместник министър-председателят Хайредин Кучи представи по-рано този месец пред представители на Брюксел поетапна стратегия за изтегляне. "ЮЛЕКС не е необходима тук [след] 2014 г., но... може да продължи да работи по въпроси, свързани с военните престъпления и Северно Косово, до края на 2015 г.", заяви той. 
						По повод на окончателното решение на ЕС вътрешният министър Байрам Реджепи каза за SETimes: "Доволен съм. Това беше предложението на правителството на Косово: до 2014 г." 
						Противници на идеята твърдят, че ЮЛЕКС е неефективна в случаите на корупция на високо ниво и неефикасна в доминираната от сърби северна част на страната, която не признава властта на Прищина. На мисията все още й липсва свобода на движение там, нещо, което местните сръбски лидери препотвърдиха в Митровица "до следващо уведомяване" този месец. 
						"Всеки опит да се влезе в района със сила или да се премахнат барикадите ще бъде сметнат за открита агресия", заявиха от самопровъзгласилия се кризисен център в Северна Митровица след последните сблъсъци. 
						Въпреки това Оливер Иванович, държавен секретар на сръбското министерство за Косово, заяви пред "Танюг", че "решението за сътрудничество с ЮЛЕКС не е взето от общината, а от бъдещото правителство [на Сърбия]." 
						"Ще продължим сътрудничеството си с ЮЛЕКС, докато не намерим друго решение. Не сме доволни обаче от някои действия на ЮЛЕКС. В някои ситуации ЮЛЕКС [взе] страната на албанците, на Прищина и не спазваше неутралния си статут", заяви Иванович за SETimes. 
						Той призна обаче: "Ние се нуждаем от ЮЛЕКС, защото сърби и албанци все още не сме готови да сътрудничим помежду си." 
						Мисията на ЕС е посрещана с разочарование в останалата част на Косово. Институтът за балканска политика съобщи през май 2011 г., че част от това разочарование е свързано с обещанията, че мисията ще се справи с голямото предизвикателство, нареченo корупция. НПО заяви, че през май 2011 г. процентът от гражданите, които са доволни от работата на ЮЛЕКС, достига едва 14 %. 
						В отговор на критиките, отправени миналата година от НПО "Фол" ("Изкажи се!"), ЮЛЕКС публикува в пресата комюнике, съдържащо статистика на всички водени дела, и отбеляза, че "надлежното разследване на делата отнема време." 
						Въпреки критиките самият ЕС вярва в мисията. "Косово постигна напредък от началото на мисията и ЮЛЕКС съществено допринесе за това", заяви за SETimes Мая Кочиянчич, говорителка на Аштън.
					
					
				
			
					 
					
 
 

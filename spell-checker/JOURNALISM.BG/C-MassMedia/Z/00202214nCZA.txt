Да си спомним за Киро Глигоров
					04/01/2012
					Докато нацията е в траур за един от най-бележитите си политици, някои поставят под въпрос политическото му наследство.
					От Мишко Талески за Southeast European Times от Скопие -- 04/01/12
 
					 
						
Бившият македонски президент Киро Глигоров беше погребан на "Алеята на великаните" в скопското гробище "Бутел" във вторник (3 януари). [Томислав Георгиев/SETimes]
						Много хора потънаха в скръб при новината, че първият президент на независима Македония, Киро Глигоров, е починал в първия ден на новата година. Отвори се обаче и дебат относно ролята му в историята на Македония. 
						Глигоров беше погребан без държавна церемония - по свое желание - правителството почете бившия лидер, обявявайки 3 януари за ден на траур. 
						"Глигоров произнесе известната днес максима "Македония е всичко, което имаме и чрез което носим вярата на предците си", заяви президентът Георге Иванов на възпоменателната церемония в парламента. "Помним какво означаваше Македония за него, а също и за всички нас." 
						Глигоров обаче си навлече гнева на страната през 1994 г., когато каза пред гръцки медии, че македонците са славянски народ, дошъл на Балканите през 6-и век, и нямат връзка с Александър Македонски и неговата цивилизация. 
						"Югославизмът беше в кръвта на Глигоров; в продължение на 50 години той вярваше, че всички югославски народи имат едни и същи славянски корени", каза за SETimes историчката Виолета Ачковска. "Неуместното твърдение на Глигоров за предполагаемия славянски характер на македонската нация беше базирано на този стар и недоказан аргумент." 
						"Той опитваше до последния момент да спаси Югославия, [като дори] предложи конфедерация с босненския президент Изетбегович", добави тя. 
						По време на двата президентски мандата на Глигоров, между 1991 и 1999 г., Македония стана член на ООН под временното наименование "Бивша югославска република Македония", прие временното споразумение с Гърция през 1995 г. и премина през противоречив икономически преход. 
						"На практика положихме основите на македонската държава", заяви за SETimes бившият председател на парламента Стоян Андов. "Това бяха тежки времена и Глигоров показа как може да се справи; несъмнено той има място в историята на съвременна Македония." 
						През октомври 1995 г. Глигоров оцеля при опит за атентат с кола бомба в центъра на Скопие. Полицията все още не е разкрила кой е поръчал или осъществил нападението. 
						"Жалко, че замесените в този терористичен акт, в който смятам, че са участвали също и вътрешни структури, като близки колеги на Глигоров, все още не са заловени. Нито един вътрешен министър, включително Любомир Фръчковски, от когото се очакваше най-много, не успя да разкрие истината, за да бъде приключен въпросът. Този случай не трябва да остане нерешен", заяви експертът по сигурността Иван Бабамовски за SETimes. 
						Жителят на Скопие Йордан Николов, на 49 г., е признателен на бившия лидер за това, че е измъкнал своя народ от кръвопролитията, обхванали други части на бивша Югославия след разпада на комунистическата държава. 
						"Ако не беше Глигоров и екипът му, най-вече тогавашният министър-председател Никола Клюсев, щеше да е трудно Македония да излезе от кървавата югославска драма без война. Глигоров избра мъдра политика, като не позволи да бъде изстрелян и един куршум", каза той. "Македония стана единствената република, обявила независимост по мирен път."

Започна новият процес по случая "Северин"
					22/03/2005
					Миналия септември Върховният съд на Сърбия отмени присъдата на Белградския областен съд по случая с четиримата сръбски четници, обвинени в убийството на 17 мюсюлмани по границата между Сърбия и БиХ и по тази причина започна нов процес. 
					От Давор Коникушич за Southeast European Times в Белград - 22/03/05
 
					 
						
Драгутин Драгичевич, заедно с още две лица, бе осъден на 20 години затвор през септември 2003 г., но сръбският Върховен съд отмени по-късно тази присъда. [Файл]
						Процесът срещу четирима сръбски четници, за които се смята, че са замесени в отвличане, изтезания и убийство на 17 мюсюлмани от граничния град Северин през октомри 1992 г., се разглежда от мнозина като ключово изпитание за сръбската правосъдна система в момент, когато Белград се надява да убеди Международния наказателен трибунал за бивша Югославия (МНТБЮ) да прехвърли дела към местни съдилища. 
						Първоначалната присъда от септември 2003 г. бе една от първите, произнесени по дело за военни престъпления в местен съд в Сърбия. Милан Лукич, Оливер Кръсманович и Драгутин Драгичевич бяха осъдени на 20 години затвор за тяхната роля в убийството, а Джордже Севич получи присъда от 15 години. 
						Година по-къно обаче сръбският Върховен съд реши да отмени тази присъда и в момента е в ход нов процес в Белградския регионален съд. Обявявайки своето решение, съдиите от Върховния съд се позоваха на процедурни нарушения. Организации, защитаващи човешките права и адвокати на жертвите, се противопоставят категорично на това решение. 
						Йован Ничич от Центъра по хуманитарно право смята, че има "политически мотиви" за решението на съда по случая "Северин", както и по друго дело, касаещо убийството на 19 етнически албанци в Подуево, Косово, през март 1999 г. "По делото Северин съдиите са от времето на Милошевич, а председателят на състава е сърбин от Косово," цитира организацията думите на Ничич. 
						Драголюб Тодорович, адвокат, който представлява жертвите и техните семейства, също отдава съдебното решение по-скоро на политически, отколкото на юридически основания. "След убийството на премиера Зоран Джинджич Сърбия се управлява от лобита анти-Хага," казва Тодорович, подсказвайки, че правителството се опитва да отклони вината от онези, които носят командната отговорност за зверствата. 
						Четиримата обвиняеми, както и петимата съучастници, чиято самоличност остава неизвестна, са били членове на паравоенна група, известна като "Отмъстителите". На 22 октомври 1992 г., в граничния град Миоче те са спрели автобус, обслужвал линия между Сърбия и Босна и Херцеговина (БиХ), като са проверили самоличността на пътниците. 17 мюсюлмани са били свалени от автобуса и след това транспортирани към Вишеград в БиХ, където са били малтретирани физически и след това поголовно екзекутирани по бреговете на река Дрина. 
						Според показанията на обвиняемите и няколко свидетели командващият на четниците е бил генерал-полковникът от югославската армия Лука Драгичевич, началник-щаб на втора лека пехотна бригада Подрине по време на убийствата. Срещу Драгичевич обаче не бе повдигнато обвинение, нито пък бе даден ход на някакво разследване срещу него. 
						Двама от обвиняемите, обвинените от МНТБЮ Лукич и Кръсманович, се укриват понастоящем, като са публикувани заповеди за тяхното арестуване и задържане под стража. 
						"От интерес за държавата и семействата на отвлечените е да се разкрие цялата истина за това престъпление," казва Джемил Халилагич, президент на Съвета за човешки права в Прибой. "След като приключи процесът, ще бъдат изпълнени условията за начало на юридическа процедура по тяхното компенсиране. Семействата на жертвите ще изгубят най- много, ако процесът се проточи."

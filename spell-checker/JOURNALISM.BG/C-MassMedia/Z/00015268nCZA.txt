Прекосяването на граници струва скъпо на балканските туристи
					15/07/2005
					Поради наличието на странна система за възстановяване на ДДС и лоша координация между властите балканските туристи, завръщащи се от ЕС през Унгария, губят милиони евро годишно на границата.
					От Мариан Тутуи за Southeast European Times – 15/07/05
 
					 
						
Пътниците, пристигащи в балканските страни от ЕС, изпитват трудности при възстановяването на платеното ДДС на граничните пунктове в Унгария. [Архив]
						Пътуващите от Балканите и Източна Европа за страните от ЕС могат да очакват зашеметяващи природни гледки и живописни забележителности по пътя си. Но поради проблемите с връщането на сумите от данък добавена стойност (ДДС) на унгарската граница те могат да очакват и сериозно олекване на портфейлите си.
						След като Унгария се присъедини към ЕС през май 2004 г., тя замести Австрия като основен входен пункт към блока за пътуващите от България, Румъния, Сърбия и Черна гора и други страни от Източна Европа. Нови гишета за ДДС бяха разкрити по гранично-пропускателните пунктове в южните и източните части на страната. Несъвършенства в системата обаче затрудняват, а в някои случаи и правят невъзможно за туристите да получат пълно възстановяване на ДДС за закупените от тях стоки в ЕС. В резултат на това туристите губят стотици хиляди и дори милиони евро годишно.
						Възстановяването на ДДС за стоки на стойност над 50 евро, закупени в страните от ЕС, не се извършва от граничните власти или от митническите служби. Вместо това, потвърди унгарското министерство на финансите, то се възлага на дружества с ограничена отговорност, които оперират с "гореща" валута. Гишетата в митниците на Нагилак, Чанад и Борш работят с ограничено работно време и излагат указания само на унгарски език. От трите вида фактури, издавани в ЕС и даващи възможност на гражданите от други страни да получат обратно платеното ДДС, унгарските гранични служители приемат само един вид.
						Туристите, които пристигат на границата в неподходящо време, не говорят унгарски или не притежават точния вид фактура, нямат възможност да получат нито пари, нито каквато и да е гаранция, че могат да направят това по-късно в собствените си страни. В резултат на това туристите даряват недоброволно значителни суми на унгарските митници всяка година.
						Унгарските власти са виновни само отчасти. За 14-те месеца след присъединяването на Унгария към ЕС нито румънските, нито българските министерства на финансите и външните работи са предприели мерки за осигуряване на по-добра координация за възстановяването на ДДС. И докато депутатите и държавните служители, които пътуват със самолети и получават възстановените си суми на летищата, не се сблъскват с този проблем, много обикновени граждани все още предпочитат да пътуват с кола.
						Една възможност за пътуващите е просто да избягват унгарските митници. Но това е по-лесно да се каже, отколкото да се направи. Главният път, свързващ България, Румъния и Сърбия и Черна гора с ЕС, преминава през Унгария и всеки алтернативен маршрут е свързан с голямо заобикаляне. Ако ситуацията не се промени в близко бъдеще, може да се наложи пътеводителите да включат този граничен капан като "местна забележителност".

Разделянето на Косово не е сред възможните решения
					09/08/2010
					Въпреки възобновения дебат относно отделянето на населената предимно със сърби северна част на Косово, според експертите е малко вероятно Белград да настоява за официално разделяне.
					От Игор Йованович за Southeast European Times от Белград – 09/08/10
 
					 
						
Косовският премиер Хашим Тачи отхвърля идеята за разделяне. [Гети Имиджис]
						Официално Сърбия никога не е подкрепяла идеята за разделяне на Косово. Подобно развитие би било в нарушение на конституцията, според която Косово е неделима част от държавата и която забранява всякаква промяна на този статут. 
						Въпреки това темата продължава да се обсъжда и неотдавнашното решение на Международния съд (МС) относно законосъобразността на обявяването на независимостта на Косово през февруари 2008 г. предизвика нов дебат. В коментар за медиите след произнасянето на решението сръбският президент Борис Тадич допусна, че може да бъдат предложени нови варианти. 
						"Ние, разбира се, сме наясно с факта, че може би два милиона албанци в Косово не желаят да приемат конституционния ред на Сърбия. От друга страна обаче, светът трябва да бъде наясно с факта, че сърбите в Косово не желаят да приемат суверенитета на така наречената държава Косово, и в тази рамка трябва да търсим решение, което ще осигури мир и развитие”, каза той. 
						Решението на МС от 22 юли, според което Прищина не е нарушила международното право, когато е обявила независимост, постави Сърбия в трудно положение, заяви за SETimes Предраг Симич, преподавател по политически науки в Белградския университет. "Съмнявам се обаче, че разделянето на Косово е реалистичен вариант сега", заяви той. 
						Душан Янич, ръководител на Форума за етнически отношения, е съгласен, като посочва, че подобен ход би бил „опасен за целия регион”. 
						В случай на разделяне Белград ще трябва да признае независимостта на Косово, добави Янич. "За да бъде разделено Косово, първо държавата трябва да бъде призната, а след това да се седне на масата и да се обсъди нейното разделяне", каза той. 
						Александър Митич, ръководител на проекта „Компромис за Косово“, смята, че Косово вече фактически е разделена територия, тъй като в северната част се прилагат сръбските закони, правителството в Прищина не е в състояние да разшири своята власт в този район, а разногласия по въпроса има дори и между членовете на Съвета за сигурност на ООН. 
						„Белград няма реален интерес да се стреми към някакво „официално” разделяне на Косово, тъй като населените със сърби части на Косово вече са част от сръбската система. Чрез „официалното” разделяне Белград само ще признае независимостта на останалата част от Косово”, каза Митич за SETimes. 
						Опозиционната Демократическа партия на Сърбия, ръководена от бившия премиер Воислав Кощуница, също наскоро предупреди да не се преговаря за разделянето на Косово. Говорителят на партията Петър Петкович каза за SETimes, че идеята за разделяне противоречи на Конституцията и не може да бъде изпълнена без промени в основния закон. 
						 "Разделянето на Косово в действителност би означавало, че Белград се съгласява с отделянето на косовските албанци", заяви Петкович. 
						Властите в Косово също отхвърлиха идеята. В интервю за излизащия в Прищина всекидневник „Косова Сот” министър-председателят Хашим Тачи заяви, че след оценката на МС обсъждането на подобна възможност би било „политическа лудост”, като добави, че за Косово вече няма причина да приеме нещо по-малко от независимост. 
						Решението завинаги премахна възможността за преговори за разделянето на Косово, за неговата автономия, специален статут или размяна на територии, заяви Тачи.

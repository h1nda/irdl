Байдън посети Сърбия и Косово
					22/05/2009
					Очаква се посещението на вицепрезидента на САЩ в Сърбия да доведе до подобряване на двустранните отношения, а визитата му в Косово да затвърди съществуващите връзки.
					От Игор Йованович за Southeast European Times от Белград -- 22/05/09
 
					 
						
Вицепрезидентът на САЩ направи исторически посещения в Сърбия и Косово. [Гети Имиджис]
						Вицепрезидентът на САЩ Джо Байдън е най-високопоставеният официален представител на Вашингтон, който посещава Сърбия през последните 29 години. Анализатори и длъжностни лица определят визитата му като ново начало в отношенията с двете страни. 
						Връзките между двете страни се влошиха значително, след като САЩ станаха причина редица държави да признаят независимостта на Косово, което Белград смята за своя провинция. Отношенията между Белград и Вашингтон едва не бяха прекъснати, след като протестиращи подпалиха посолството на САЩ в знак на протест срещу независимостта на Прищина през февруари 2008 г. 
						След среща със сръбския президент Борис Тадич в сряда (20 май) Байдън заяви, че САЩ не очакват Сърбия да признае Косово, като добави, че "признаването не е предварително условие" за подкрепата на Вашингтон за интеграцията на Сърбия в ЕС. 
						Двамата дадоха съвместна пресконференция, по време на която Байдън изтъкна желанието на своето правителство да задълбочи сътрудничеството със Сърбия и да види “превръщането на страната в силен, успешен, демократичен член на евро-атлантическата общност". 
						Байдън подчерта също, че макар и двете страни да имат несъгласия по някои въпроси – най-вече за Косово – засилването на връзките между тях е възможно. 
						Тадич приветства възможността за поставянето на начало на нов етап в двустранните отношения, но отново повтори, че "Сърбия никога няма да признае Косово." 
						Байдън се срещна също с министър-председателя Мирко Цветкович и с министъра на отбраната Драган Шутановац, като се съгласи, че съществуват възможности за нови американски инвестиции в Сърбия. Те са се договорили също така, че сътрудничеството между Сърбия и САЩ и техните военни съюзници може да бъде "ключов фактор за стабилността на Балканите", заяви Шутановац. 
						Опозиционните партии поискаха Байдън да се извини за подкрепата си за бомбардирането на Сърбия по време на конфликта от 1999 г. в Косово. Те призоваха правителството да заяви ясно пред Байдън, че Сърбия е обявила своя неутралитет и няма да стане член на НАТО. 
						Цялото посещение на Байдън бе съпроводено от засилени мерки за сигурност. Неговият самолет бе охраняван от два сръбски МИГ-а, а кортежът му премина по затворени, пусти улици. 
						В четвъртък сутринта Байдън отлетя за Прищина, Косово, където бе посрещнат от външния министър Скендер Хюсени. 
						Улиците бяха пълни с ентусиазирани тълпи, развяващи флаговете на САЩ и Косово. Хиляди косовски албанци благодариха на Байдън за дългогодишната подкрепа. Негова снимка бе поставена върху билбордове в Прищина. В Северна Митровица обаче около 100 етнически сърби протестираха срещу посещението. 
						След като се върна в Прищина, Байдън се срещна с президента Фатмир Сейдиу и премиера Хашим Тачи, които по-късно определиха визитата като историческа и отбелязаха, че 60 държави са признали независимостта на тяхната страна. "Ние никога няма да забравим това, което направихте", заяви Тачи. 
						В реч пред парламента Байдън посочи, че е казал на сръбските лидери, че "Косово не може да бъде разделено". 
						Той обаче призова законодателите да засилят "върховенство на закона" и да приемат "мерки, които ще дадат на общинските власти и на етническите общности по-голяма степен на контрол върху местните дела". 
						Байдън посети също базата “Бондстийл” и Дечанския манастир, сръбска православна забележителност. 
						
						Блерта Фоничи-Кабаши допринесе за написването на този материал от Прищина.

Хиляди участваха в демонстрация в защита на светското управление в Турция след убийството на съдия
					19/05/2006
					Хиляди турци участваха в демонстрация в Анкара в четвъртък срещу убийството на висш съдия, застрелян в съдебна зала. Убиецът е бил гневен заради забраната да се носят ислямски забрадки в публичните институции в Турция.
					(AФП, AП, Файненшъл Таймс, Гардиън, Индипендънт, Ню Йорк Таймс, СБС - 19/05/06; Ройтерс, АФП, БиБиСи, Евронюз, АКИ, Блумбърг - 18/05/06)
 
					 
						
Хиляди се стекоха на траурната церемония за убития съдия Мустафа Йозбилгин пред "Коджатепе джамия" в центъра на Анкара в четвъртък (18 май). [Гети Имиджис]
						Десетки хиляди души участваха в демонстрация в Анкара в четвъртък (18 май) в защита на светското управление в Турция и в знак на протест срещу стрелбата в съдебна зала миналата седмица, при която бе убит висш съдия, а още четирима души бяха ранени. 
						С викове "Аз съм войник на Аллах" 29-годишният въоръжен мъж, идентифициран като Алпаслан Аслан, в сряда нахлул в Държавния съвет, висшият административен съд на Турция. Той започнал да стреля по съдиите по време на съдебно заседание. 
						Съдия Мустафа Юджел Йозбилгин, на 64 години, който е бил улучен в главата, е починал шест часа по-късно на операционната маса. Останалите четирима ранени по време на инцидента в четвъртък все още бяха в болницата, като поне един от тях е в интензивно отделение. 
						Аслан, който бе арестуван в сряда, носел документи, според които е адвокат от Истанбул. Полицията съобщи, че той е признал, че нападението е било с цел отмъщение срещу взетото неотдавна съдебно решение, според което учителка не може да бъде повишена в длъжност директор на училището, тъй като носи забрадка на отиване и на връщане от работа. 
						Съобщава се, че няколко души са задържани във връзка с инцидента, който предизвика публични протести в Турция. 
						Ислямисти често атакуват Съвета за това, че строго следи за спазването на светските закони в Турция, особено за забраната да се носят ислямски забрадки в университетите и обществените институции.
						Около 25000 души участваха в четвъртък в шествието до мавзолея на основателя на турската светска държава, Мустафа Кемал Ататюрк, в Анкара като израз на подкрепата си за светското управление. "Турция е светска държава и ще остане светска," скандираше тълпата, водена от председателя на Държавния съвет, Сумру Чортоглу, други високопоставени юристи, ректори на университети и членове на генералния щаб. 
						"Това няма да ни уплаши," каза Чортоглу след шествието до мавзолея на Ататюрк. 
						Като осъди нападението в сряда, президентът Ахмет Недждет Сезер, убеден привърженик на секуларизма, който често е влизал в сблъсъци с управляващата Партия на справедливостта и развитието (ПСР) на премиера Реджеп Тайип Ердоган, нарече инцидента "черно петно" в турската история. 
						"Когато се запознаете с нападението, разбирате, че то не е причинено от лична омраза, а ... е насочено срещу републиката и най-вече срещу нейните неизменни принципи на демокрация и светско управление," каза президентът, като обеща, че всички институции "винаги ще защитават принципите на републиката". 
						ПСР, чиято програма се базира на политическия ислям, се отказа от корените си, като нарича себе си просто "консервативна". Но тя също критикува решението на съда и призова за смекчаване на забраната за забрадките, която датира от епохата на Ататюрк. Съпругата на Ердоган носи забрадка. 
						Макар Ердоган да осъди нападението срещу съдиите, в четвъртък той бе обект на яростни критики, писа британският ежедневник "Файненшъл Таймс", за това, че не е присъствал на погребението на Йозбилгин. Вместо това премиерът предпочете да участва в конференция в туристическия град Анталия. 
						Хилядите хора, които се бяха събрали пред джамията в Анкара за погребението, аплодираха Сезер при пристигането му на церемонията, докато министрите от правителството, включително заместник-премиера Абдулатиф Сенер, бяха блъскани и освирквани. "Убийците да се махат" и "оставка на правителството" скандираха демонстрантите, докато силите за сигурност се опитваха да проправят път на официалните лица.

Издирва се бивш македонски вътрешен министър
05/05/2004
Македония е издала заповед за ареста на бивш вътрешен министър, обвинен в това, че е заповядал екзекуцията на седем емигранти през 2002 г. Любе Бошковски не се яви за насрочен разпит във вторник (4 май) и бе обявен за издирване.
(Ройтърс, АП, Би Би Си , РСЕ/РС, Ireland Online, МИА, Makфакс, БЕТА, Dawn, PakNews - 04/05/04; AП, Би Би Си, Индипендънт - 03/05/04)
 
 
Във вторник (4 май) Македония издаде заповед за ареста на бившия вътрешен министър Любе Бошковски (в средата), след като той не се яви на разпит. [АФП]
Македония издаде заповед за ареста на бивш вътрешен министър, за когото се твърди, че е наредил убийствата на шестима пакистанци и един индиец през 2002 г. Съдия-следовател оповести заповедта във вторник (4 май), след като Любе Бошковски не се яви за насрочен разпит. Опитите на полицията да го арестува са се провалили, твърди македонският всекидневник Утрински вестник и Бошковски е обявен за издирване.
"Полицията го търси и е наредила на граничните патрули да са нащрек за Бошковски," заяви във вторник говорителката на МВР Миряна Контевска.
Признавайки в петък, че седем жертви на инцидент от март 2002г. близо до Скопие са били нелегални имигранти, а не "муджахадини- терористи", както това твърдеше навремето Бошковски, властите са го обвинили в убийство. Парламентарна комисия му отне имунитета от наказателно преследване. Обвинения са повдигнати и срещу още шест лица.
"Това бе една чудовищна фалшификация, за да се привлече вниманието на международната общност," каза Контевска. "Само един болен мозък може да изфабрикува и даде заповед за такова безогледно ликвидиране на седем души, чийто фатален край наподобява филм на ужаса," цитира думите й пред репортери в неделя вестник Индипендънт
След инцидента в Растански Лозя полицията твърдеше, че седмината са били членове на терористична клетка, планираща нападения срещу западни обекти в Скопие.
"Те планираха нападения срещу важни сгради, чуждестранни дипломати най-вероятно от САЩ, Германия и Великобритания - такива, които участват в борбата срещу световния тероризъм," заяви Бошковски през март 2002 г. Според него лицата са отказали да се предадат на полицаите, които са искали да ги арестуват и са били убити при последвалата престрелка.
Пакистанският посланик в Турция Шер Афган, който представлява и пакистанските интереси в Македония, е изпратил писмо до властите в Скопие, изисквайки подробности около хода на следствието, се посочва в изявление на пакистанското МВнР от вторник. Очаква се дипломатът да посети Скопие "за да инициира контакти на високо ниво. по проблема."

Tурция приветства смъртта на бин Ладен с предпазлив оптимизъм
					09/05/2011
					Основателят на Ал Кайда може да е мъртъв, но тероризмът продължава да бъде сериозна заплаха, единодушни са политиците. 
					От Алакбар Рауфоглу за Southeast European Times - 09/05/11
 
					 
						
Десетки загинаха, след като терористи свръзани с Ал Кайда проведоха серия от атаки в Истанбул на 15 ноември, 2003 г. [Ройтерс]
						Новината, че лидерът на Ал Кайда Осама бин Ладен най-накрая умря от ръцете на тюлените от американския военноморски флот, донесе удовлетворение, казват политическите лидери, но това съвсем не е краят на битката. 
						"Няма съмнение, че убийството на най-опасната личност в света е победа за спаведливостта, но това не означава, че терористите ще преустановят атаките си", каза за SETimes Бурхан Каятюрк, председател на Политическата академия на управляващата Партия на справедливостта и развитието (ПСР) в Анкара. 
						"Както винаги нашето правителство е срещу тероризма и прави всичко възможно да предотврати създаването на "нови Осама", но други правителства също трябва да поемат своята отговорност", каза той и добави, че кризите в страни като Либия и Сирия могат да доведат до нови опасности в региона. 
						Турците познават добре терористичното насилие. През ноември 2003 г. Ал Кайда проведе серия от бомбени атентати, насочени срещу британското консулство, турската централа на банка HSBC и две синагоги. Петдесет и седем души загинаха и стотици бяха ранени. Съвсем наскоро турската полиция за борба с тероризма арестува няколко заподозрени терористи, включително членове на Ал Кайда. 
						"Ние сме страна, изправена през терористични заплахи всеки ден и знаем какво е това", каза за SETimes Исмал Гьоксел, секретар на ПСР в парламентарната Комисия за национална сигурност. 
						Зекерия Акънджъ, депутат от Републиканската народна партия (РНП) в Комисията за национална сигурност, каза, че Ал Кайда все още представлява заплаха за Турция както и други екстремистки оранизации. "Като нация с десетки хиляди жертви на тероризма, ние сме доволни, че бин Ладен е мъртъв", каза той за SETimes. 
						Но убийството предизвиква и безпокойство. Според Шукру Елекдаг, турски ветеран дипломат и депутат от РНП, в краткосрочна перспектива може да се очаква, че смъртта на бин Ладен ще предизвика репресии от страна на неговите поддръжници. 
						"Джихадистите в целия свят ще потърсят отмъщение, като ударят всяка мишена, която им се стори удобна. Сега те са под силния натиск да демонстрират, че организацията им е жива", каза той за SETimes. 
						Религиозни лидери могат да помогнант за предотвратяването на подобни заплахи като заклеймят Ал Кайда и нейната идеология, особено използването на Исляма като оправдание за насилието", каза Елекдаг. "В мюсюлманския свят повечето хора смятат, че религиозният принцип на Ал Кайда е злоупотреба с Ислямската религия," каза той. 
						Според Сюлейман Озерен, директор на Международния транснационален център за изследване на престъпността в Анкара, предпазливостта, изразена от турските официални представители, се дължи на продължаващите вътрешни заплахи. 
						Страната продължава да понася атаки от Кюрдската работническа партия, войнстваща групировка, която води въоръжена борба за кюрдска независимост от 1978 г. насам. Миналата седмица ПКК пое отговорността за засадата срещу кортежа на премиера Реджеп Тайип Ердоган. Ердоган не бе ранен, но един полицай загина. 
						"Всички форми на тероризъм трябва да бъдат заклеймени", каза Акънджъ, осъждайки прокюрдската Партия на мира и демокрацията (ПМД) за това, че не се е разграничила от ПКК. 
						Членът на парламентарната група на ПМД Хасип Каплан обаче подчерта за SETimes, че неговата партия е против терористичното насилие. Но политиците просто не искат да го приемат, добави той.

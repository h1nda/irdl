Държавите, членки на ЕС, искат визовият режим за Западните Балкани да бъде либерализиран до 2010 г.
					10/04/2009
					Външните министри на осем държави, членки на ЕС, са изпратили писмо до Европейската комисия, в което настояват да се ускори премахването на визовия режим за страните от Западните Балкани, които са изпълнили необходимите критерии.
					(МИА, Макфакс, Бета, Б92, Радио Сърбия - 09/04/09)
 
					 
						
Външните министри на осем европейски държави призоваха за премахване на визите за страните от Западните Балкани. [АФП]
						Осем държави, членки на ЕС, са призовали Европейската комисия (ЕК) да предприеме бързи стъпки за премахването на визовия режим за западнобалканските страни, съобщиха в четвъртък (9 април) сръбски и македонски медии. 
						"Смятаме, че важното решение за отмяна на визовия режим трябва да бъде взето веднага след като държавите изпълнят установените критерии," са заявили в писмо от 4 април министрите на външните работи на Естония, Унгария, Италия, Латвия, Литва, Полша, Словакия и Словения. Миналата година ЕК започна преговори за облекчаване на визовия режим с Албания, Босна и Херцеговина (БиХ), Македония, Черна гора и Сърбия. 
						"Пътната карта" с изисквания, която всяка от страните получи, обхваща четири групи въпроси: сигурност на документите, незаконна миграция, включително реадмисия, обществен ред и сигурност и външни отношения и основни права. 
						"Постигнат е напредък и в четирите области, посочени в пътните карти," се казва в писмото на осемте министри, цитирано от македонската осведомителна агенция МИА. "В областта на правосъдието, свободата и сигурността са започнати сериозни реформи." 
						В писмото, изпратено до заместник-председателя на ЕК Жак Баро, еврокомисаря по разширяването Оли Рен и чешкото председателство на ЕС, се призовава също Комисията да приключи докладите за напредъка на страните преди европейските парламентарни избори в началото на юни. Осемте външни министри са посочили, че ако оценката е положителна, Брюксел трябва да препоръча незабавно премахване на визовия режим за страните, които са изпълнили съответните критерии. 
						Окончателното решение, което трябва да бъде одобрено с квалифицирано мнозинство от държавите, членки на ЕС, за да влезе в сила, ще бъде взето през ноември. Ако премахването на визовия режим бъде прието, гражданите на съответните страни ще могат да пътуват без визи във всички държави от ЕС от началото на 2010 г. 
						Приветствайки инициативата на осемте външни министри, македонският заместник-премиер Ивица Боцевски заяви в четвъртък, че гражданите на неговата страна заплащат средно 5 млн. евро годишно за визи за ЕС. Той отбеляза също, че 70 % от младите хора в страната никога не са посещавали страна от ЕС, докато техните родители са пътували свободно из цяла Европа, когато страната е била част от Югославия. 
						Въведеният от ЕС преди около 15 години визов режим за Западните Балкани не постигна нищо друго, освен че помогна на "малките балкански автократи" да останат на власт повече от десет години, заяви Боцевски. 
						Той подчерта, че този период е "загубено десетилетие" за тези страни. 
						Либерализирането на визовия режим ще създаде нови възможности за пътувания и бизнес сътрудничество с европейските партньори, прогнозира Боцевски. Нещо повече, то ще даде възможност на всички граждани на Македония "да бъдат изложени на влиянието на ЕС, което ще доведе до основна трансформация на ... обществото," добави Боцевски.

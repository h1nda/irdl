Според анализатори финансовото преструктуриране на Гърция върви по план
					16/07/2010
					Въпреки обществените вълнения икономическите експерти подкрепят плана за съкращаване на разходите на Гърция, като посочват, че премиерът води страната в правилната посока.
					От Елизабет Марагула за Southeast European Times от Атина - 16/07/10
 
					 
						
Демонстрант скандира антиправителствени лозунги пред парламента. [Гети Имиджис]
						Приемайки тежкото законодателство, което има за цел да реформира финансите на страната, гръцкото правителство доказва, че е готово да изпие предписаното лекарство. 
						 „Правителството има огромната възможност да либерализира икономиката и да осигури нови източници на растеж вместо потребление”, каза за SETimes Янис Стурнарас, генерален директор на Фондацията за икономически и индустриални изследвания в Атина. 
						 Според съобщение на Атинската новинарска агенция (АНА) депутатите са приели със 156 гласа „за” и 128 „против” законопроекта за пенсионната реформа в публичния сектор. Това става една седмица след приемането на спорния законопроект, с който се ограничава ранното пенсиониране, намаляват се пенсиите и се облекчават разпоредбите на трудовото законодателство, които засягат работодателите в частния сектор. 
						Официалната пенсионна възраст в Гърция е 65 г., но практиката на ранно пенсиониране е широко разпространена, като според Организацията за икономическо сътрудничество и развитие (ОИСР) средната възраст е 62,4 г. за мъжете и 60,9 г. за жените. 
						Освен това пенсионерите в Гърция получават щедро възнаграждение – 96 % от брутния си доход – в сравнение със средно 59 % за държавите от ОИСР. 
						В страна, където по данни на МВФ заплатите и социалните придобивки представляват 75 % от общите разходи на правителството, системата на „държавата на всеобщото благосъстояние” вече не може да се поддържа. 
						 Премиерът Георгиос Папандреу води Гърция напред с икономическа програма за корекции, която се смята за единствения път на страната към фискално здраве. 
						 Икономиката „твърдо” се движи в правилната посока, посочва Стурнарас. 
						„Няма друг начин”, каза за SETimes Йоргос Глинос, научен сътрудник в „Елиамеп”, Гръцката фондация за европейска и външна политика. 
						Мерките за строги икономии бяха наложени като условие за получаването на пакета от спешна помощ от 110 млрд. евро от МВФ–ЕС за справяне с дълговата криза – сделка, която много гърци смятат за несправедлива. 
						Изправени пред перспективата за по-ниски доходи, по-малко възможности и по-високи данъци, мнозина са разгневени. Те казват, че са принудени да плащат за предишни погрешни финансови и политически грешки на страната. 
						В четвъртък работниците организираха нова парализираща национална стачка срещу реформите. През тази година протестите са често явление, като прерасналата в насилие демонстрация през май доведе до смъртта на трима души. 
						Въпреки несъгласието анализаторите смятат, че гърците ще направят необходимите корекции, тъй като това е единствената възможност. 
						„Всички са недоволни, защото всички са засегнати негативно, но разбират, че няма друг изход”, каза Стурнарас. Без външна помощ Гърция трябваше да покрие сама дълга си от 300 млрд. евро. Наред с другите проблеми тази ситуация би застрашила сериозно и еврото. 
						Трябваше да бъдат взети трудни решения и непосредствените резултати вече се виждат. 
						Закриват се магазини. Жилища се отдават под наем.
						Хората си стоят у дома или пътуват с по-малки бюджети. Компаниите намаляват разходите и уволняват работници. „Трудните времена за Гърция предстоят", каза за SETimes Йоанис Михалетос, стратегически анализатор в Атина. 
						АНА съобщи, че безработицата през април е достигнала 11,9 % и според прогнозите на МВФ тя ще нарасне до почти 15 % през 2012 г. Изразява се и безпокойство за способностите на правителството да поддържа новата политика. 
						 „Истинският проблем... е доверието в политическата система", казва Глинос. 
						Папандреу направи 180-градусов завой от социалистическата платформа на своята партия ПАСОК, предизвиквайки гнева на някои от нейните членовете. 
						„Всички тези неща [мерките за ограничаване на разходите] противоречат на казаното от него по време на предизборната кампания..., но той доказа, че е гъвкав", каза Стурнарас. 
						 По-рано тази година, оказвайки силен натиск за солидарност в подкрепа на програмата, премиерът изключи няколко депутати, които гласуваха срещу нея. 
						 „Задача номер едно за всеки лидер е да спаси своята страна от катастрофа”, отбелязва Стурнарас. 
						Като се има предвид обстановката, мнозина биха казали, че тази работа е точно като за Папандреу.

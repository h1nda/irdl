България може да замрази проекта за атомна електроцентрала в Белене
					31/07/2009
					Има 80 % вероятност изграждането на атомната електроцентрала в Белене да бъде спряно, съобщи в четвъртък българският министър на финансите Симеон Дянков.
					(Блумбърг, Стандарт - 31/07/09; Ройтерс, Дневник, Медиапул, Новините, Фокус - 30/07/09; АФП, Ройтерс - 29/07/09; София Ехо, Медиапул - 28/07/09; ФТ - 27/07/09; Новините - 26/07/09)
 
					 
						
"Ако има частен инвеститор, готов да рискува парите си, може да анализираме проекта," заяви председателят на комисията по икономика, енергетика и туризъм Мартин Димитров. [АФП]
						България трябва да замрази изграждането на атомната електроцентрала в Белене, ако не намери частни инвеститори за своя мажоритарен дял в проекта, заяви в четвъртък (30 юли) Мартин Димитров, председател на парламентарната комисия по икономика, енергетика и туризъм. 
						"Ако има частен инвеститор, готов да рискува парите си, а не тези на българските данъкоплатци, може да анализираме проекта," съобщи Димитров, който е и съпредседател на дясната "Синя коалиция". 
						Според министъра на финансите Симеон Дянков правителството не може да отдели ресурси за строителството, когато съществува належаща нужда от съкращаване на разходите и увеличаване на приходите, за да бъде попълнен бюджетния дефицит от 1,28 млрд. евро. Той смята, че през тази година вероятно българската икономика ще се свие с 6,3 %. 
						"Има 80 % вероятност проектът в Белене да бъде спрян," е посочил Дянков в интервю в четвъртък, цитиран от информационната агенция “Блумбърг”. "Държавата не разполага със средства за изграждането на централата, а заради световната криза е трудно да бъдат привлечени частни средства." 
						По-малко от 24 часа преди новият кабинет на България да положи клетва в понеделник, Дянков, бивш главен икономист в Световната банка, постави под въпрос и стойността на проекта, разходите по който се оценяват на 4 млрд. евро. 
						Според оповестени по-рано този месец официални данни предишното правителство е похарчило повече от 430 млн. евро за подготовката на изграждането на втори ядрен реактор с мощност 2000 MW край река Дунав, на около 100 км източно от съществуващата АЕЦ в Козлодуй. 
						"Не виждам икономическите ползи от този проект," заяви Дянков в неделя в интервю за частния национален телевизионен канал “Нова телевизия”. "Дори и ако намерим частни инвеститори, Белене няма да бъде печеливша." 
						България притежава 51-процентен дял в проекта чрез държавната “Национална електрическа компания”. Останалите 49 % от акциите са собственост на германското дружество РВЕ, което търси партньор, с когото да раздели финансовата тежест и да се осигури срещу риска от участието в проекта. 
						България има сключени договори с руската компания “Атомстройекспорт”, както и с френското дружество “Арева” и германското “Сименс”, за изграждането на ядрен реактор, който според плановете трябва да бъде напълно готов за експлоатация до средата на 2014 г. 
						Дотогава цената на проекта може да достигне над 6 млрд. евро, което ще доведе до повишаване на цената на електроенергията, предупреждават експерти. 
						“Атомстройекспорт” беше привлечен като изпълнител за изграждането на централата в Белене съгласно споразумение, подписано по време на посещението на бившия руски президент Владимир Путин в София през януари 2008 г. По време на същото посещение тогавашното водено от социалистите правителство на страната сключи две други големи енергийни сделки с Русия - за проекта за газопровод “Южен поток” и за петролопровода Бургас-Александруполис (Дедеагач). 
						Дянков заяви, че кабинетът извършва оценка на всички големи енергийни проекти, за да установи “какви са възможностите за тяхното отлагане или, в някои случаи, отменяне и какви са свързаните с това санкции”. Той допусна също, че страната може да вземе решение да отмени участието си в петролопровода Бургас-Александруполис.

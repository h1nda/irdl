Наука и технологии: Румънската асоциация по аеронавтика ще участва в нов конкурс на “Гугъл"
					25/02/2008
					Румънската асоциация по аеронавтика бе избрана да участва в конкурса на "Гугъл" "Lunar X" за първата роботизирана мисия до Луната. Още от седмицата: намалява броят на донорите на органи в Гърция.
					 
						
[Гети Имиджис]
						
						Румънската асоциация по аеронавтика и космонавтика бе избрана да участва в новия конкурс на “Гугъл” за наградата "Lunar X", обявен в четвъртък (21 февруари). Девет отбора ще се съревновават за наградата от 13,5 млн. евро за първата частна роботизирана мисия до Луната. Целта е да се прати апарат, който да измине 500 м по лунната повърхност и върне снимки и видео на Земята. 
						*** 
						Броят на донорите на органи в Гърция постоянно намалява, според данни, публикувани от вестник "Та Неа" във вторник (19 февруари). Едва 6,2 на всеки 1 млн. души в страната са дарили органи миналата година, в сравнение с 8 на всеки 1 млн. през предходната година. 
						 *** 
						Хилал Атъджъ от турската организация на “Грийнпийс” предупреди в писмено изложение до турското правителство във вторник (19 февруари), че планираната атомна електроцентрала поставя на карта бъдещето на страната. Атъджъ каза, че ядрената енергия не се използва толкова често по света, тъй като е "скъпа, замърсяваща и много опасна". 
						*** 
						
						Македонската фармацевтична компания “Алкалоид” започна в сряда (20 февруари) проект на стойност 9 млн. евро за изграждане на Институт за изследване и контрол на качеството на лекарствата. Институтът, в който ще работят около 60 души, трябва да започне работа в началото на следващата година и ще изследва производството и ще контролира генеричните лекарства с цел увеличаване на безопасността им. 
						*** 
						Първото заседание на междуправителствения съвет на тюркоезичните държави се проведе в четвъртък (21 февруари) в Анталия, Турция. Задачата на съвета е да създаде общо законодателство с цел да улесни обмена на опит и изпълнението на съвместни проекти на неговите членове: Азербайджан, Казахстан, Узбекистан, Туркменистан, Киргизстан и Турция. 
						 *** 
						Само 33 % от българските студенти и 39 % от българите с университетски дипломи имат умения на високо ниво в работата с компютърни програми за офиса, според резултатите от първото национално проучване на професионалната ориентация и мотивация на студентите на "Хюит Асошиейтс". Проучването обхваща 12 477 студенти от 37 университета в България. 
						
						(Различни източници – 18/02/08-25/02/08)

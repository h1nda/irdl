Черна гора се радва на увеличаване на чуждите инвестиции 
					17/07/2007
					Черна гора, най-младата държава в света, привлича все повече чужди инвестции. Благодарение на туризма, индустрията и недвижимите имоти страната е на трето място в Европа по инвестиции на глава от населението.
					От Неделко Рудович за Southeast European Times от Подгорица –17/07/07
 
					 
						
Заради строителството на хотели и увеличения брой посетители туризмът в Черна гора е на второ място по привлечени инвестиции. [Архив]
						Благодарение на свободната пазарна икономика и ниските данъци миналата година Черна гора получи 505 млн. евро под формата на преки чужди инвестиции (ПЧИ). Експерти очакват ПЧИ да се увеличат до 850 млн. евро тази година -- и да продължат да растат. 
						С население от 620 000 души Черна гора е на трето място в Европа по инвестиции на глава от населението, след Естония и Чехия. 
						"Растящите инвестиции показват, че имаме добри перспективи за по-нататъшно развитие. Очакваме ПЧИ от около 850 млн. евро тази година," каза главният изпълнителен директор на Черногорската агенция за насърчаване на инвестициите (ЧАНИ) Петър Иванович. "Чуждите инвестиции нарастват стабилно след 2004 г." 
						Най-големите инвестиции в страната са във финансовия сектор. Нови инвестиционни фондове, известни банки и брокерски къщи навлязоха на черногорския пазар. 
						Според ЧАНИ туризмът е на второ място с малка разлика по привличане на инвестиции благодарение на строителството на нови хотели и модернизирането на съществуващите. Черногорската икономика се базира главно на туризма и тази година се очаква по-голям брой чуждестранни туристи - около 450 000 - да посетят черногорското крайбрежие, което е с 30 % повече спрямо миналата година. Над половин милион туристи се очакват от бившите югославски републики - Сърбия, Босна и Херцеговина и Македония. 
						"Ако искаме да развиваме елитен туризъм, трябва да усъвършенстваме услугите си," каза Иванович. 
						Индустрията е на трето място по привлечени инвестиции, а транспортният сектор - на четвърто. 
						Норвежката компания "Стааткрафт" е готова да инвестира начална сума от 1,5 млрд. евро в черногорския енергиен сектор. "Планираме да построим нови водноелектрически централи, за да може Черна гора да започне да изнася енергия. Освен това американската компания "Бехтел" смята да инвестира в пътната инфраструктура в цяла Черна гора," каза Иванович. 
						Някои в страната смятат, че има прекалено много руски инвестиции. Руската федерация е купила фабриката за алуминий в Подгорица и мина за боксит в Никшич. Но според Иванович Черна гора не бива да ограничава инвестиционната свобода на чуждите инвеститори. 
						 "Ограничаването на инвестиционната свобода е дискриминация. Важното е, че чуждите инвеститори не приемат закони, те не са в парламента, в правителството и неговите служби. Те не отговарят за правилата," каза той. 
						Очаква се всички тези големи инвестиции в младата държава да привлекат и финансови средства от страна на частни лица. С подобряването на инфраструктурата на региона и инвестирането в пътища, летища и жп линии много хора проявиха интерес към перспективите в сектора на недвижимите имоти в страната. 
						Според доклад на експертната фирма в областта на недвижимите имоти "Колиерс Интърнешънъл", публикуван миналата седмица, бумът в недвижимата собственост в Черна гора е 400 % - благодарение на инвеститори от Обединеното кралство и Русия. 
						Тази постоянна тенденция в инвестиции в имоти се наблюдава след доклад на Световния съвет по туризъм и пътувания, който посочва, че се очаква Черна гора да се превърне в страната с най-бързо растящ туристически сектор в света.

Свалянето на Мубарак може да засили позициите на Турция
					18/02/2011
					Може ли Турция да спечели от вълната от продемократични движения в Близкия изток?
					Анализ на Алина Лехтинен за Southeast European Times от Истанбул – 18/02/11
 
					 
						
Премиерът Реджеп Тайип Ердоган беше първият чуждестранен лидер, който призова Мубарак да подаде оставка. [Ройтерс]
						Много високопоставени политици в Турция, която иска да докаже пред ЕС, че е действаща мюсюлманска демокрация, почувстваха облекчение след решението на египетския президент Хосни Мубарак да подаде оставка. 
						 „Горди сме пред народа на Египет заради нашата достойна, принципна и показваща самоуважение позиция. С право споделяме вълнението на Египет”, заяви турският премиер Реджеп Тайип Ердоган във вторник (15 февруари) в коментар по повод на драматичното развитие на събитията. 
						 Може ли засилващият се натиск за демократизация на Близкия изток да увеличи ролята на Анкара като регионален фактор? Повечето анализатори виждат известни ползи, но мненията им по отношение на детайлите се различават. 
						 „Има широк консенсус, че ако Египет се превърне в демократична държава, това ще бъде от полза за Турция толкова колкото и за египетския народ и ще засили още повече влиянието на Турция в Близкия изток”, пише Фатма Дишли в изданието на „Тудей'с Заман” от 7 февруари. 
						Според Сабри Саяръ, преподавател в Университета „Сабанджъ“, фактът, че Ердоган е бил първият чуждестранен лидер, призовал Мубарак да подаде оставка, показва желанието на Турция да види промяна в Египет. 
						 След оставката на Мубарак важността на бързия преход към демокрация в Египет беше тема на много материали в турските медии. Въпреки това някои експерти не могат да заявят уверено, че това е най-доброто решение за Египет. 
						„Не мисля, че е редно да се извърши бърз преход. Пълният преход вероятно ще отнеме няколко години. Междувременно очаквам да има политическа либерализация, която след това може в крайна сметка да доведе до преход към демокрация”, заяви Саяръ. 
						 В същото време някои експерти твърдят, че правителството на Ердоган има възможност да убеди ЕС в своето геополитическо значение. 
						 „Турция – със своята процъфтяваща демокрация, развиваща се икономика и все по-голям регионален престиж – е източник на вдъхновение за много хора в региона. Това трябва да бъде видяно и от ЕС”, казва проф. Ихсан Дагъ от Близкоизточния технически университет. 
						„Чрез Турция ЕС може да разшири зоната на мир, стабилност и демокрация в Близкия изток”, посочи той. 
						Други обаче предупреждават, че въздействието върху процеса на присъединяване на Турция може да бъде ограничено, не на последно място защото самите турци губят интерес към присъединяването към блока. 
						Според статия от 2 февруари на фондация „Херитидж”, когато ПСР на Ердоган е дошла на власт през 2002 г., 65 % от турските граждани са подкрепяли влизането на страната в ЕС. Консервативният мозъчен тръст съобщава, че през 2010 г. подкрепата за членството на Турция в ЕС е спаднала до 47 %. 
						„За съжаление ЕС беше погълнат от интровертен дневен ред и вече не се възприема сериозно в Турция. Затова действията и ползите от външната политика на Турция вече не се измерват според техния реален или възприеман принос за кандидатурата за членство в ЕС”, казва д-р Серхат Гювенч от университета „Кадир Хас”. 
						Дагъ добавя, че ЕС не трябва да гледа на ислямската идентичност на Турция като на пречка за членството на страната в ЕС. 
						„Напротив, тези черти на Турция са нейна положителна страна. Те показват на хората от Близкия изток, че ислямската идентичност не е задължително антизападна, антипазарна и антидемократична”, посочи той.

България се надява да влезе в еврозоната до средата на 2013 г.
					04/08/2009
					Предпоставка за влизане в еврозоната е присъединяването към Механизма на обменните курсове II. България възнамерява да подаде заявление през ноември. 
					(Ройтерс, АФП, ДПА, Новините, БНР, Дневник - 03/08/09; Блумбърг, Дневник, БНН - 31/07/09)
 
					 
						
България може да приеме еврото след четири години. [Архив]
						Възможно е България да влезе в еврозоната до средата на 2013 г., каза финансовият министър Симеон Дянков за софийския всекидневник "24 часа" в интервю, публикувано в понеделник (3 август). 
						"Имаме шанс да приемем еврото през последната година на [четиригодишния правителствен] мандат," каза той. 
						Бившият главен икономист на Световната банка Дянков изпълнява и длъжността вицепремиер в кабинета на дясноцентристката партия "Граждани за европейско развитие на България" (ГЕРБ), която официално пое управлението на 27 юли. 
						Преди въвеждането на еврото като официална валута България трябва да се присъедини към Механизма на обменните курсове II (ERM II), двугодишен тест за валутната стабилност на кандидатите, които към момента са 16 страни, членки на ЕС. 
						София планира да подаде заявление за участие през ноември, каза Дянков миналата седмица. 
						"Има голяма доза несигурност какво ще се случи в целия регион във връзка с финансовата криза," отбеляза той, цитиран от информационната агенция "Блумбърг". "Това няма значение за нашето заявление, но може да повлияе на скоростта, с която то ще бъде разгледано." 
						Дянков смята, че България ще изпълни официалните критерии за членство в еврозоната до края на годината. 
						Главната задача сега, отбеляза той, е да се задържи дефицитът под 3 % от брутния вътрешен продукт (БВП), лимита на еврозоната. 
						 "На този етап сме на 2,2-2,5 % (бюджетен дефицит)... Ако дефицитът надхвърли 3,0 %, това ще отложи влизането ни в еврозоната с повече от две години," е казал той, цитиран от "Ройтерс". 
						Дянков освен това прогнозира, че инфлацията ще продължи да пада до средногодишна стойност от 2,8 % тази година, сравнено с 3,7 % през юни. 
						През 1997 г. България бе обхваната от жестока икономическа и финансова криза, която доведе до рязък спад на БВП и личните доходи, крах на банковия сектор в страната и сериозни проблеми с валутните курсове. След няколко месеца на хаос страната прие споразумение за валутен борд, съгласно което левът бе прикрепен към еврото с фиксиран курс от 1,95583. 
						 Влизането на България в ERM II може да позволи колебания на лева до максимум 15 % около този централен курс. 
						Дянков и представители на централната банка обаче казват, че фиксингът ще остане непроменен до влизането на България в еврозоната. 
						Подчертавайки, че няма належаща необходимост България да иска заем от МВФ, Дянков заяви, че въпреки това София смята да поиска участие на Фонда в анализа на бюджета за остатъка от годината и особено за 2010 г. 
						 "Анализът на МВФ може бързо да бъде използван за евентуален заем през 2010 г., ако стане очевидно, че бюджетът за 2010 г. не може да бъде изпълнен само с намаляване на разходите," каза той.

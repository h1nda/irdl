Румънските либерали си избраха нов лидер
					25/03/2009
					НЛП, основната опозиционна партия в Румъния, си избра нов лидер. Крин Антонеску би могъл да бъде сериозен кандидат за президентския пост по-късно през годината.
					От Паул Чокою за Southeast European Times от Букурещ – 25/03/09
 
					 
						
"Щом аз, прост и обикновен човек ... станах председател на най-голямата партия в Румъния, тогава всеки от нас има шанс,” каза Крин Антонеску, новият лидер на НЛП. [Габриел Петреску]
						Над 1 400 делегати на Националлибералната партия (НЛП) се събраха миналата седмица, за да изберат нов лидер на фона на призиви за обновление на партията. Заместник-председателят на НЛП Крин Антонеску надделя над настоящия лидер Калин Попеску Търичану с 873 на 546 гласа. 
						Антонеску е бивш учител по история и е член на Камарата на депутатите с прекъсвания от 1992 г. насам. Търичану, бивш премиер, е лидер на партията от 2004 г. Той ще запази поста си в Камарата на депутатите като член на НЛП. 
						Делегатите на НЛП избраха също бившия министър на транспорта Людовик Орбан за заместник-председател на партията. Орбан и Антонеску работиха заедно по време на кампанията, предшестваща конгреса на НЛП. 
						"Щом аз, прост и обикновен човек ... станах председател на най-голямата партия в Румъния, тогава всеки от нас има шанс,” каза Антонеску в речта си след победата. 
						Медиите възхвалиха вътрешнопартийната кампания преди конгреса на НЛП и победата на Антонеску като пример за демокрация в действие. Наблюдатели смятат, че Антонеску може да бъде трудно предизвикателство за сегашния президент Траян Бъсеску на изборите по-късно тази година.
						След гласуването бившият президент Йон Илиеску, член на конкурентната Социалдемократическа партия (СДП), неочаквано излезе с изявление, че Антонеску е „интелигентен, речта му е вдъхновяваща и той е почтен човек ... Бих искал да е член на СДП,” каза Илиеску. 
						Новият лидер не скри президентските си амбиции. „Една от причините да поема тази кандидатура бе да получа много добър резултат за партията в тази надпревара,” каза той на пресконференция. 
						След като въодушевлението от издигането на Антонеску се поуталожи, той ще трябва да посрещне първото си предизвикателство – изборите за Европейски парламент през юни. Според анализатори Антонеску ще трябва най-напред да възроди популярността на НЛП преди тях и едва след това да се съсредоточи върху спечелване на президентския пост в края на 2009 г. 
						Съюзът между СДП и Консервативната партия и либералдемократите (ЛДП) спечелиха парламентарните избори през ноември 2008 г., като заедно имат 229 от 334 места в Камарата на депутатите. НЛП спечели едва 65 места. Управляващата коалиция предпочете да прекрати преговорите си с НЛП, отколкото да склони да изпълни искането й за либерален премиер, с което на практика превърна НЛП в опозиционна партия.

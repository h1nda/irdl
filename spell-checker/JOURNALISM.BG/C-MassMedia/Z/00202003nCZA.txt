Румънският крал Михай: "Вярвайте в демокрацията"
					28/10/2011
					Историческият момент за Крал Михай I бе също и призив за зряла и отговорна политическа класа.
					От Паул Чокою за Southeast European Times от Букурещ -- 28/10/11
 
					 
						
Крал Михай I е принуден да напусне Румъния от съветските власти през 1948 г. [Габриел Петреску/SETimes]
						Трепетно вълнение бе обхванало румънския парламент във вторник (25 октомври), когато румънският Крал Михай I изнесе първата си реч пред законодателите от 64 години насам. 
						Основната заседателна зала гъмжеше от депутати, рядкост за законодателния орган, известен със слабата си посещаемост. Балконите бяха претъпкани с монархисти в очакване на речта на краля. 
						"Последните 20 години донесоха демокрация, свободи и начало на просперитет. Румъния се е развила много за този период," каза кралят. 
						Като похвали работата на парламента в посткомунистическа Румъния, той предупреди, че "политиката е нож с две остриета." 
						"Тя гарантира демокрация и свободи, ако се провежда в зачитане на законите и институциите. Но политиката може да вреди на гражданите, ако се прилага с презрение към закона, персонализиране на властта и пренебрегване на основната роля на държавните институции," подчерта Михай I. 
						Той призова законодателите да "вярват в демокрацията, ролята на институциите и техните правила" и да управляват не само чрез законите, но и "чрез етика и съзнание за дълг". "Утрешният свят не може да съществува без морал, вяра и памет. Цинизмът, тесногръдието и малодушието не трябва да обсебват живота ни," каза кралят. 
						Той призова за развитие на цялата страна чрез разширяване на инфраструктурата, област, в която Румъния значително изостава. "Магистрали, модерни пристанища и летища са част от нашата сила като независима държава," подчерта той. 
						"Единствено в наша власт е да направим тази страна стабилна, просперираща и почитана в цял свят," добави той. "Не виждам днешна Румъния като наследство от нашите родители, а като страната, която сме заели от децата си," заключи крал Михай. 
						Историци оцениха значимостта на момента и разтълкуваха посланието зад самата реч. "Речта на краля бе от исторически характер," каза за SETimes Юлиян Прутяну–Исаческу, историк и автор на различни статии за кралската династия в Румъния. 
						"Нямаше случайно изречени думи в речта, която засегна основните идеали на една въображаема и идеална Румъния: уважение към миналото, любов към страната, морал, вяра, памет, идентичност и достойнство. Неговата реч разделя два свята: Румъния на поставените цели, още непостигнати, и Румъния, изпразнена от съдържание, страна все още на портите на Изтока, където нищо не става лесно," каза Прутяну-Исаческу. 
						Речта докосна сърцата на много румънци. 
						"Свързвам идеята за кралство със стабилност, строгост и върховенство на закона," каза пенсионерът Йоан Григоре за SETimes. "Бях млад, когато той бе детрониран, но помня, че управляваше едно общество със съвършено различни ценности от това, в което живеем днес... Имам чувството, че от това се нуждае Румъния днес." 
						Крал Михай е принуден да напусне Румъния през 1948 г., когато тогавашният просъветски премиер Петру Гроза го заплашва и принуждава да абдикира. По-рано тази година президентът Траян Бъсеску обвини крал Михай, че е предал националния интерес, като е оставил страната в ръцете на комунистите.

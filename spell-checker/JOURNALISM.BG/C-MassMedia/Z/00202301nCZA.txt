Възстановяването на кадастралния регистър може да разкрие имотни измами в Косово
					30/01/2012
					Някои косовски служители са загрижени, че прилагането на споразумението за кадастралния регистър може да породи спорове за права на собственост върху поземлени имоти.
					От Сафет Кабашай за Southeast European Times от Прищина – 30/01/12
 
					 
						
Длъжностните лица са загрижени за направените градоустройствени промени в община Прищина без наличието на надлежни документи. [Сафет Кабашай/SETimes]
						Косово и Сърбия подновяват усилията за прилагане на Споразумението за кадастралния регистър, което беше сключено през септември миналата година в Брюксел на фона на опасенията в Прищина, че възникналите в процеса спорове ще доведат до разкриването на лица, придобили незаконно земя. 
						Споразумението предвижда документите за собственост, отнесени през 1999 г. в Сърбия от властите в Белград, да бъдат копирани от ЮЛЕКС, заверени и предадени на властите в Косово. 
						„Връщането на преписите ще покаже кои общински земи са станали частни и ще ни позволи да разберем кой и кога ги е преобразувал в публична собственост“, заяви кметът на Прищина Иса Мустафа за всекидневника „Коха Диторе“. 
						Той изрази загриженост от риска за възникване на спорове между физически лица, независимо от това дали предполагаемите злоупотреби са станали преди, или след обявяването на независимостта на Косово. 
						Главният преговарящ за Косово Едита Тахири обаче заяви, че прилагането на спогодбата ще запълни съществуващия вакуум в кадастралната база данни на Косово и ще помогне за решаване на споровете, вместо да предизвиква проблеми. 
						„Регистърът определено помага на Прищина и другите общини да се доближат до истината кои имоти са публични и кои частни, така че хората да могат да предявят претенциите си относно спорни имоти“, заяви Тахири. 
						От канцеларията на главния сръбски преговарящ Борко Стефанович заявиха за SETimes, че прилагането помага на Белград за първи път от 1999 г. насам да участва и да има думата по косовски съдебни дела за собственост. 
						„Това споразумение позволява на Сърбия да играе активна роля в процеса на решаване на спорни дела за права на собственост и увеличава шансовете на нашите граждани имуществото да им бъде възстановено“, заяви той. 
						Агим Матова, инспектор в община Прищина, посочи за SETimes, че косовските длъжностни лица, които се занимават с имуществени въпроси, са загрижени и от евентуалното възникване на спорове в случай на липса на оригинални документи. 
						Някои граждани отиват в Сърбия и заплащат значителни парични суми, за да получат оригинални документи, но никога не са сигурни дали не са получили фалшиви документи, заяви той. 
						Според ръководителя на Агенцията по кадастъра на Косово Мурат Меха обаче друг проблем засяга парцелите, които се продават неофициално или се регистрират само в писмена форма. 
						Връщането на кадастралните регистри ще позволи на гражданите да отговорят на искове, на които по-рано не са можели да реагират поради липсата на оригинални документи, заяви той. 
						Най-голямо безпокойство обаче пораждат строителните обекти в Прищина, които може да се окажат без документация, допълни той. 
						Случаите, когато определени регистри в Сърбия не съвпадат с тези в Косово, ще бъдат прехвърлени на механизъм за вземане на решение в Косово, в рамките на който ще се определя окончателно кой е верният регистър. 
						Първата инстанция в механизма за вземане на решение ще бъде комисия, състояща се от международни и косовски експерти по собствеността. Втората инстанция ще бъде Върховният съд на Косово. 
						В момента екип на Косово, ЮЛЕКС и Сърбия работи по копирането на кадастралните регистри. 
						„Косовската техническа група видя за първи път през януари тази година кадастралните документи, които Сърбия събира, за да започне процеса на сканиране“, каза за SETimes координаторът в Прищина Газмир Раци. 
						По време на срещата сръбският екип представи списък от документи, принадлежащи на община Сува Река, и пилотна програма за планираните от Сърбия следващи действия. 
						От канцеларията на Стефанович заявиха, че Сърбия не вижда „никакви пречки, тъй като правителството е приело постановление по този въпрос и нашите екипи са готови да поемат активна роля в процеса“. 
						Според Раци през 2012 г. Сърбия е възприела подход на по-активно сътрудничество.

Блеър: "Присъединяването на Турция към ЕС е от основно значение за бъдещето на Европа"
					18/12/2006
					Един ден, след като европейските лидери одобриха частичното замразяване на присъединителните преговори с Анкара, британският премиер Тони Блеър изрази силна подкрепа за кандидатурата на страната за членство в Съюза. 
					(Гардиън, Катимерини - 18/12/06; Гласът на Америка, AНA-MПA, Заман - 17/12/06; Ройтерс, AФП, СиЕнЕн, ДПА - 16/12/06; AП, AФП, Интърнешънъл Хералд Трибюн, Даунинг Стрийт 10 - 15/12/06)
 
					 
						
Премиерът Тони Блеър (вляво) се срещна с турския си колега Реджеп Тайип Ердоган в петък (15 декември) в Анкара. [Гети Имиджис]
						Като подчерта своята подкрепа за кандидатурата на Турция за членство в ЕС, британският премиер Тони Блеър каза в събота (16 декември), че присъединяването на страната е от "основно значение" за бъдещето на Европа. 
						"Турция се намира точно между Близкия изток и Европа и ако ни трябва някакво доказателство за стратегическото значение на Турция за ЕС, достатъчно е да видим какво става в Близкия изток в момента," каза Блеър пред репортери в Анкара след разговори с турския си колега Реджеп Тайип Ердоган. 
						Блеър пристигна в Турция в петък, малко след като лидерите на 25-те страни, членки на ЕС, одобриха решение за замразяване на присъединителните преговори с Анкара по осем от 35-те преговорни глави. Това решение бе взето в знак на протест срещу отказа на Турция да отвори пристанищата и летищата си за транспортни средства от Кипър, който се присъедини към ЕС през 2004 г., но чието правителство не се признава от Анкара. 
						По силата на протокол, подписан през 2005 г., Турция се съгласи да разшири митническия си съюз с ЕС за всички страни, членки на ЕС, включително Кипър. Засега обаче тя не е направила това. 
						В изказване на съвместна пресконференция с Блеър на летището в Анкара в събота Ердоган разкритикува решението на лидерите на ЕС като "много нечестно". 
						"Отношенията с ЕС датират от 40 години и за съжаление тези отношения бяха сведени до такъв второстепенен въпрос като отварянето на пристанищата," каза турският лидер. 
						Въпреки частичното замразяване на преговорите с Анкара процесът на преговори трябва да продължи, каза еврокомисарят по разширяването Оли Рен миналата седмица, като призова за отваряне на следващата глава от преговорите, която се отнася до икономическата и валутната политика. 
						Подобно изявление направи и Блеър, който смята, че в това отношение могат да се предприемат действия още преди края на финландското председателство на ЕС на 31 декември. 
						"Макар и осем глави да са замразени, имаме още 27, които не са," е казал британският премиер, цитиран от немската информационна агенция ДПА. "Трябва да променим динамиката." 
						Призовавайки Турция да спази протокола от 2005 г., Блеър същевременно апелира към ЕС да сложи край на икономическата изолация на общността на кипърските турци, чиято отцепила се държава се признава единствено от Турция. Той изрази надеждата си, че Бан Ки Мун от Южна Корея, който ще поеме поста на генерален секретар на ООН на 1 януари, ще възобнови международните усилия с цел да се сложи край на 32-годишното разделение на Кипър. 
						Блеър каза също, че Великобритания обмисля да открие директни полети до окупираната от Турция северна част на средиземноморския остров. 
						"Ако е възможно от юридическа гледна точка, бих искал да направим това," е казал Блеър, цитиран от гръцкия ежедневник "Катимерини".

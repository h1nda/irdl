Неправителствена организация обвини Гърция в малтретиране на търсещи убежище иракчани
					27/11/2008
					 
						АТИНА, Гърция -- Правителството не защитава иракските имигранти, които търсят убежище в Гърция, заяви в доклад, публикуван в сряда (26 ноември), неправителствената организация "Хюмън Райтс Уоч". "Гърция системно арестува и задържа търсещи убежище иракчани и други имигранти в условия на мръсотия и пренаселеност и принудително и тайно ги изгонва в Турция", се казва в документа от 121 страници. Според организацията повечето иракчани, влизащи в ЕС през Гърция, трябва да поискат убежище там. "Гърция отказва защита на хора в уязвимо положение и ги третира лошо по време на задържането им. Докато Гърция не уреди този процес, страните, членки на ЕС, не трябва да изпращат търсещите убежище обратно там", каза Бил Фрелик, директор по политиката за бежанците в "Хюмън Райтс Уоч" и автор на доклада. Според Фрелик полицията понякога "заблуждава" имигрантите по отношение на тяхното право да търсят убежище в Гърция.
						Междувременно в сряда правителствена комисия одобри мерки за подобряване на условията в местните затвори. Министърът на правосъдието Сотириос Хадзигакис приветства мярката, която ще намали броя на затворниците в центровете за задържане и ще включи затворническите болници в системата на националното здравеопазване. Решението идва след 18-дневната гладна стачка на хиляди затворници по-рано този месец. Тя бе прекратена, след като правителството се съгласи да освободи 5 500 затворници до април, за да облекчи пренаселеността на затворите. (РИА Новости - 27/11/08; АП, Елефтерос Типос - 26/11/08)

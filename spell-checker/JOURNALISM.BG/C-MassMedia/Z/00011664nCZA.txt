ЕС и държавите от ЮИЕ преговорят по създаването на регионален енергиен пазар
		16/08/2004
		ЕС започна официални преговори с държавите от ЮИЕ по създаването на регионален енергиен пазар. Евентуално споразумение би открило пътя към интеграцията на регионалния енергиен сектор във вътрешния енергиен пазар на ЕС. 
		(EurActiv - 23/07/04;Пакт за стабилност -- 15/07/04 - 19/07/04; Seerecong.org)
 
		 
			
ЕС започна официални преговори с държавите от ЮИЕ по създаването на регионален енергиен пазар. Евентуално споразумение би открило пътя към интеграцията на регионалния енергиен сектор във вътрешния енергиен пазар на ЕС. 
			Европейската комисия (ЕК) започна преговори с държавите от ЮИЕ по юридически обвързващо споразумение за създаване на единен енергиен пазар в региона. Споразумението се очаква да бъде финализирано до края на 2004 г., което ще проправи пътя за отваряне на пазарите на газ и електричество в ЮИЕ в периода 2005-2007 г. и за интеграция на регионалния енергиен сектор във вътрешния енергиен пазар на ЕС. 
			“Предлаганият договор е уникален политически шанс за региона, “ изтъкна във Виена на 15 юли Ерхард Бусек, специален координатор на Пакта за стабилност в ЮИЕ, в началото на първия кръг от преговорите. Постигането на споразумение “ може да укрепи помирението в региона и да се превърне в мощен двигател за една по-всеобхватна икономическа и политическа интеграция на цялата ЮИЕ в ЕС,” допълни той. 
			Преговорите имаха за своя основа политическите ангажименти, поети съгласно Атинските меморандуми за разбирателство, подписани през ноември 2002 и декември 2003 г. Тези меморандуми призоваха правителствата от ЮИЕ да приемат директивите на ЕС по енергетиката и околната среда с крайна цел интегриране на регионалния енергиен пазар във вътрешния енергиен пазар на ЕС. 
			Предвидените специални мерки включват “развързване” на вертикално интегрираните мощности; създаване на национални оператори на преносните системи и независими регулаторни органи; разработване на система за регулиран достъп на трети страни до преносната мрежа; поетапно отваряне на националните пазари и развитие на прозрачна търговия и разработване на изисквания за мониторинг върху пазара. 
			Албания, Босна и Херцеговина, България, Хърватия, Македония, Румъния, Сърбия-Черна Гора и Косово се очаква да се присъединят към инициативата, която стана известна като Енергийна общност за ЮИЕ. Към тях освен това се очаква да се присъединят и членките на ЕС Австрия, Гърция, Унгария, Италия и Словения, като Молдова ще има статут на наблюдател. Вероятно и Германия ще се присъедини като наблюдател на по-късен етап. 
			Съгласно изявлението на Пакта за стабилност държавите от ЮИЕ ще получат достъп и до вътрешния енергиен пазар на ЕС независимо от статута си от гледна точка на преговорите за членство, след като са покрили критериите на ЕС. 
			Регионален пазар, подкрепен от юридически обвързващ договор, би направил сектора много по-привлекателен за международните инвеститори, каза Бусек, отбелязвайки освен това, че регионалният подход предвижда значително съкращаване на необходимите инвестиции за модернизацията на сектора. Той осигурява и по-добра координация на техническата и финансова помощ от страна на международните финансови институции и донорите по двустранна линия. 
			Световната банка е сред институциите, подкрепящи проекта за изграждане на регионален енергиен пазар. Приносът й се изразява в подкрепа за набелязаната политика и финансиране на инвестиционния процес. Според Банката проектът предлага възможности за засилена регионална газификация, но той би засегнал въгледобивния сектор и би предизвикал загуби на работни места в минната индустрия. 
			Според изчисления на Банката инвестиции на обща стойност над 16 млрд. евро ще са необходими за подкрепа на пазарната либерализация, като освен това ще бъдат нужни други 4 млрд. евро за справяне с проблемите на околната среда. 
			Изменения в проектодоговора ще бъдат разглеждани по време на среща във Виена, която засега е насрочена за 23 септември.

Представител на международната общност: "Отхвърлянето на реформата в полицията означава отхвърляне на евроинтеграцията на БиХ в ЕС"
					10/04/2007
					Босна и Херцеговина няма да може да постигне напредък по пътя си към евроинтеграция без реформа в полицията, предупреди в понеделник високопоставен международен представител в Сараево. 
					(Служба на върховния представител - 09/04/07; AФП - 16/03/07; AП - 14/03/07) 
 
					 
						
Без реформа в полицията Босна и Херцеговина няма шанс да се присъедини към ЕС. [Гети Имиджис]
						Политиците в Босна и Херцеговина (БиХ), които се противопоставят на реформата в полицията, на практика отхвърлят интергацията на страната в ЕС, предупреди в понеделник (9 април) главният заместник на върховния представител.
						"Най-малкото риторично мнозина политици в Република Сръбска (РС) изглежда смятат, че могат едновременно да подкрепят евроинтеграцията на Босна и Херцеговина и да отхвърлят реформата в полицията," пише Рафи Грегорян в статия, публикувана в босненския всекидневник "Евроблиц". Проблемът с тази позиция е, че без реформа в полицията Босна и Херцеговина няма перспектива за европейска интеграция."
						През 2005 г. ЕС ясно посочи, че ще пристъпи към заздравяване на връзките си с БиХ едва след като страната, съставена от Федерация БиХ и РС, преструктурира полицейските си служби съгласно европейските стандарти. Трите конкретни принципа, които трябва да се постигнат с реформите, е всички законодателни и бюджетни компетенции по всички полицейски въпроси да бъдат възложени на държавно ниво, в оперативната работа на полицията не може да има политическа намеса и функционалните местни полицейски райони трябва да се определят от технически критерии за работата на полицията.
						ЕС откри преговорите по Споразумението за стабилизация и асоцииране (ССА) с БиХ през октомври 2005 г., след като лидерите на основните политически партии постигнаха споразумение за реформа в полицията. Предвидените мерки обаче все още не са приложени на практика.
						Техническите преговори по ССА приключиха през декември, но ЕС предупреди, че споразумението няма да бъде подписано, докато босненските политици не се споразумеят за прилагането на спрените реформи.
						Междувременно няколкото кръга политически преговори, започнали тази година на база на доклада на Дирекцията за реформа в полицията, който бе завършен в края на миналата година, не доведоха до споразумение. Лидерите на босненските и хърватските партии като цяло подкрепят обединяването на разделените полицейски сили на страната. Босненските сръбски политици обаче настояват за частично обединение. Те се противопоставят на всякакви реформи, които биха позволили на полицията да пресича границите между двете автономни области.
						"Политиците, които са причина за закъсненията в реформите и блокирането на управлението, пречат на Босна и Херцеговина да реализира своите европейски стремежи," заяви еврокомисарят по разширяването Оли Рен по време на посещението си в Сараево миналия месец.
						В статията си от понеделник Грегорян припомни, че точно премиерът на РС Милорад Додик и бившият президент на РС Драган Чавич са предложили текста на споразумението за реформа в полицията, подкрепен и от босненските и хърватските партии и одобрен от БиХ и от парламентите на двете автономни области през октомври 2005 г.
						Клаузите на това споразумение са отразени в доклада, изготвен от Дирекцията за реформа в полицията.
						"Налице са предложения за решаване на оставащите неуредени въпроси по такъв начин, че всеки да получи каквото му е нужно, дори и да не е всичко, което иска," каза Грегорян. "А ние вече сме много близко до постигане на спораузмение."
						Ето защо, отбеляза той, призивите на някои политици за започване на процеса отново от самото начало биха забавили евроинтеграционния напредък за няколко години, но не биха повлияли на крайния резултат от реформата в полицията. "Въпросите остават едни и същи, принципите на ЕС остават едни и същи и сферите на компромис остават едни и същи," подчерта Грегорян. "Отхвърлянето на реформата в полицията е на практика отхвърляне на евроинтеграцията."

На бивши министри от българския кабинет могат да бъдат предявени обвинения за извършени престъпления
					16/11/2009
					Бившият български премиер Сергей Станишев е разследван във връзка с изтичане на класифицирана информация, докато член на неговия кабинет е разследван за престъпна злоупотреба с доверие, а друг вече е обвинен за злоупотреба с власт.
					(Различни източници -- 08/09/09 - 09/11/09)
 
					 
						
Бившият министър-председател на България Сергей Станишев. [Гети Имиджис]
						Прокурорите в България започнаха разследване срещу няколко бивши министри и ръководители на държавни агенции заради твърдения, че са замесени в корупция, злоупотребa или други закононарушения. 
						Най-високопоставеният сред тях е лидерът на главната опозиционна Българска социалистическа партия (БСП) и бивш премиер Сергей Станишев. На 3 ноември главният прокурор Борис Велчев поиска от парламента да снеме имунитета на Станишев, за да може да бъде разследван във връзка с липсващия класифициран доклад, който му е бил предаден миналата година. 
						"Станишев ще бъде разследван за изгубени документи и материали, съдържащи информация, която е държавна тайна", както и заради това, че "поради небрежност е станал причина за разкриването на информация, представляваща държавна тайна", съобщиха в изявление от кабинета на Велчев. 
						Въпросният документ е меморандум, изготвен от Държавната агенция "Национална сигурност" (ДАНС) за "действия на отделни лица и кръгове, упражняващи деструктивно влияние върху функционирането на министерства и държавни административни структури". 
						Скандалът избухна миналия месец, когато настоящият премиер Бойко Борисов заяви, че бившият агент от ДАНС Алексей Петров му е дал липсващия доклад. В съответствие с правилата за боравенето с класифицирана информация, Станишев е трябвало да върне документа в специален отдел в Министерския съвет, но не го е направил. Не е ясно как Петров, който е бил съветник на бившия ръководител на ДАНС Петко Сертов е получил меморандума. 
						Скоро след това класифицираният доклад бе публикуван в интернет. 
						Твърдейки, че е върнал доклада на Агенцията за сигурност, бившият премиер отрече да е извършил нещо нередно, но заяви, че доброволно ще се откаже от имунитета си, за да бъде разследван. Според градския прокурор на София Николай Кокинов, човек от обкръжението на Станишев, който действа като посредник, също ще бъде разследван във връзка със случая. 
						После Борисов заяви пред медиите, че общият брой на секретните документи, по които неговият предшественик е нарушил установените процедури, е 11, сред които един за контрабандни канали и друг за растящото влияние на Русия в енергетиката. 
						Действията срещу Станишев предизвикаха остра критика от страна на президента Георги Първанов, който защити лидера на БСП. Той заяви, че правителството ще съди бившия премиер за "поставена не на място папка", докато в същото време не прави нищо, за да залови мафиотски босове. 
						
Станишев се срещна с градските прокурори в София миналия месец. [Гети Имиджис]
						"Защо правителството не действа също толкова бързо в борбата срещу босовете на организираната престъпност, които се превърнаха в един от символите на българския преход", заяви Първанов на 9 ноември. "Не мога да се отърся от чувството ,че босовете на голямата мафия все още са недосегаеми." 
						Борисов реагира незабавно. Той напомни на президента, че 11 доклада липсват, а не един, които хвърлят светлина върху престъпните кръгове, които спъват функционирането на държавата и го призова да не се намесва в работата на прокуратурата. 
						 "Ние следваме естествения път на логиката: първо ще хванем големите акули и после ще тръгнем след дребните риби", цитира Борисов софийският всекидневник "Стандарт". "Ако бяхме започнали с босовете, щяхме да признаем, че България е била управлявана от шефовете на организираната престъпност, а не от [предишната, ръководена от БСП] тристранна коалиция, нали така?" 
						Ако Станишев бъде признат за виновен, той може да получи присъда до три години затвор. 
						Дясноцентристката партия на Борисов "Граждани за европейско развитие на България" (ГЕРБ) спечели убедителна победа на парламентарните избори на 5 юли в България с обещания да се бори срещу организираната престъпност и корупцията, които вече струваха на България стотици милиони евро в замразени фондове от ЕС. 
						През последните четири месеца Борисов и неговите министри разкриха много подозрителни сделки, сключени от членове на кабинета на Станишев, като много от тях вече са изпратени в Държавната прокуратура. Изнесените досега факти сочат, че стотици милиони евро от бюджетните средства са били източени като резултат от нарушаването на правилата за обществените поръчки, силно раздути договорни цени за строителство или ремонтни работи или други схеми. . 
						Само три дни, след като Велчев поиска от парламента да снеме имунитета от Станишев срещу съдебно преследване, в законодателния орган се получи подобно искане за бившия министър на труда Емилия Масларова на 6 ноември. 
						Maсларова, която също е член на БСП, ще бъде разследвана за престъпна злоупотреба с доверие във връзка с договор за ремонта и подновяването на социален център в град Стара Загора. Сделката на стойност почти 10 милиона евро е била спечелена от компания, за която се твърди, че е свързана с приятел на бившия министър, е бил подписан скоро след приключване на нейния мандат. 
						Според съобщения в медиите, стойността за подновяването на един метър площ е възлязъл на повече от 1200 евро, което е много над стойността за ново строителство. Според прокуратурата Масларова вероятно ще бъде разследвана за присвояване на почти 5 милиона евро. 
						Подобно на Станишев бившият министър на труда отхвърли обвиненията и поиска от парламента да снеме имунитета й, за да може прокуратурата да си свърши работата. 
						
Борисов заяви, че неговият предшественик е нарушил правилата за работа с 11 секретни документа. [Гети Имиджис]
						Ако се докаже, че е виновна, Масларова може да получи присъда до десет години затвор и да й бъде забранено да заема държавна длъжност. 
						В началото на септември бившият министър на земеделието Валери Цветанов, представител на Движението за права и свободи, стана първият член на предишното коалиционно правителство, на когото бяха предявени обвинения. Той е обвинен в злоупотреба с власт заради 15 сделки със замяна на земи. 
						Прокуратурата предяви подобни обвинения срещу бившия шеф на Държавната агенция за горите Стефан Юруков, за когото се твърди, че съзнателно е сключил неизгодни сделки на стойност почти 2,3 милиона евро. 
						Един от първите законодателни ходове на правителството на Борисов бе да наложи мораториум върху злополучни заменки, чрез които спонсори или други, приближени до миналите няколко правителства на България са могли да придобият държавни парцели в курорти срещу много по-малко атрактивни земи във вътрешността на страната. 
						На 9 ноември софийската градска прокуратура подведе под отговорност друг високопоставен служител. Христо Монов, който бе освободен като шеф на Български държавни железници (БДЖ) миналия месец, бе обвинен заради сделка за над 16,5 милиона евро за закупуването на употребявани железопътни вагони. 
						Според договора шефът на БДЖ е подписан с компания в Швейцария договор за 35-40-годишни вагони на стойност 550 000 евро всеки, докато неотдавнашна експертна оценка определи цената им на 217 000 евро всеки. Вагоните, които са били реновирани най-малко преди девет години, но не са били ремонтирани наскоро, не отговарят на изискванията за техническа ефективност, съобщи всекидневникът на английски език в България "София Ехо" цитирайки прокурори. Нещо повече, макар че България е платила 90% от сумата по договора, само 12 от вагоните са били доставени. 
						Монов съзнателно е подписал неблагоприятния договор, който е нанесъл щети от 10 милиона евро на държавната хазна, твърдят прокурори. 
						Ако бъде осъден, бившият шеф на БДЖ може да получи присъда до десет години затвор.

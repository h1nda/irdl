Румънското правителство очаква вот на доверие 
					07/06/2010
					 
						БУКУРЕЩ, Румъния -- Правителството очаква в понеделник (7 юни), по време на общо заседание на парламента, предизвикан от самото него вот на доверие. Процедурата бе наложителна с оглед на по-бързото приемане на пакет от мерки за строги фискални икономии без необходимостта от две четения във всяка от камарите. Единият законопроект предвижда намаляване на разходите в публичната администрация - чрез съкращаване на заплатите с 25 %, както и на субсидиите за държавните фирми. Другият законопроект, засягащ системата на държавното социално осигуряване, предвижда орязване на пенсиите и помощите за безработни с 15 %. Остава неясно дали управляващата Либералдемократическа партия (ЛДП) е обединена зад премиера Емил Бок. Вероятно по тази причина президентът Траян Бъсеску свика заседание на парламентарната група на ЛДП през почивните дни. Местните медии предадоха, че Бъсеску е поставил ултиматум на членовете на ЛДП, като ги е призовал или да подкрепят кабинета, или да се ориентират към опозицията. Бъсеску също така косвено потвърди слуховете, че се готви ремонт на кабинета, за което бе намекнал Йоан Олтяну, заместник-председател на ЛДП. (Зиарул Финанчиар, Евениментул Зилеи, Котидианул - 07/06/10; Медиафакс - 06/06/10)

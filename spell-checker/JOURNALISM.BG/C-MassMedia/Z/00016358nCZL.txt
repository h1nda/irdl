Съветът за сигурност на ООН ще обсъжда Косово
		24/10/2005
		 
			НЮ ЙОРК, САЩ -- Съветът за сигурност на ООН се очаква да проведе важно заседание в понеделник (24 октомври) за положението в Косово, след като Генералният секретар на ООН Кофи Анан препоръча да започнат преговорите по решаването на окончателния статут на Косово. Препоръката на Анан последва доклада на неговия специален пратеник Кай Ейде, в който се оценява изпълнението на демократичните стандарти в провинцията.
			Междувременно, лидери в Сърбия и Косово продължават да поддържат различни становища за бъдещето на провинцията. Преди да замине за Ню Йорк в неделя, премиерът на Сърбия Войслав Кощуница заяви, че Косово трябва да получи високо равнище на автономия в Сърбия. Но косовският му колега Байрам Косуми заяви пред Ройтерс, че провинцията трябва да получи пълна независимост. (Индипендънт - 24/10/05; Бета, Танюг, Ройтерс - 23/10/05; AФП - 22/10/05)

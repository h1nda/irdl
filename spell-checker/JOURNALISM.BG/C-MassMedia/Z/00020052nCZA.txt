Шварц-Шилинг призова босненските неправителствени организации да поискат от политиците да се отчитат за дейността си
					25/09/2006
					Отбелязвайки потенциалната роля на обществото като движеща сила на реформите, главният международен представител в Босна и Херцеговина призова в петък неправителствените организации да поискат от политиците в страната да "направят каквото трябва".
					(Служба на върховния представител, ФЕНА - 22/09/06)
 
					 
						
Кристиан Шварц-Шилинг. [Гети Имиджис]
						Главният международен представител в Босна и Херцеговина (БиХ) призова в петък (22 септември) неправителствените организации да окажат натиск върху политическите партии след предстоящите парламентарни избори, за да се гарантира, че те ще действат в интерес на народа. 
						Макар страната да е изминала дълъг път след края на конфликта от 1992-1995 г., все още пред нея има много предизвикателства, каза върховният представител Кристиан Шварц-Шилинг на среща с активисти на гражданското общество преди изборите на 1 октомври. Точно неправителственият сектор е този, който може и трябва да настоява за реализиране на реформите, които са ключът към по-добро бъдеще, каза той пред участниците в проявата, която се проведе със съдействието на Гражданската организация за демокрация. 
						"Ние сме изправени пред потискащ и опасен порочен кръг," каза Шварц-Шилинг. "Политиците проявяват скандално безразличие към интересите и стремежите на избирателите. Затова все повече избиратели не се интересуват от участие в политиката. А това от своя страна прави политиците безразлични към интересите и стремежите на избирателите." 
						Предстоящите избори са сред най-важните в историята на БиХ след конфликтите, тъй като тези, които ще бъдат избрани на 1 октомври, ще поемат отговорност за бъдещето на страната след заплануваното закриване на Службата на върховния представител догодина. 
						Като отбеляза постоянния спад в избирателната активност между 1996 и 2002 г. -- от почти 2,4 млн. души до под 1,3 млн. -- германският дипломат ветеран призова активистите да помогнат за мобилизирането на възможно най-много хора. 
						"Всеки, който реши да не използва предоставената му от изборите възможност, оставя на други да решават бъдещето му," каза върховният представител. 
						Критикувайки босненските политици за това, че не са приели нито една от реформите, които той през май бе определил като необходими за подобряване на качеството на живота, той призова неправителствените организации да оказват натиск върху политиците дори и след изборите. 
						В редовната си седмична колона, публикувана в босненските ежедневници "Дневни Аваз
", "
Независне Новине" и "Вечерни Лист" в петък, върховният представител каза, че те "се държат така, сякаш живеят в измислен свят". Той имаше предвид два скорошни случая, свързани с т. нар. Закон за ветераните и Закон за спестяванията в чуждестранна валута, като и двата закона бяха приети без проблеми, въпреки че са финансово необосновани и могат да имат отрицателно въздействие върху бюджета. 
						"За тези хора политиката изглежда няма нищо общо с реално постижимото, а е свързана единствено с това, което звучи добре, независимо от последствията," пише Шварц-Шилинг в статията си.

ЮНМИК се насочва към постепенно преструктуриране
					11/06/2008
					 
						ПРИЩИНА, Косово -- Очаква се в сряда (11 юни) генералният секретар на ООН Бан Ки Мун да изпрати писмо до Прищина и Белград относно постепенното преструктуриране на ЮНМИК, според репортажи в местните медии. В писмото Бан ще разгледа присъствието на двете международни мисии - ЮНМИК и ЮЛЕКС - и ще заяви, че присъствието на ООН ще стане символично, след като косовската конституция влезе в сила в неделя. Според съобщенията Бан ще изпълни частично исканията на сръбското правителство, което настоява за функционално разделение на Косово. Според вестниците той ще поиска Косовската полицейска служба да бъде на подчинение на международните мисии в предимно сръбските райони и също така ще инициира учредяването на допълнителни съдилища в районите, населявани от косовски сърби. 
						Други новини -- Главната прокуратура вече разследва нападението срещу дома на премиера Хашим Тачи като опит за убийство. Най-напред полицията го определи като опит за влизане с взлом. Адвокатът на Тачи, Томе Гаши, заяви във вторник, че случаят е по-сложен от описания в първоначалните съобщения, тъй като в същата нощ е имало два сходни инцидента в домовете на двамата братя на Тачи. Властите арестуваха в събота Фазли Сейдиу, 19-годишен етнически албанец, след като баща му отишъл в полицията. (Зери, Коха Диторе, Експрес, Лайм, Косова Сот - 11/06/08)

Дипломатически дневник: Председателят на председателството на БиХ се срещна с папа Бенедикт XVI
					30/10/2007
					Председателят на председателството на БиХ Желко Комшич бе в Рим миналата седмица. Още в дипломатическите новини: премиерите на Румъния и Турция поеха ангажимент за икономическо сътрудничество; словенският външен министър Димитрий Рупел посети Сърбия. 
					 
						
Папа Бенедикт XVI посрещна председателя на председателството на Босна и Херцеговина Желко Комшич на частна аудиенция във Ватикана в четвъртък (25 октомври). [Гети Имиджис] 
						Председателят на председателството на Босна и Херцеговина Желко Комшич завърши в четвъртък (25 октомври) тридневното си посещение в Рим, където се срещна с различни религиозни и политически дейци и с представители на бизнеса. В сряда Комшич се срещна с италианския президент Джорджо Наполитано, с когото обсъди политическата ситуация в БиХ. В четвъртък Комшич бе приет от папа Бенедикт XVI. 
						*** 
						Унгария оценява напредъка на Maкедония през последните години и смята страната за фактор за стабилността на Балканите, каза унгарският външен министър Кинга Гьонц в понеделник (29 октомври) след среща с гостуващия в страната македонски външен министър Антонио Милошоски. Заместник-председателят на унгарския парламент Ласло Мандур също се срещна с Милошоски и изтъкна подкрепата на Унгария за разширяването на ЕС и НАТО. 
						*** 
						
						Aлбанският президент Бамир Топи направи първото си официално посещение в Македония, където се срещна с президента Бранко Цървенковски. Двамата бяха единодушни, че Македония и Албания имат общи цели -- членство в ЕС и НАТО, поддържане на добри политически отношения и използване на потенциала за икономическо сътрудничество. Топи подчерта също подкрепата си за плана на бившия пратеник на ООН Марти Ахтисаари за статута на Ксоово, като каза, че ще посети и други страни в региона, за да лобира за него. 
						*** 
						
						Албанският премиер Сали Бериша се срещна с египетския външен министър Ахмед Абул Гейт в понеделник (29 октомври), по време на официално посещение в Египет. Бериша призова Кайро да подкрепи независимостта на Косово и да помоли страните от Ислямската конференция групово да признаят независимостта на Косово. 
						*** 
						
						Румънският премиер Калин Попеску Търичану и гостуващия в страната турски премиер Реджеп Тайип Ердоган обещаха в четвъртък (25 октомври) в Букурещ, че двете страни решително ще подкрепят проекти за икономическо развитие в региона. Те се съгласиха да насърчават взаимните инвестиции и да засилят сътрудничеството в областта на енергийната и транспортната инфраструктура с Кавказ, Централна Азия и Близкия Изток. 
						*** 
						Членът на председателството на Босна и Херцеговина Харис Силайджич се срещна с черногорския президент Филип Вуянович в Будва, Черна гора, в четвъртък (25 октомври). Двамата обсъдиха двустранните отношения и перспективите за евроатлантическа интеграция. 
						*** 
						
						Сръбският премиер Воислав Кощуница се срещна със словенския външен министър Димитрий Рупел в сряда (24 октомври) в Белград. Те обсъдиха процеса за определяне на статута на Косово. Рупел каза, че Словения, която поема ротационното председателство на ЕС на 1 януари, няма да предприеме никакви едностранни действия относно Косово и ще координира позицията си с другите държави, членки на ЕС. Рупел се срещна също с президента Борис Тадич и с външния министър Вук Йеремич. 
						
						(Различни източници 23/10/07-30/10/07)

Наука и технологии: Проект за въвеждане на видеотелефони в Турция
					22/01/2007
					Турция се стреми да осъвремени своята GSM инфраструктура, за да може да въведе видеотелефони и други услуги. Още от седмицата: албански медици се обучават да извършат първата в страната бъбречна трансплантация; автоматична система за обработка на дела бе въведена в белградските съдилища.
					
 
					 
						
GSM системи от трето поколение ще дадат възможност за въвеждане на видеотелефони в Турция. [Гети Имиджис]
						
						Tурция се готви да въведе трето поколение GSM системи, които ще позволят използването на видеотелефони и други услуги. Турският министър на транспорта Бинали Йълдъръм съобщи за тези планове в четвъртък (18 януари). 
						*** 
						Група медици от Aлбания ще преминат специален курс на обучение във Франция и Италия и след това ще се върнат в страната си, за да извършат първата бъбречна трансплантация там. Проектът се реализира в рамките на програмата ИНТЕРРЕГ, която организира сътрудничество между специалисти от здравния сектор на Албания и Италия. 
						*** 
						Водещият гръцки телеком оператор OTE съобщи, че в края на декември 2006 г. е имал 512000 клиенти на високоскоростен Интернет, което представлява трикратно увеличение спрямо миналата година. Телекомът е намалил цените за широколентов Интернет със 67 % от 2003 г. до днес. 
						*** 
						Система за автоматична обработка на дела бе въведена в Търговския съд в Белград в четвъртък (18 януари) в рамките на проект за 12,8 млн. долара, съфинансиран от Американската агенция за международно развитие (USAID). Тя осигурява автоматичен подбор на съдиите за даден процес и премахва възможността за корупция. Очаква се всички търговски съдилища в Сърбия да бъдат оборудвани със системата през следващите 18 месеца. 
						*** 
						Пазарът на информационни технологии и комуникации в Румъния отчете общ оборот от 6,7 млрд. евро през 2006 г. -- увеличение с 24 % от 2005 г. досега, съобщи Институтът по изчислителна техника. Секторът на телекомуникационните услуги има дял от 62 % от общия обем, или 4,1 млрд. евро. Макар и с по-малък дял, софтуерните услуги и информационните технологии са най-динамичният сегмент в индустрията с годишен ръст от над 40 % през последните няколко години. 
						*** 
						Първият проект за насърчаване на компютърната грамотност на ромите в Хърватия завърши в Загреб във вторник (16 януари). По време на програмата всеки ромски младеж получи Европейски сертификат за компютърни умения (ECDL) START. През ноември и декември групата успешно премина четири образователни модула -- прелюдия към сертификата ECDL Core. 
						
						(Различни източници -- 15/01/07-22/01/07)

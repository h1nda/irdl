Гърция заяви, че арестът на шефа на МВФ няма да се отрази на програмата за строги икономии 
					16/05/2011
					
						АТИНА, Гърция -- В неделя (15 май) правителството заяви, че арестът на шефа на МВФ Доминик Строс-Кан няма да се отрази на усилията за излизане от финансовата криза. „Имаме точно определена програма, в която е включен и МВФ, и продължаваме осъществяването й. Като такава тя не е въпрос, свързан с отделни личности, а е въпрос на институционални договорености”, заяви говорителят на правителството Георгиос Петалотис. В събота Строс-Кан беше обвинен в Ню Йорк в опит за изнасилване, престъпни сексуални действия и незаконно задържане. Според твърденията в събота той е принудил жена, работеща в хотела, да легне в леглото му и я е нападнал. Той беше задържан на борда на самолет на „Ер Франс”, който е трябвало да излети от Ню Йорк за Париж. Строс-Кан трябваше да участва в среща на министрите на финансите от еврозоната в Брюксел в понеделник и вторник за обсъждане на евентуална допълнителна помощ за Гърция. (Сигма Лайв - 16/05/11; Катимерини, Inews, Етнос - 15/05/11)

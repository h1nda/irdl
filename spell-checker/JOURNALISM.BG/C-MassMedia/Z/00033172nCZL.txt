Талибаните заявиха, че цел на нападението в Афганистан е бил българският министър на отбраната
					26/01/2010
					 
						КАБУЛ, Афганистан -- В понеделник (25 януари) талибаните поеха отговорността за ракетното нападение срещу база на НАТО в Кандахар, заявявайки, че негова цел е бил българският министър на отбраната Николай Младенов, който беше на посещение в базата. Това съобщение беше публикувано на уебсайт на талибаните и цитирано от базираната в САЩ група SITE. Терористите заявиха, че срещу базата са били изстреляни шест ракети, като една е попаднала на 200 м от Младенов, който не е бил ранен. Четирима български войници и най-малко двама от Румъния са ранени. След завръщането си в София Младенов каза пред репортери, че не е възможно ракетата на талибаните да е била насочена срещу „определен човек". (Новинар - 26/01/10; АП, Дарик, БТА - 25/01/10)

Министрите на външните работи от ЕС приветстваха признаването на Косово от Черна гора и Македония
					14/10/2008
					 
						ЛЮКСЕМБУРГ -- В понеделник (13 октомври) министрите на външните работи на страните от ЕС приветстваха решенията на Черна гора и Македония за признаване на независимостта на Косово. По време на среща в Люксембург френският външен министър Бернар Кушнер каза, че Сърбия "скоро ще се върне към действителността", след като в отговор на действията на двете страни тя изгони посланиците им от Белград.
						Междувременно черногорският министър-председател Мило Джуканович каза, че решението на Подгорица за признаване на независимостта на Косово не е резултат от външен натиск. "Ние взехме предвид нуждата на нашата собствена страна от укрепване на сътрудничеството ни със страните, членки на ЕС и НАТО", отбеляза той.
						Противници на решението организираха късно вечерта в понеделник още един митинг, този път в Подгорица. Повече от 30 души са били ранени, като една трета от тях са били полицаи, при сблъсъците, избухнали между демонстрантите и силите за сигурност, охраняващи сградата на парламента и близките странични улици. Има 35 арестувани. Опозиционните политици поискаха кабинетът да отмени признаването на Косово и да насрочи референдум по въпроса. Ако това не стане, президентът Филип Вуянович трябва да обяви предсрочни избори до края на годината, заяви опозицията. 
						Междувременно в понеделник Небойша Медоевич, лидер на опозиционното Движение за промяна, каза, че признаването на независимостта на Косово заплашва стабилността на Балканите. "От [правителството] не може да се очаква да допринесе за регионалната стабилност, ако при установяването на отношения с една съседна страна се влошават отношенията друга", каза Медоевич. (Зери, Коха Диторе, Експрес, Виести, Политика, Победа, Би Би Си, Евронюз - 14/10/08; РТК, Бета, Танюг, РТЧГ, Б92, Макфакс, МИА, АФП, Ройтерс, ДПА - 13/10/08)

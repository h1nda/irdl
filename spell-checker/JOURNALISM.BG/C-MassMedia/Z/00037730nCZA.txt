ЕП призовава за конституционна реформа в Турция
					10/03/2011
					Строгият език на доклад предизвика гневната реакция на Анкара.
					(Джумхуриет, Милиет, Заман, Ватан - 10/03/11; Уърлд Булетин, Анадолска информационна агенция - 09/03/11)
 
					 
						
В доклада са посочени редица фактори, които според авторите са попречили на присъединителните преговори на Турция с ЕС. [Ройтерс]
						Комисията по външни отношения на Европейския парламент (ЕП) ратифицира резолюция за напредъка на Турция в присъединяването й към ЕС, която според мнозина е най-критичният доклад през последните години. 
						Тя бе приета в сряда (9 март) с голямо мнозинство след интензивни дебати между членовете - и особено между християндемократите и социалистите. 
						Първите впоследствие оттеглиха предложеното от тях изменение, даващо на Турция възможността за привилегировано партньорство като алтернатива на пълноправното й членство в ЕС, докато социалистите настояваха за текст, в който се заявява, че крайната цел е пълноправното членство. Окончателният текст определи преговорите като дълготраен процес с отворен край. 
						 Резолюцията, представена от докладчика Риа Оомен-Руйтен, посочва, че процесът на присъединяване е достигнал задънена улица. Кипърският въпрос, липсата на сътрудничество между турските политически партии и отслабващото спазване на човешките права в Турция са основните фактори, които пречат на преговорите за присъединяване, каза по време на дебата Оомен-Руйтен. 
						 В доклада се изказва съжаление във връзка със законовите разпоредби, които според текста ограничават свободата на медиите и свободата на изразяване. В него се изразява загриженост от дългите периоди на досъдебно задържане и арестуването на журналисти по време на разследването на предполагаемите заговори за държавен преврат. 
						 В доклада се казва още, че не е постигнат достатъчен напредък в областта на правата на жените. 
						"Налице е законодателство за домашното насилие и т.нар. "убийства на честта", но прилагането му изостава," каза Оомен-Руйтен пред ЕП. "Призовавам също политическите партии да се възползват от възможността на предстоящите избори да засилят активното участие на жените в политиката." 
						 Малцинствата, каза тя, също не получават достатъчна закрила. 
						В резолюцията се призовава за широкообхватна конституционна реформа, насочена към превръщането на Турция в една пълнокръвна плуралистична демокрация, както и за промени в избирателната система - в частност премахване на 10-процентния праг за парламентарно представителство. 
						 В по-положителен аспект докладът хвали напредъка, осъществен в отношенията между гражданското общество и армията, макар и да призовава за пълен парламентарен контрол върху силите за сигурност, включително върху бюджета на отбраната. 
						Кипър бе преобладаващата тема във външната политика. В доклада се призовава за незабавното оттегляне на военните части на Турция от Кипър, въздържане от нови заселвания на турски граждани на острова и конкретен принос за цялостно споразумение във връзка с продължаващите преговори по кипърския въпрос. 
						Същевременно парламентаристите призоваха властите в ЕС да засилят сътрудничеството по въпросите на външната политика, настоявайки, че Турция е пример за подражание сред страните от Арабския свят по отношение на секуларизма и демокрацията си. Диалогът по либерализирането на визовия режим трябва да започне, щом влезе в сила споразумението за реадмисия, казаха те. 
						Турция реагира меко на предишните доклади, но този предизвика остра реакция от Анкара. Турското външно министерство публикува изявление, в което определи доклада като едностранчив, несвързан с действителността и неприемлив за Турция. 
						"Турция, като преговаряща страна с ЕС и кандидат-членка, очаква ЕП, гласът на европейския народ и обществеността в ЕС, да заеме честна и обективна позиция и да покаже сериозността, изисквана от неговата функция," се казва в изявлението. 
						 "Отбелязваме, че в доклада са изразени някои възгледи на ограничен брой членове на ЕП, които представляват определени страни, със загриженост за вътрешната им политика с цената на излагането на риск на интересите на ЕС," се казва в него.

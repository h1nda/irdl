Хърватия започна кампания за улесняване на завръщането на бежанците
					16/09/2004
					Хърватия започна публична информационна кампания за насърчаване на завръщането на бежанците в довоенните им домове и за създаване на условия за трайното им оставане у дома. Проектът е съвместна инициатива на хърватското правителство и международни организации. 
					(Ройтерс, АП, ХИНА, ОССЕ - 15/09/04)
 
					 
						
Бежанците се нуждаят от надеждна информация, за да вземат обосновано решение за завръщане в довоенните си домове, каза Питър Семнъби, ръководител на мисията на ОССЕ в Хърватия. [ОССЕ] 
						Хърватия обяви, че започва публична информационна кампания за насърчаване на бежанците да се завърнат в довоенните си домове. Проектът е съвместна инициатива на хърватското правителство, ОССЕ и други международни организации.
						В сряда (15 септември) правителствени представители и ръководителят на мисията на ОССЕ в Хърватия публикуваха доклад, който ще бъде основа на кампанията. Той представя резултатите от изследване, проведено от агенцията за проучване на общественото мнение "Пулс" сред 1 000 сръбски бежанци, които сега живеят в Сърбия и Черна гора и Босна и Херцеговина. Според Ройтерс само 15 % от интервюираните са изразили желание да се върнат в Хърватия. 
						Проучването показа, че бежанците все още проявяват интерес да се завърнат по домовете си, но се нуждаят от точна информация. "Сега те разчитат твърде много на информация от втора ръка", каза ръководителят на мисията на ОССЕ в Хърватия, Питър Семнъби, който в сряда говори на съвместна конференция с хърватския министър на туризма, транспорта и развитието Божидар Калмета и с министъра на външните работи Миомир Жужул. 
						Според хърватски официални лица се предполага, че 300 000 души, включително 200 000 сърби, са избягали от страната по време на конфликта от 1991 - 1995 г. Оттогава са се завърнали общо 112 000 души. 
						"Искаме да мотивираме бежанците да решат дали да се върнат въз основа на надеждна информация. Искаме също да подчертаем колко важни са толерантността и съвместното съществуване на различни култури за изграждането на интегрирано общество в духа на ЕС", каза Семнъби. 
						Хърватия стана официален кандидат за членство в ЕС преди няколко месеца и трябва да започне преговори за присъединяване със съюза през 2005 г. Съюзът е включил мерките за завръщане на бежанците сред основните политически критерии, които трябва да изпълни Хърватия, за да получи евентуално членство. 
						"Правим това, не защото нашите партньори от ОССЕ и ЕС искат това от нас, а защото смятаме, че е в наш собствен интерес", каза Жужул пред репортерите. "Хърватското правителство е твърдо решено да продължи по пътя на изграждане на по-добро бъдеще и лекуване на раните от миналото." 
						Властите вече предприеха няколко стъпки за подобряване на условията за завръщане на бежанците, каза Семнъби, като конкретно посочи политическото споразумение, постигнато с представители на сръбското малцинство, както и други инициативи за подпомагане на взаимното разбирателство. Всичко това, каза той, имаше "важен положителен ефект". 
						Проучването на "Пулс" посочи, че освен нуждата от надеждна информация, други важни изисквания за гарантиране на трайното завръщане на бежанците са достъпа до жилища и икономическите възможности.
						Според Калмета, чието министерство ще реализира повечето проекти за завръщане на бежанците, Хърватия досега е похарчила над 1,9 милиарда евро за дейности по отстраняване на последствията от конфликта, ремонтиране или възстановяване на 128 000 къщи и апартаменти, както и на 208 училищни сгради. Общо 13 680 жилища бяха върнати на техните собственици, докато местопребиваването на други 3 890 собственици все още не е установено. Калмета каза, че правителството е заделило още 257 млн. евро за социално и икономическо възстановяване на засегнатите райони. 
						Междувременно ОССЕ заяви, че ще започне и друга кампания за информиране на обществеността във връзка с програмата за жилищно настаняване на лица, които искат да се завърнат и са имали права на обитатели или наематели.

Недостигът на енергия може да осигури дългосрочни възможности
		13/12/2006
		Енергийната ситуация в Югоизточна Европа ще се усложни още повече следващата година, когато членката на ЕС България затвори своите два реактора от съветската епоха. Но недостигът също означава шанс да се придобие пазарен дял в дългосрочен план.
		От Георги Митев-Шантек за Southeast European Times -- 12/12/06
 
		 
			
Два реактора ще бъдат затворени в атомната електроцентрала "Козлодуй" в България. [Гети Имиджис]
			В началото на следващата година ще се появи 880-мегаватова празнина на балканския енергиен пазар. България, по искане на ЕС, трябва да затвори два блока от съветската епоха в атомната електроцентрала в Козлодуй. 
			В резултат на това страната ще придобие по-голяма сигурност. Но затварянето също така ще намали износа на електричество за региона, който вече страда от недостиг на енергия. Положението е толкова сериозно, че принуди министрите на енергетиката на страните от ЮИЕ да апелират към България да отложи затварянето до следващата пролет - възможност, която бе отхвърлена от Комисията по енергетика на ЕС.Няколко страни в региона - Албания, Гърция, Македония, Черна гора и Сърбия - обмислиха налагането на ограничения върху най-големите потребители на енергия през първите три месеца от новата година. 
			Картината не се очертава по-оптимистична и занапред. България трябва да затвори още два блока в Козлодуй през 2009 г., което ще намали производството на централата до 2000 MgW. С нарастването на недостига на електроенергия, законите на търсенето и предлагането гарантират, че цените също ще растат. Очакваната цена през следващата година е 550 евро за MgW високоволтова енергия, с увеличения от 10 % до 15% след това. 
			Освен България само Румъния и Република Сръбска в Босна и Херцеговина могат да се надяват да поддържат излишъка от износа на енергийния пазар между 2007 и 2012 г. Другите страни в региона осъществяват различни стратегии, за да ограничат недостига на енергия. В Македония търгът за доставката през декември осигури едва една трета от необходимите 210 kWh с цена от 7,4 евроцента за kWh. За да преодолее "проблема Козлодуй" Македония увеличи натоварването върху топлоелектрическата електроцентрала в Неготино - стратегически резерв, който произвежда скъпа електроенергия от суров нефт. 
			Сърбия от друга страна има всички плюсове и минуси, които съпътстват държавното субсидиране. Тя успя да закупи 500 милиона kWh за 4,8 евроцента за kWh, които се продават на вътрешния пазар за 3,8 евроцента за kWh. Държавната цена е еднаква за всички, от обикновените граждани до банките и стоманодобивната индустрия, които в момента имат огромни печалби. Най-ниските цени на електроенергията в Европа естествено водят до огромно ниво на потреблението. Толкова либерално е използването на електроенергията, че потреблението през относително топлия месец октомври достигна равнището на зимните месеци. 
			
Много страни от Югоизточна Европа използват повече електроенергия, отколкото може да бъде осигурена. [Архив]
			Енергийните компании на Балканите смятат недостига на енергия за възможност за завоюване на пазари. Онези, които докажат, че могат да доставят енергия за региона през идните години ще придобият огромно дългосрочно преимущество. Именно поради тази причина Хърватия планира да инвестира 5 милиарда евро в енергийния сектор до 2010 г. Тя строи топлоелектрически и водноелектрически централи, както и енергопровод, свързващ Италия през Адриатическо море. 
			Във Федерация Босна и Херцеговина се строят осем малки и средни водноелектрически съоръжения на стойност 2,5 милиарда евро. Първото от тях ще бъде построено от австрийския консорциум "APET". 
			Междувременно България приключи търга за новата си атомна електроцентрала в Белене. С два блока от 1000 MgW тя предстявлява най-голямата инвестиция в България през последния четвърт век. Проектът на стойност 4 милиарда евро ще се осъществи от руската компания "Атомстройекспорт". Съществуват обаче някои пречки. Еврокомисарят по енергетиката Андрис Пиебалгс напомни на България, че проектът трябва да бъде одобрен от Европейската комисия според условията на споразумението "ЕВРОАТОМ". 
			Електрическата компания на Сърбия смята да закупи една или две енергийни централи в региона. Това ще реши проблемите през периода, докато се построи новото съоръжение "Колубара", планирано за 2012 г. Смята се, че инвестицията ще се изплати само за пет години. Сърбите гледат със завист към чешката държавна компания "CEZ", която закупи няколко големи компании за производство и разпространение на електроенергия в България, Полша и Румъния и сега участва в търга за топлоелектрическата централа в Косово, преговаряйки с Република Сръбска и готвейки се да инвестира около 4 милиарда евро в страната през следващите 10 години. "CEZ" сега е най-големият доставчик на електроенергия в Централна и Югоизточна Европа, включително и Австрия, и е на шесто място в Европа. 
			Недостигът на елекстричество не е само проблем на Балканите. Европейците са обезпокоени от доклад на консултантската група "Капгемини" за условията на енергийния пазар. Според него производственият капацитет е намалял. Никой не иска да прави рисковани дългосрочни инвестиции въпреки че търсенето продължава да расте. Белгия, Франция, Гърция и Унгария се озоваха в сложно положение за три месеца през 2005 г., тъй като запасите на производителите се оказаха недостатъчни. 
			За да се осигурят стабилни условия в ЕС до 2030 г., е необходима инвестиция от около 700 милиарда евро, казват експертите, като 30 милиарда трябва да се осигурят за периода 2006-2010 г. В момента само една трета от необходимата сума е планирана. Тревогите за енергията не могат повече да се наричат алармистки; спирането на електричеството в Западна Европа в началото на ноемри показа, че причините за безпокойство са реални. Около 10 милиона души - най-вече във Франция и Германия, но също така и в Австрия, Белгия, Италия и Испания - се оказаха заседнали в асансьори или на други места на тъмно. По-старите страни-членки са изправени пред условия, които те просто не са свикнали и не са запланували по подходящ начин. Нещо трябва да се направи.

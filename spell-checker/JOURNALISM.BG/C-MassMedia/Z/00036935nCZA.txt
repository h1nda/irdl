Румъния заплашва с ответни мерки заради възможното забавяне на присъединяването към Шенген
					04/01/2011
					Румъния заяви, че може да се оттегли от механизма на ЕС за наблюдение, ако присъединяването на страната към Шенген бъде отложено.
					EUobserver, EurActiv, ACT Media, Sofia Oggi - 04/01/11; АФП, Агенция София нюз, Информационна агенция Фокус, Dnevnik.bg, Медиапул - 03/01/11)
 
					 
						
Румъния иска справедлива оценка за присъединяването към Шенген. [Ройтерс]
						Настоявайки, че е изпълнила техническите изисквания за присъединяване към европейското шенгенско пространство, Румъния заяви в понеделник (3 януари), че ще продължи да се бори срещу опитите за отлагане на присъединяването. 
						Първоначално Румъния и България трябваше да влязат в съставената от 25 държави зона за пътувания без вътрешни граници през март 2011 г. 
						Преди около десет дни обаче министрите на вътрешните работи на Франция и Германия, Брис Ортфьо и Томас де Мезиер, изпратиха писмо до Европейската комисия (ЕК), в което посочиха, че подобно решение би било „прибързано” предвид липсата на напредък в съдебната реформа и в борбата с корупцията и организираната престъпност. 
						При влизането на Румъния и България в ЕС през януари 2007 г. ЕК наложи т.нар. механизъм за сътрудничество и проверка (МСП) за измерване на напредъка на двете страни в изпълнението на ангажиментите им в тези области. 
						Ортфьо и Де Мезиер настояват, че констатациите в следващия доклад за напредъка по МСП, който се очаква през юли, трябва да се имат предвид, когато се взема решението относно кандидатурите на Румъния и България за Шенген. 
						Европейската комисия обаче заяви, че МСП не е свързан с процеса на разширяване на зоната за пътувания без паспорти на ЕС. 
						В публикувано в понеделник интервю румънският външен министър Теодор Баконски призова за справедлива оценка на кандидатурата на неговата страна, като също така поиска Париж и Берлин да преразгледат позицията си. 
						„Би било несправедливо да се приеме, че две държави, независимо кои, могат да създадат прецедент, като променят правилата на играта”, каза той за румънския всекидневник „Адевърул”. 
						Баконски, цитиран от АФП, е посочил за „Адевърул”, че МСП, който се налага за първи път на държава от ЕС, се превръща в „пречка... или претекст за оказване на натиск върху двете държави в други области”. „Трябва да решим дали си струва да продължим с този механизъм, или трябва да го отхвърлим едностранно.” 
						Баконски отправи и зле прикрита заплаха, че заради продължаващите разногласия във връзка с кандидатурата й за Шенген Румъния може да поиска да бъде въведен МСП за Хърватия, която се очаква да завърши преговорите за членство в ЕС до края на юни. 
						„Да вземем например Хърватия. Ние подкрепяме разширяването на ЕС към Западните Балкани. Не можем обаче да приемем това присъединяване да се извършва без МСП в ситуация, когато МСП се прилага по отношение на нас”, заяви той.

Балканските страни предприемат превантивни мерки срещу заплахата от свински грип
					28/04/2009
					 
						ТИРАНА, Албания -- В понеделник (27 април) властите на Балканите обявиха серия от мерки срещу разпространяването на свинския грип. Вирусът, първоначално засечен в Мексико, вече е достигнал Съединените щати, Нова Зеландия и някои части на Европа и е взел повече от 100 жертви. В понеделник албанският Институт по обществено здравеопазване призова здравните заведения и граничните власти да бъдат бдителни.
						В Босна и Херцеговина (БиХ) ръководителят на ветеринарната служба Драго Недич обяви, че страната не е внасяла продукти от свинско месо от Мексико и че е в постоянна връзка с ветеринарните служби в съседните Хърватия и Сърбия. Българските власти съобщиха, въпреки че все още няма пряка заплаха, властите са в постоянен контакт със Световната здравна организация и следят внимателно развитието на ситуацията.
						Междувременно в Хърватия властите затегнаха контрола по летищата. Пътниците от полетите от Съединените щати и Мексико са задължени да преминават предварителен профилактичен преглед. Външното министерство посъветва хърватските граждани да избягват пътувания до Мексико. Така постъпиха и властите в Румъния.
						Здравните власти в Гърция са получили инструкции внимателно да наблюдават всички чужденци, идващи от региони, засегнати от грипа. Македонският министър на здравеопазването Буяр Османи каза, че до момента в неговата страна няма регистрирани случаи на свински грип.
						В Сърбия властите забраниха вноса на свинско месо и живи свине и препоръчаха на пътуващите до Съединените щати или Мексико да внимават за появи на симптомите.
						Здравното министерство на Турция обяви, че е изготвило пътна карта за мерките за защита на населението, включително по-добър контрол по летищата. (Топ Ченъл, Шекули, Клан, Нюз 24, Медиафакс, Агерпрес, Синхуа, Новините, БНР, РТРС, БТА, Макфакс, МИА - 27/04/09)

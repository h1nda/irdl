В доклада на САЩ се отчита спад на терористичните нападения в света
					30/08/2010
					"Миналата година може би е била водоразделна година за Турция в борбата й срещу ПКК", заявява Държавният департамент на САЩ по-рано този месец в годишния си "Доклад за тероризма", като в същото време отбелязва рязко увеличаване на местния тероризъм в Гърция.
					(РФЕ/РЛ - 06/08/10; Ройтерс, AФП, Би Би Си, Гласът на Америка, Държавен департамент на САЩ - 05/08/10)
 
					 
						
През 2009 г. е имало приблизително 11 000 терористични нападения. [Гети Имиджис]
						Броят на терористичните нападения и свързаните с тях жертви са намалели за втора последователна година през 2009 г., съобщава Държавният департамент на САЩ в годишния си "Доклад за тероризма", публикуван по-рано този месец. 
						Приблизително 11 000 терористични нападения са извършени в 83 страни през 2009 г., което представлява спад от 6% в годишно изражение. Макар че броят на загиналите при подобни инциденти е спаднал с 5% до почти 15 000 души миналата година, общият брой лица, убити, ранени или отвлечени в резултат на тероризъм е надминал 58 000 в света, което е увеличение в сравнение с 54 600 през 2008 г. 
						Засилване на борбата - Tурция и Гърция
					
						Терористите, свързани с Ал Кайда и с други екстремистки мрежи, като ислямисткия съюз за Джихад, поддържаха логистично и оперативно присъствие в Турция през 2009 г., като я използваха като транзитна страна, смята Държавният департамент. Цитирайки съобщения в медиите, той твърди, че турските власти са провели няколко акции срещу предполагаеми клетки на Ал Кайда миналата година. 
						Но най-известна сред екстремистките групировки, действащи в Турция, е била Кюрдската работническа партия (ПКК), смятана за терористична организация както от Съединените щати, така и от ЕС. Действайки от бази в Северен Ирак, кюрдските бунтовници са организирали многобройни нападания главно срещу турските сили за сигурност между 2006 и 2008 г., убивайки стотици хора. Макар че ПКК не бе толкова активна през 2009 г., тя продължи да представлява заплаха и през миналата година. 
						 В опит да се намали подкрепата за групировката сред голямото кюрдско малцинство в Турция, Анкара предприе серия от законодателни мерки в общността и да й осигури повече права. Сред някои специфични инициативи са облекчаване на ограниченията за използването на кюрдски език в образованието, по радиото и телевизията и в държавни сгради, и осигуряване на законови стимули за окуражаване на невойнстващите членове на ПКК да се върнат към нормалния живот. 
						"Миналата година може би бе водоразделна за Турция в борбата й срещу ПКК", се казва в доклада на Държавния департамент. 
						В съседна Гърция мащабните безредици, предизвикани от инцидент през декември 2008 г., когато полицията застреля и уби тийнейджър в Атина, бяха последвани от рязко увеличаване на местния тероризъм миналата година. 
						"През 2009 г. е имало повече от 430 инциденти, свързани със сигурността... много повече в сравнение с предишните 20 години", се казва в доклада на Държавния департамент. "Местни екстремисти все повече вземат на прицел бизнеса и гръцкото правоприлагане, като бе наблюдавано увеличено използване на пехотно оръжие при терористичните нападения." 
						
Турски полицейски служители на мястото на бомбен атентат в Истанбул. [Гети Имиджис]
						"Революционна борба", лява терористична групировка, която се появи през 2003 г., пое отговорността за стрелбата срещу полицаи, както и за бомбените атентати срещу банки, свързани със САЩ, Атинската борса и други финансови мишени миналата година. 
						Друга войнстваща групировка, "Сектата на революционерите", пое отговорността за убийството на полицай в Атина на 17 юни, 2009 г., единствената смъртоносна атака в Гърция през миналата година. 
						Групировката се появи по-рано през годината и обяви, че тя стои зад двете нападения през февруари - срещу полицеййски участък и телевизионен канал - и обеща още насилие. Други две групи, "Партизанска група от терористи" и "Заговор на огнените ядра", заедно поеха отговорност за бомбения атентат срещу сградата на Националната застрахователна компания в Атина в края на декември. 
						"Драматичното" увеличаване на броя на незаконните имигранти в Гърция през 2008 и 2009 г., изглежда, е друг проблем не само за Атина, но и за нейните западни съюзници. 
						"Гърция все повече се превръща във входен пункт за ЕС за незаконни имигранти от Близкия изток и Южна Азия, което засилва безпокойството, че тя може да бъде използвана като транзитен маршрут за терористи, пътуващи за Европа и Съединените щати", отбелязва Държавният департамент. Според доклада му за Гърция, "повече от 100 000 незаконни имигранти, почти половината от които идват от Северна Африка, Близкия изток и Южна Азия, [са ] арестувани всяка година" в страната. 
						
						Погранични проблеми - Кипър, Косово и Черна гора
					
						
Сапьорски екип събира доказателства пред клон на Юробанк след експлозията в Атина. [Гети Имиджис]
						В частите от доклада за Кипър, Косово и Черна гора "пропускливите граници" се определят като още един проблем, който предизвиква безпокойство. 
						 "До голяма степен пропускливата, слабо патрулирана "зелена линия", разделяща" южната част, управлявана от гърци и контролираната от турци северна част на Кипър "рутинно се използва за незаконен трафик на хора, наркотици и други незаконни стоки и е уязвима за проникване от терористични групи", твърди Държавният департамент. 
						 "След 2007 г. редовната фериботна връзка между Латакиа, Сирия и Фамагуста в района, администриран от кипърските турци, улесни нарастващата незаконна миграция в Кипър и ЕС. Откриването през 2009 г. на нов маршрут между Фамагуста и Ливан може още повече да улесни такава миграция." 
						Пропускливите граници също пречеха на усилията и на Косово в борбата срещу тероризма, според официални представители на САЩ. Те отбелязват, че макар и да не е имало преки терористични действия там през 2009 г. ислямистки екстремисти са били ангажирани с вътрешни и международни терористични заговори и продължават да поддържат връзки с местни групи от организираната престъпност. 
						Правителството на Косово и ЮЛЕКС съзнаваха, че някои от многото НПО, действащи в страната "са замесени в подозрителна дейност, особено в пране на пари за бъдещи терористични действия в Близкия изток", твърди Държавният департамент. 
						
В Кипър "до голяма степен пропускливата, слабо патрулирана "зелена линия", разделяща" южната част, управлявана от гърци и контролираната от турци северна част, е уязвима за проникване от терористични групи", твърди Държавният департамент. [Гети Имиджис]
						Черна гора, която внесе молбата си за членство в ЕС миналата година, вече е привела законите си срещу тероризма в съответствие със стандартите на 27-те страни членки на блока и с конвенциите на ООН. "Въпреки значителното обучение и съоръжения, осигурени от външни донори" тя все още трябва да реши много проблеми, като слабото прилагане на законите, корупцията и пропускливи граници, смята Държавният департамент. 
						
						Препятствията трябва да се преодоляват, за да се увеличат усилията срещу тероризма
					
						Въпреки че политизирането на тероризма не бе толкова голям проблем в Босна и Херцеговина (БиХ) през 2009 г. както в миналото, страната е изправена пред серия от проблеми, които влияят върху усилията й в борбата срещу тероризма. 
						 "Босна остава слаба, децентрализирана държава с лоши комуникации между агенциите и конкуриращи се структури по сигурността. Усилията на официални представители на Република Сръбска да подкопаят институциите на държавно ниво, забавят усилията за подобряване на оперативните способности в борбата срещу тероризма и финансирането на терористични дейности", твърди Държавният департамент. 
						 "Tези фактори доведоха до това, че Босна е уязвима за експлоатация като потенциална територия за терористични операции в Европа." 
						Въпреки тези проблеми, етническото напрежение и споровете между политическите лидери в БиХ, правоприлагащите организации си сътрудничиха със Съединените щати по въпросите на международния контратероризъм. 
						Други страни в региона също работят в тясно партньорство със Съединените щати в борбата срещу заплахата от тероризъм, смята Държавният департамент. 
						 Български официални представители участваха в тренировъчни курсове в борбата срещу тероризма, спонсорирани от САЩ, и Дирекция "Финансово разузнаване" продължи сътрудничеството си с Вашингтон за идентифициране и разследване на терористични капитали. 
						Хърватия, която председателстваше Комитета срещу тероризма на Съвета за сигурност на ООН през 2009 г., подписа много споразумения със Съединените щати, които отвориха пътя за по-широк обмен на информация и сътрудничество между агенциите за имиграция, правоприлагане и сигурност на двете страни. 
						
Българска антитерористична част участва в учение. [Гети Имиджис]
						Тя също работи по програмата Контрол върху износа и гранична сигурност на Държавния департамент за подобряване на сигурността по границите й със Сърбия, Черна гора и БиХ и за контрол по крайбрежието. Хърватия също започна да издава биометрични паспорти. 
						Миналата година Сърбия прие закон, според който небиометричните паспорти няма да бъдат валидни след края на тази година. Тя също прие Закон за превенцията на прането на пари и финансирането на тероризма, който според Държавния департамент съответства на международните стандарти. 
						Два други документа - Стратегия за национална сигурност и Стратегия за национална отбрана - бяха одобрени през октомври. Те определят тероризма и описват сепаратизма и религиозния екстремизъм като рискови за сигурността. 
						Македония, която е кандидат за членство в НАТО, предприе стъпки за гарантиране сигурността на оръжията, които обикновено са търсени от терористите, както и за подобряване на защитата на своите оръжейни арсенали. Миналата година няколкостотин македонски полицаи и военни бяха обучени в техники, технологии и методи срещу тероризма. 
						 Румънската разузнавателна служба прецени миналата година, че терористичната заплаха вътре в Румъния и по отношение на румънските интереси в чужбина е ниска. Смятайки, че тероризма е с висок приоритет, румънският Върховен съвет за национална отбрана се увери, че Националната система за предотвратяване и противопоставяне на тероризма, е получила необходимата политическа и материална подкрепа. 
						През 2009 г. страната започна да осъществява Националната стратегия срещу тероризма, която според Държавния департамент "се оказва ефективен механизъм за предотвратяване на използването на румънски финансови институции, включително националната банкова система за целите на финансови дейности, свързани с тероризма". 
						Aлбания сътрудничи "агресивно" със Съединените щати и други страни в усилията срещу тероризма и замрази банкови сметки, свързани с прането на пари и финансиране на тероризма. Тя също положи усилия да идентифицира слабите места по сухоземните и морските си граници, но "продължава да среща проблеми при пълното въвеждане на погранична сигурност и в борбата с организираната престъпност и корупцията". 
						Въпреки спада, страните трябва да продължат да се борят срещу тероризма. Сътрудничеството със и между правоприлагащите агенции в Европа остава жизненоважно за успеха на борбата срещу тероризма, заключава докладът. 
						 "Тъй като това е борба за сърцата и умовете срещу насилствения екстремизъм... ние и нашите съюзници усилихме работата по изобличаване на вредите, които тези екстремистки идеологии на насилието причиняват и по подкрепата за онези, които работят с всички вероизповедания за създаване на обща основа на достойнство, толерантност и уважение за всички", се казва в доклада, който цитира реч на премиера на Обединеното кралство Гордън Браун пред Камарата на общините на 30 ноември, 2009 г.

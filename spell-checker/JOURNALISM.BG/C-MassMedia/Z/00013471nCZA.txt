Горан Хаджич все още се укрива от правосъдието
					03/02/2005
					Обвиненият във военни престъпления Горан Хаджич избяга от дома си, макар и да се смяташе, че обвинението във военни престъпления срещу него е тайна, известна единствено на Трибунала на ООН и сръбските власти. Появилите се подозрения, че е бил предупреден от полицията, подновиха вниманието към случая.
					От Йелена Тусуп за Southeast European Times от Белград – 03/02/05
 
					 
						
Горан Хаджич избяга от дома си, след като бе обвинен от Трибунала в Хага. [Архив]
						Горан Хаджич, бивш президент на отцепила се сръбска общност в Хърватия по време на войната в бивша Югославия, все още се укрива от правосъдието. На 13 юли 2004 г. Хаджич бе обвинен от Хага по 14 пункта за нарушаване на законите и обичаите за водене на война. Три дена преди публичното обявяване на обвинението на 16 юли Хаджич избяга от дома си в Нови Сад и все още се укрива. 
						Главният прокурор за военни престъпления на ООН Карла дел Понте обвини сръбските власти, че са предупредили Хаджич за арестуването му. 
						Расим Ляич, председател на Комитета на Сърбия и Черна гора за сътрудничество с Трибунала в Хага, каза, че държавните служители не са имали контакти с Хаджич от септември 2004 г. Тогава, каза Ляич, те са се свързали със семейството на Хаджич и е имало признаци, че Хаджич може да се предаде, но това не е станало. Ляич каза, че вече не се поддържа контакт със семейството и сръбското правителство няма информация дали Хаджич е останал в страната. 
						В местните медии се правеха догадки, че той може да се укрива в православен манастир в Ириг в планините Фруска гора или в апартамента си в Биела -- близо до черногорския крайбрежен град Херцег Нови -- но полицаите там твърдят, че не са го намерили. 
						Според обвинението на Хага Хаджич е участвал в съвместни престъпни действия с няколко други обвиняеми, включително бившият сръбски президент Слободан Милошевич, лидерът на сръбската радикална партия Воислав Шешел, бившият началник на сръбската Държавна сигурност Йовица Станишич, основателят на "Червените барети" Франко Симатович, бившият ръководител на сръбската Обществена сигурност Радован Стоичич и ръководителят на паравоенно формирование Желко Ражнатович - Аркан. 
						Макар и да не е сред най-известните обвиняеми от съда в Хага, обвиненията срещу Хаджич са тежки. Хиляди хървати и други цивилни лица от несръбски произход са били убити, измъчвани и бити в отцепилата се Република Сръбска Краина. Твърди се, че Хаджич е участвал в създаването, организацията, финансирането и ръководството на полицията и отбранителните сили на републиката и според сведенията лично е извършил някои от престъпленията. 
						Под нарастващия вътрешен и международен натиск за сътрудничество с Хага въпросът къде се укрива той отново се превърна в тема на разгорещени дискусии в Сърбия.

Европейските лидери подкрепиха интеграцията на Западните Балкани
					21/06/2009
					 
						БЕЛГРАД, Сърбия -- Президентите на четиринайсет страни от Централна и Югоизточна Европа изразиха силна подкрепа в петък (19 юни) за интеграцията на Западните Балкани в ЕС и за процеса на либерализация на визовия режим, съобщиха медиите. На двудневна среща на върха в град Нови Сад в северната част на страната, лидерите подчертаха, че бъдещето на целия регион зависи от перспективите за членство в ЕС. Сръбският президент Борис Тадич заяви, че интеграцията на Западните Балкани в ЕС е в интерес на цялостта и сигурността на Европа и че премахването на изискванията за визи за стрините в региона ще бъде най-ясният сигнал, че те са добре дошли в ЕС. Хърватският президент Стипе Месич заяви, че неговата страна се бори за присъединяването на на всички страни от Западните Балкани в ЕС. "Обединена Европа няма да има никакъв смисъл, ако югоизточната й част остане изолирана", каза Месич. 
						Президентите също призоваха за по-добро разпределение на енергийните ресурси, включително на доставките на газ и за укрепване на регионалното сътрудничество за справяне с глобалната икономическа криза. На срещата в Нови Сад присъстваха президентите на Австрия, Босна и Херцеговина, България, Италия, Македония, Молдова, Полша, Словакия, Словения Сърбия, Хърватия, Чешката репулбика, Черна гора и Украйна. (Б92, ФоНет, Бета, Танюг, Глас Сърбие, МИА, Maкфакс, БНР, Ройтерс, AФП, AП, ДПА, ДВ, AКИ - 19/06/09)

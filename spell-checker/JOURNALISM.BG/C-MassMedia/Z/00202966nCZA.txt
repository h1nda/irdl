Официални представители са загрижени по отношение на смъртността сред новородените в Косово
					07/07/2012
					Намаляването на смъртността сред новородените е дълъг и труден процес, казва един официален представител на Косово.
					От Мухамет Брайшори за Southeast European Times в Прищина - 07/07/12 
 
					 
						
Министерството на здравеопазването на Косово одобри стратегия за детското здравеопазване, която чрез няколко мерки цели да намали смъртността сред новородените. [Ройтерс]
						Макар че смъртността сред новородените в Косово е намаляла през последните години, страната все още оглавява класацията на европейските страни по отношение на смъртността сред новородените. През 2011 г. на 1 000 новородени е имало 17,1 смъртни случаи, което е огромен спад в сравнение с 2000 г., когато броят на смъртните случаи е бил 29 на 1 000 новородени. 
						Представителството на СЗО в Прищина съобщи за SETimes, че броят на смъртните случаи сред новородените в Косово продължава да предизвиква загриженост поради няколко фактора. 
						"Явлението смъртност сред новородените трябва да бъде разглеждано в по-широк план, а не само от гледна точка на услугите в здравеопазването. Общото благосъстояние на децата и семействата в Косово, околната среда, жилищата и храненето, общото ниво на образование и здравно образование, икономическите условия като бедност и безработица, всички те допринасят за детската смъртност", каза за SETimes Сами Ука, служител в представителството на СЗО в Прищина. 
						Д-р Фаик Хоти, началник отдел "Информация" в Министерството на здравеопазването на Косово, каза за SETimes, че трябва да се извърши огромна работа, за да се намали броя на смъртните случаи сред новородените. 
						"Що се отнася до здравните причини, които влияят върху смъртността сред новородените, това са незрялост на плода (32%), усложнения при бременността (29%), вродени аномалии (6%), инфекции (2%) и други (31%)", каза Хоти. 
						"Причините за това ниво на смъртност са много, но лошите предродилни грижи, липсата на превантивни здравни услуги и оздравяване на общността, което трябва да бъдат включено в семейната медицина, лошата хигиена в болниците, индивидуалната и колективна отговорност са причините, които постоянно трябва да бъдат отстранявани", каза Ука. 
						Хоти каза, че Министерството на здравеопазването е одобрило стратегия за детско здравеопазване, включваща няколко мерки, които пряко ще повлияят върху смъртността сред новородените и ще намалят смъртността и заболеваемостта сред населението, като своя ключова задача. 
						"Ние приехме стратегията за детско здравеопазване и репродуктивно здраве, като създадохме разпоредба за основни здравни грижи за всяко новородено, грижи за преждевременно родените бебета и за бебетата с тегло под нормата; създаване на система за мониторинг и оценяване на грижите за майката и новороденото и други", каза Хоти. 
						Агрон Гаши, служител на УНИЦЕФ в областта на здравеопазването и режима на хранене в Косово, каза за SETimes, че точността на данните за смъртността сред новородените е съмнителна и трябва да се придаде по-голямо значение на здравеопазването в Косово. 
						"Здравето трябва да бъде приоритет и увеличаването на бюджета за здравеопазването трябва да бъде първостепенна цел, особено за майчинското и детско здравеопазване, както и социалните грижи за бедните семейства, помощта и образованието на децата", каза Гаши. 
						Според Ука здравната реформа е необходима, особено укрепването на обществените центрове за семейно здравеопазване, които гражданите първо посещават. 
						"Намаляването на смъртността сред новородените е дълъг и труден процес, но в сравнение с европейските страни, от чието семейство претендираме да сме част, няма място за самодоволство. На този етап все още сме сред страните с неприемливи нива на показателите за [смъртността сред новородените]", каза Ука. 
						"Смъртността остава висока, но се наблюдава и известно намаляване. Косово е далеч от нивото на Финландия, Австрия и Швейцария, които имат най-ниската смъртност сред новородените в Европа, но се доближава до данните за Македония, като все пак е по-добре от Турция, Армения, Казахстан, Грузия и Киргистан, които имат по-висока смъртност сред новородените от Косово”, каза Хоти. 
						Според Отдела за населението на ООН от 2005 до 2010 г. смъртността сред новородените в Турция е била 24,02 на 1 000 новородени, в Албания 18,28; в Македония 14,72; в Сърбия 11,77; в Хърватия 6,06; в Кипър 4,60 и в Черна гора 8,70.
					
				
			
					 
					
 
 

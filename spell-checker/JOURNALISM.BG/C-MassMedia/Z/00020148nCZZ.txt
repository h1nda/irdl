Наука и технологии: АйБиЕм обмисля инвестиции в Сърбия
					02/10/2006
					Международният гигант в информационните технологии АйБиЕм откри ново представителство в Белград и заяви, че проучва възможностите за инвестиции в страната. Още в новините от областта на науката и технологиите: проучване установи изоставане в компютърната грамотност на младежта в Македония; Турция разчиства токсични отпадъци в Черно море; най-големият телеком на Черна гора смени името си.
					
 
					 
						
[Гети Имиджис]
						АйБиЕм откри ново представителство в Белград на 28 септември. На пресконференция генералният директор за Централна Европа Брендън Райли каза, че целта е да се подкрепят увеличените инвестиции в Сърбия. АйБиЕм проявява особен интерес към индустрията, банковия сектор, телекомуникациите, държавната администрация и енергетиката, добави той. 
						*** 
						Проучване на фондацията "Е-Македония" установи, че използването на Интернет и компютърната грамотност сред младежите в Македония е далеч по-ниско от световните стандарти. Повечето студенти в македонските университети не знаят как да използват Интернет, за да кандидатстват за работа, а на новите фирмени служители им трябват поне три месеца, за да се научат да използват основните програми на MS Office, установи проучването. 
						*** 
						Властите в Турция съобщиха, че отдавна съществуващ проблем с токсични отпадъци в Черно море най-сетне ще бъде решен в рамките на съвместен проект на екологичното министерство и Асоциацията на турските циментопроизводители. Варели с токсични отпадъци, изоставени от италиански компании в Черно море преди около 18 години, ще бъдат върнати за изхвърляне в Италия и още една европейска страна. 
						*** 
						Над 300 гастроентеролози от Босна и Херцеговина (БиХ) и други страни от бивша Югославия, заедно с техни колеги от Австрия, Германия, Великобритания, Гърция и Турция, участваха на втория конгрес на гастроентеролозите в БиХ, който се проведе в Тузла от 28 до 30 септември. Участниците обсъдиха най-новите методи на диагностика и лечение, както и проблеми, свързани с трансплантацията на бъбреци и лечението на хепатит. 
						*** 
						Най-големият оператор на фиксирана телефония, мобилни телефони и интернет в Черна гора, "Телеком Църне Горе", завърши процеса на промяна на търговското си име и сега ще се нарича "Църногорски Телеком". По силата на споразумение с германската "Дойче Телеком" той ще приеме и международно известната марка "Т-Мобайл" на местния пазар. "Дойче Телеком" е мажоритарен собственик на унгарската "Магяр Телеком", която от своя страна контролира дял от 76,53 % от черногорския телеком. 
						*** 
						Президентът и главен изпълнителен директор на "Сиско Системс" Джон Чембърс се срещна с българския президент Георги Първанов и с премиера Сергей Станишев в София, като им предложи подкрепа за разработване на проект за електронно правителство. Той каза също, че компанията му ще дари компютърно оборудване за 200 000 долара на три български училища. 
						*** 
						"SiteKreator", програма за разработване на фирмени уеб сайтове, създадена от български софтуеърни инженери, бе сред 67-те нови продукта, които направиха своя дебют на DEMOfall 2006, един от най-престижните световни форуми за иновации в областта на информационните технологии. Конференцията се проведе в края на септември в Сан Диего. 
						
(Различни източници – 25/09/06 - 02/10/06)

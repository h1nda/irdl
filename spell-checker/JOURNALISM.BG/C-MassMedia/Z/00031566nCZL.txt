Според Дачич Сърбия ще изпълни критериите на ЕС за премахване на визовия режим
					08/09/2009
					 
						БЕЛГРАД, Сърбия -- Министърът на вътрешните работи Ивица Дачич заяви в понеделник (7 септември), че до края на този месец Сърбия ще изпълни всички оставащи критерии, установени от ЕС за премахване на визовите изисквания. Той допълни, че Европейската комисия ще бъде уведомена за напредъка до 25 септември. През юли Европейската комисия официално препоръча гражданите на Македония, Черна гора и Сърбия да получат правото да пътуват без визи. Ако предложението бъде одобрено от всичките 27 държави, членки на ЕС, и от Европейския парламент, то ще влезе в сила през януари 2010 г.
						Дачич и Ханс Ола Урстад, ръководител на мисията на ОССЕ в Белград, подписаха споразумение за стратегическо партньорство и приоритетите в реформите в полицията. Дачич заяви, че неговото министерство работи в близко сътрудничество с ОССЕ по подготовката на план за действие срещу организираната престъпност, който се очаква да бъде приет този месец. (Бета, Б92, РТС, Радио Сърбия - 07/09/09)

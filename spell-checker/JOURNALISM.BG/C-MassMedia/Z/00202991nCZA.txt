Десет държави създават компания, за да подобрят електроразпределението
					16/07/2012
					Споразумението може да доведе до по-ниски цени и сигурно електроподаване за потребителите и дава надежди за дълго непостижимата пазарна интеграция.
					От Ивана Йованович за Southeast European Times от Белград -- 16/07/12 
 
					 
						
Общата система за електроразпределение трябва да осигури стабилни доставки на електричество за всички страни членки. [Нада Божич/SETimes]
						Десет държави подписаха споразумение за регистрирането на нова компания, "Офис за координирани търгове за Югоизточна Европа" (СЕЕ КАО), която да разпределя електроенергия в целия регион. 
						Седалището на компанията ще бъде в Подгорица, а основната й цел е да осигурява стабилни доставки на електроенергия за Албания, Хърватия, Босна и Херцеговина (БиХ), Македония, Гърция, Черна гора, Румъния, Словения, Косово и Турция. 
						"Например, ако Хърватия иска да внася електричество от Турция, тя трябва да поиска разрешение от БиХ, Черна гора, България и т.н...., за да го направи. Това повече няма да се случва. Хърватия ще го получава директно от която и да е държава от ЮИЕ... и няма да е възможно дадена страна да затвори трасето, какъвто беше случаят през зимата със Сърбия, която затвори всичките си граници и никой не можеше да [доставя] електричество", каза за SETimes Александър Миюшкович, изпълнителен директор на СЕЕ КАО.
						Не става въпрос обаче само за количество. "Електричеството, което ще използваме, ще е с много по-добро качество, тъй като използваемите капацитети ще бъдат 150 вместо сегашните 100", каза Миюшкович. Това е добра новина за регион, в който постоянно има прекъсвания в електроподаването. 
						Освен това той каза още: "Този проект дава силен сигнал за способността на региона да работи заедно за общото благо." 
						Това се допълва от факта, че СЕЕ КАО става истински индикатор за пазарна интеграция, а не за трансгранична търговия. 
						"Говорим за малки, фрагментирани пазари. Това означава много граници. Големият брой граници, заедно с несъвместимите търгови механизми за разпределение на трансграничен капацитет, правят търговията в региона доста трудна задача", каза за SETimes Славчо Нейков, директор на Секретариата на Енергийната общност във Виена, относно създаването на КАО. 
						"Ще има по-малко бюрокрация. Всъщност очакваме да се приложи принципът "на едно гише", добави Нейков. 
						Освен това се очаква повишаване на енергийната ефективност и намаляване на зависимостта. "Този орган представлява отлична платформа за по-бърз, по-евтин и по-лесен начин за внос и износ на електричество", каза за SETimes Ана Б. Бован, председател на Централноевропейския форум за развитие в Белград. Очаква се на някакъв етап Сърбия официално да се присъедини към групата. 
						Потребителите ще трябва да почакат от две до три години, за да усетят първото отражение върху цените, "основано на много по-добра и по-лесна търговия на електричество, която ще се осигурява от КАО", прогнозира Миюшкович. Цените в крайна сметка ще паднат, въпреки че се очаква междувременно да се повишат от сегашните си нива, които се смятат за ниски за стандартите на ЕС. 
						Освен това КАО изпраща силен политически сигнал. "След годините на хаос имаме десет електроразпределителни системни оператори, които сядат заедно на масата и търгуват. Затова очаквам останалите системни оператори да следват този курс", каза Нейков. 
						
						Кореспондентът на SETimes в Скопие Клаудия Лутовска участва в написването на този репортаж.
					
					
				
			
					 
					
 
 

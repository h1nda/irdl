Голям удар срещу наркотрафика в Албания
					29/03/2011
					Властите откриха най-голямата до момента пратка кокаин.
					От Линда Карадаку за Southeast European Times от Тирана – 29/03/11
 
					 
						
Полицай охранява конфискувания кокаин след голям удар срещу наркотрафика в Албания. [Ройтерс] 
						Съдът за тежки престъпления в Тирана разпореди в неделя (26 март) задържането на бизнесмена Димитър Харизай по обвинения в участие в международен наркотрафик. Арестът бе извършен след конфискуването на 200 кг кокаин - открит смесен в товар с палмово масло. 
						Харизай не направи изявление в съда. Неговият адвокат каза, че той само е закупил палмовото масло и не е знаел нищо за скрития кокаин. 
						Скритата пратка, конфискувана в Аргирокастро на 22 март, е най-голямото количество контрабанден кокаин, откривано някога от албанските власти. От прокуратурата заявиха, че полицията е действала по сведения, предоставени от международни партньори.
						Развитието на операцията за залавяне на наркотика се проведе под ръководството на главния прокурор, което осигури специални методи за контролиране на доставката въз основа на искането на чуждестранните партньори," се казва в изявление на Главната прокуратура. "Кокаинът е с произход от Колумбия и е пътувал по наркомаршрута Колумбия, Испания, Белгия, Австрия, Словения, Хърватия, Сърбия, Македония, Албания." 
						Три правителствени агенции - Главната прокуратура, Прокуратурата за тежки престъпления и Главна дирекция "Полиция" - си сътрудничиха в акцията, заявиха властите. 
						Камионът, превозващ кокаина, е бил с македонски регистрационни номера. Според съобщенията полицията му е позволила да пътува по своя маршрут и след това го е спряла в крайната му дестинация. 
						Албанският всекидневник "Шчип" цитира следователи, които са заявили, че властите в Испания са знаели за доставката на кокаина, но са поискали от Албания да не предприема действия, докато не се изясни дестинацията му.
						Конфискуваният кокаин е с приблизителна минимална стойност 15 млн. евро на едро и около 50 млн. евро след разпространение в малки количества, писа вестникът. 
						Двамата шофьори на камиона бяха освободени от албанската полиция и са се завърнали у дома си в Куманово, Македония. Те заявили пред полицията, че не са знаели какво се пренася в камиона им освен десет тона палмово масло, съобщи скопският портал "Журнал". 
						Белгийските власти сега са в Албания и помагат за започването на следователската работа по случая. Очакват се още арести, твърдят източници.

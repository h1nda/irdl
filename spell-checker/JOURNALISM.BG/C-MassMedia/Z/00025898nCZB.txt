Румънски поуки за мекедонската правосъдна реформа
					24/03/2008
					Мерките трябва да бъдат предприети и да станат необратими преди, а не слад като страната-кандидатка се присъедини към ЕС, твърди бившият министър на правосъдието на Румъния Моника Маковей, която понастоящем е съветник на правителството на Македония.
					От Валентина Поп за Southeast European Times -- 24/03/08
 
					 
						
Бившият министър на правосъдието на Румъния Моника Маковей. [Гети Имиджис] 
						Основната поука както за ЕС, така и за Македония от присъединяването на Румъния е, че реформите и антикорупционните мерки трябва да станат необратими преди присъединяването към ЕС, а не след това, когато политическата воля намалява, заяви в интервю за Southeast European Times бившият министър на правосъдието на Румъния Моника Маковей. 
						Маковей е високо ценена в ЕС заради смелите й реформи в съдебната система и борбата срещу корупцията, която бе основният проблем, пред който бе изправена Румъния преди да стане член на Съюза през 2007 г. Макар и политически независима, Маковей бе принудена да напусне правителството по време на промени в кабинета през пролетта на 2007 г. Понастоящем тя консултира правителството в Скопие в областта на съдебната реформа. 
						Запитана дали вижда някакви последици за страни-кандидатки за членство като Македония след опита на Румъния с ЕС, Маковей отговори: "Определено, да." 
						 "Главното за ЕС е да вземе предвид само осъществени цели и установени добри практики вместо обещания или части от закони, все още невлезли в сила. Всичко това е свързано с политическата воля, която се оказа, че е намаляла драстично след присъединяването в ЕС," каза тя. 
						"Като погледна назад, мисля, че би трябвало да очакваме това като пряк резултат от борбата с корупцията по високите етажи на властта в страни, където има корумпирани политици. Те са тези, които вземат решения и реагират, когато техният "имунитет" срещу наказателно преследване е застрашен, или когато рискуват да загубят финансови средства или привилегии, придобити по време на прехода" каза тя. "Затова за следващата вълна на присъединяване, ЕС трябва да гарантира сериозното осъществяване на реформите, особено реформирането на политическата класа чрез антикорупционни мерки, като този процес стане необратим." 
						За страните-кандидатки за членство в ЕС Маковей очаква, че поуката е "да се издигат политици и професионалисти, които желаят и са способни да предприемат, подкрепят и настояват за дълбоки, болезнени и истински реформи, дори ако затова се изискват политически жертви. Необратими, истински промени са това, което хората в страните-кандидатки за членство желаят и трябва да получат. Когато това стане, присъединяването към ЕС ще дойде по естествен начин." 
						Най-суровите стъпки, които македонското правителство трябва да предприеме, според мнението на Маковей, е създаването на консолидирана система за база данни за правоприлагащите агенции и пълното прилагане на специални разследващи мерки при криминални случаи, като същевременно се гарантират гражданските права. Необходими са също и по-нататъшни поправки в закона за политическото финансиране и за кампаниите, за да се гарантира пълна прозрачност, контрол и санкции. 
						
Еврокомисарят по разширяването Оли Рен (вляво) и македонският премиер Никола Груевски (вдясно) откриват плоча на новата сграда на мисията на ЕС в Скопие на 7 март. [Гети Имиджис] 
						Македония също трябва да прилага закона по отношение на конфликтите на интереси и да осигурява прозрачност в администрацията, добави бившият правосъден министър. "Като цяло, необходими са усилия за пълно и правилно прилагане на вече съществуващите разпоредби в борбата срещу корупцията. Усилията бяха подкрепени от Европейската комисия и други международни представители в Македония и аз съм убедена, че тази подкрепа ще нарасне в бъдеще", каза тя. 
						По отношение на румънските мерки, които биха могли да бъдат възприети от Македония или други страни-кандидатки, Маковей даде за пример Антикорупционната дирекция, чиито прокурори разследват корупция и измами по високите етажи на властта. "Изборът на прокурори, работещи в такова звено, е от жизненоважно значение", каза тя. "Те трябва да притежават силна индивидуална независимост и професионализъм. Освен това, специални средства за разследването, финансови средства и финансови специалисти, трябва да бъдат на пълно разположение на подобно звено. Македония има екип от прокурори, които отговарят за организираната престъпност и корупцията, които разследваха важни случаи през последната година и които се обучават интензивно." 
						"Обаче са необходими по-нататъшни стъпки, особено по отношение на използването на специални средства при разследването и тайни мерки за наблюдение. Организираната престъпност и корупцията не могат да се решават със стари средства за разследване. В Македония понастоящем работя с местните власти и международни експерти за укрепване и разширяване на прилагането на съществуващите закони", обясни Маковей. 
						Друга полезна мярка, насочена към справянето и предотвратяването на корупцията е да се определи конфликтът на интереси като престъпление, както и да се проведе "тест за почтеност", при наличие на подозрение в корупция по отношение на държавни служители. Маковей заяви, че тя предлага Македония да смята за престъпление "незаконното обогатяване", както е според Конвенцията срещу корупцията на ООН. 
						 "Бих искала също да посоча, че някои разпоредби от данъчния закон на Македония са по-напредничави от румънските. С данък от 70% се облагат онези доходи, които не могат да бъдат законно оправдани. Последователното прилагане на тази мярка започна в началото на 2008 г.", заяви бившият румънски правосъден министър. 
						По отношение на несменяемостта на съдии и прокурори, Маковей заяви, че Македония напоследък е решила този проблем като създава Съдебен съвет за съдии, а Съветът за прокурори ще бъде създаден през 2008 г. Както съдиите, така и прокурорите в Македония понастоящем имат т.н. доживотен мандат (до пенсиониране). 
						Обаче както Румъния, така и Македония, също и други посткомунистически страни прескочиха първата стъпка, необходима за реформите в съдебната система - национлна проверка на професионалния капацитет и почтеност на действащите съдии и прокурори, заяви Маковей. 
						"За съжаление както Румъния, така и Македония побързаха да осигурят независимст и несменяемост на всички членове на съдебната система, без да проверят какви са хората, които ще получат такива гаранции" каза тя. "Очакванията, споделяни от мнозина, бяха, че щом законът им осигури независимост и несменяемост, членовете на комунистическата съдебна система ще станат напълно независими професионалисти". Тези очаквания, каза Маковей, се оказаха погрешни. 
						"Сега ние имаме много съдии и прокурори, които се чувстват достатъчно "независими", за да бъдат корумпирани, непрофесионални и некомпетентни и да искат "независимост" винаги, когато към тях се отправя критика", заяви тя. "Прочистването на системата, което сега е възложено на съдебните съвети, не се прилага. Тези съвети, от които не се търси отговорност, а аз имам предвид главно румънския пример, действат като кооператив, защитаващ грешките в системата." 
						Главните предизвикателство за правителството на Македония са същите както тези за Румъния, каза Маковей. Те включват поддържането на политическата воля на правителството, постигане на политически консенсус и привличане на подкрепа за реформите, предприемането на стъпки към реформиране на политическата класа и гарантиране на действителното прилагане и необратимост на антикорупционните мерки.

Бизнес: Железопътна линия се завръща
					23/10/2009
					След почти две десетилетия железопътната линия между столиците на Сърбия и Босна и Херцеговина ще бъде открита отново. Още в деловите новини: Македония получава 66 нови вятърни турбини; „Косова Моторс Кампъни” е новият официален местен дилър на „Форд”, „Ланд Роувър” и „Нисан”.
					 
						
Железопътният билет от Сараево до Белград ще струва 25 евро. [Гети Имиджис]
						Представителите на железниците на Босна и Херцеговина и Сърбия се договориха във вторник (20 октомври) да възстановят след 18 години прекъсване пряката железопътна линия между Сараево и Белград от 13 декември. Цената на еднопосочния билет ще бъде 25 евро и пътуването ще продължава осем часа и половина. 
						*** 
						Очаква се монтажът на 66 вятърни турбини близо до Щип, Македония, да започне през пролетта на 2010 г. Испанската компания „Инвал” е проучила възможностите за използване на вятърната енергия за производство на електроенергия в страната.
						*** 
						
						Македония ще въведе забрана на тютюнопушенето в баровете и ресторантите от 1 януари 2010 г. Съгласно действащата нормативна уредба пушенето е разрешено само на 50 % от площта, но това правило не се прилага. Пушачите, които нарушат забраната след 1 януари, ще бъдат глобявани с 300 евро, а собственикът на бара или ресторанта ще бъде санкциониран с глоба от 2 000 до 4 000 евро. 
						*** 
						Мисия на МВФ пристигна в четвъртък (22 октомври) в Белград за едновременен втори и трети преглед на стендбай споразумението за 2,92 млрд. евро със страната. Мисията ще остане в Сърбия до 4 ноември. Заключенията на експертите ще бъдат решаващи за изплащането на останалите 1,2 млрд. евро от заема, които Сърбия има право да получи тази година. 
						*** 
						Според Европейската банка за възстановяване и развитие икономиката на Албания ще има рекорден ръст от 3 % през 2009 г. Първите шест месеца бяха силни за страната, като постигнатият растеж е 4-5 %, но резултатите през второто полугодие ще бъдат значително по-лоши, като се очаква спад от 1,6 %, съобщи във вторник (20 октомври) ръководителят на службата на ЕБВР в Тирана Даниел Берг. 
						*** 
						
						“Косова Моторс Кампъни” ще бъде официалният местен дилър на „Форд”, „Ланд Роувър” и „Нисан”, съобщиха представители на дружеството в понеделник (19 октомври). Те допълниха, че в бъдеще планират да предоставят услуги по поддръжка и сервиз на автомобилите от трите марки. 
						*** 
						Цените в Румъния ще се увеличат след президентските избори на 22 ноември, предупреждава доклад на “Прайсуотърхаус Купърс”, публикуван в сряда (21 октомври). Прогнозите са драматични, тъй като цената на електроенергията ще се повиши с 30 %, а цените на горивата с поне 20 %. Очаква се цените на цигарите да скочат с 34 %. 
						
						(Различни източници - 16/10/09 - 23/10/09)

Продава се легенда?
					13/04/2007
					Румънското правителство, окръг Брашов и потомците на кралската фамилия от Хабсбургската днастия спорят за бъдещето на "Замъка на Дракула". Заради приходите от туризма и местната икономика интересите са много големи.
					От Паул Чокою за Southeast European Times от Букурещ – 13/04/07
 
					 
						
Замъкът "Бран". [Паул Чокою]
						Миналата година румънската държава се съгласи да върне една от най-доходоносните туристически забележителности на страната, замъка "Бран", на наследниците на кралица Мария. Едно от условията на сделката бе забележителността, известна като "Замъка на Дракула", да остане държавен музей още три години. 
						Новите собственици, Доминик фон Хабсбург и двете му сестри, имаха възможността да превърнат в свой дом изложената на ветровете крепост от 14-и век или да я продадат. Те избраха втория вариант. Област Брашов, решена да съхрани един от основните си източници на туристически приходи, обяви, че е готова да изтегли заем, за да закупи имота. 
						Румънското правителство обаче оспорва плана с довода, че държавата има първа правото на избор. Тя настоява също така, че цената, искана от фон Хабсбург - близо 60 млн. евро - е оскърбително висока. 
						По мнение на Maxim (http://zi-de-zi.blogspot.com/), румънски блогер, специализирал бизнесетика, целият процес е бил хаотичен и непрозрачен. 
						"Съдбата на замъка "Бран" трябва да се уреди по законен ред, тъй като е национално наследство," пише той. "Собственикът трябва да се грижи за замъка и да го стопанисва съгласно определени стандарти, в противен случай той може да бъде конфискуван. А ако румънската държава (която има преимуществено право на закупуване) иска да го откупи и заплати 60 млн. евро, тя трябва да ни покаже реалистичен бизнесплан. Досега обаче не сме видяли подобно нещо!" 
						Поначало е жалко, че румънската държава не съумя да задържи имота, коментира Nemesis. "Замъкът "Бран" е една от основните туристически атракции в страната и "двигател" на развитието на туризма в региона. Какво ще се случи след три години? Той ще бъде затворен и заедно с него ще фалират десетки пансиони и хотели в областта." 
						"Смятам, че правителството трябва да осъзнае кои са националните приоритети. Замъкът "Бран" безспорно е емблематичен за Румъния. Със сигурност сделката за него би могла да бъде по-изгодна," добавя той. 
						Друг коментатор, Supreme, смята, че замъкът може да бъде част от цялостната маркетингова стратегия за популяризиране на Румъния. 
						"Мой приятел от Германия ми каза, че най-добрата търговска стратегия за Румъния е т. нар. 3Д: Дракула, Дунав и "Дачия" [производителят на автомобили]," пише той. "Дракула е мит, който е пуснал дълбоки корени на Запад и замъкът "Бран" е топдестинация за множеството чуждестранни туристи. Тогава защо не се възползваме по-умно от това? Делтата на р. Дунав е уникална в Европа -- ето още един скрит коз, който просто не се изпозва. Колко жалко". 
						В противовес на това Draculaddicted призовава румънците да проявят по-голяма гъвкавост в мисленето си. 
						"Дракула е легенда, мит, един безкраен разказ. Той не живее само в замъка," смята той. "Съответната сграда е само едно колело в целия механизъм, създаден около този герой. Трябва да знаем как -- в случай, че "Бран" не бъде върнат на румънската държава -- да прехвърлим центъра на тежестта на легендата на друго място, може би в Сигишоара, Сибиу или на друго място." 
						Вярно е, че този замък, щом стане собственост на друг, ще бъде голяма загуба за румънския туризъм, но всичко не свършва с това. Легендата продължава!" заключава той.

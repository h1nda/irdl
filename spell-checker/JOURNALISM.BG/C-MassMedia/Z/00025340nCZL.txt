Щайнмайер твърди, че ЕС подготвя мисия в Косово
					03/02/2008
					 
						БЕРЛИН, Германия -- ЕС финализира подготовката за гражданска мисия в Косово, заяви в петък (1 февруари) германският външен министър Франк-Валтер Щайнмайер. На среща със своя шведски колега Карл Билд в Берлин, той предсказа "дълъг и труден период", ако Косово обяви едностранно независимост. Билд също смята, че ситуацията е комплицирана. ЕС иска да изпрати контингент от 1800 полицейски и съдебни служители, за да помогнат за гарантиране на сигурността и върховенството на закона. Заместник-ръководителят на планиращия екип на ЕС в Прищина Алесио Зукарини каза, че мисията ще се нарича ЮЛЕКС.
						Други новини - Сръбският външен министър Вук Йеремич посети Братислава в петък. Той увери своя словашки колега Ян Кубис, че Сърбия ще прибегне само до мирни средства, за да предотврати отделянето на Косово. Кубис потвърди, че Словакия няма да признае независимо Косово. (Б92, Танюг, РТС, Дойче Веле, AФП, Болкън Инсайт, Бета, Танюг - 01/02/08)

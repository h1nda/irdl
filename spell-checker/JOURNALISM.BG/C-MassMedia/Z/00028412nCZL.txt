Гърция отново е допусната в режима съгласно Протокола от Киото
					17/11/2008
					 
						АТИНА, Гърция -- Комисията на ООН за спазване на Протокола от Киото реши да възстанови позицията на Гърция в търговския режим на протокола за емисии на въглероден диоксид след седеммесечно отстраняване, обяви в петък (14 ноември) министерството на околната среда. Комисията изключи Гърция от търговските механизми за емисии през април, след като инспектори на ООН заключиха, че методите за изследване на нивата на замърсяване са неподходящи.
						Също в петък премиерът Костас Караманлис обяви съкращение от 15 % на военните разходите за 2009 г. Съобщението бе направено, след като еврозоната, в която Гърция членува, официално потвърди, че е влязла в първата си рецесия. (Катимерини, Та неа - 15/11/08; AНA-MПA, СKAИ, Нафтемборики - 14/11/08)

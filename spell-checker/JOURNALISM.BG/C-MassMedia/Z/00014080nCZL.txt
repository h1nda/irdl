Високопоставени босненски хърватски служители заявяват, че са невинни по обвиненията в корупция 
					31/03/2005
					 
						САРАЕВО, Босна и Херцеговина (БиХ) -- Отстраненият хърватски член на председателството на БиХ Драган Чович заяви в началото на процеса срещу него в сряда (30 март), че е невинен по обвиненията в присвояване и злоупотреба със служебно положение. Наред с него обвиняеми са председателят на Конституционния съд на БиХ Мато Тадич и още пет босненско-хърватски длъжностни лица. Седмината са обвинени във връзка с афера по укриване на данъци по време на мандата на Чович като финансов министър на Федерация БиХ между 2000 и 2003 г. 
						Други новини: В сряда министърът на транспорта и съобщенията на БиХ Бранко Докич заяви, че няма да подаде оставка въпреки повдигнатите срещу него в Баня Лука обвинения в присвояване и злоупотреба със служебно положение. Бившият министър на съобщенията на Република Сръбска (РС) и неговият предшественик на длъжността, Марко Павич, са обвинени във връзка с предполагаеми нарушения на процедурите по издаване на лицензи в РС. (Дневни аваз, Независне новине - 31/03/05; Фена, ПБС БиХ, РТРС - 30/03/05)

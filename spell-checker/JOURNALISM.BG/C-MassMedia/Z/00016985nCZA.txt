Македония е в еуфория след решението на ЕС за кандидатския статут на страната
					19/12/2005
					Ликуващи македонци изпълниха улиците в почивните дни, за да приветстват решението на лидерите на ЕС дадат на страната им официален статут на кандидат-член за ЕС 
					От Зоран Николовски за Southeast European Times от Скопие - 19/12/05
 
					 
						
Македонци празнуват в Скопие в събота (17 декември), след като страната им получи статут на кандидат-член за ЕС. [Томислав Георгиев]
						Празнично настроение преобладава в Македония през последните дни след решението на ЕС да даде на страната кандидатски статут. Държавните и правителствени ръководители на страните членки на ЕС взеха решението в Брюксел в ранните часове на събота (17 декември), след напрегнати дебати по въпроси, свързани с бюджета и разширяването. 
						Новината предизвика еуфория в Скопие. Огромна тълпа се събра на централния градски площад на официална церемония. Макар и празненствата да бяха организирани от правителството, в тях участваха и лидери на опозицията. 
						"Получихме ясно признание за това, което сме постигнали, и за напредъка, постигнат през изминалия период," каза президентът Бранко Цървенковски на своите сънародници. В същото време той предупреди, че решението "означава и огромна отговорност за нас да продължим с още по-голяма всеотдайност по същия курс и към същата цел". 
						Премиерът Владо Бучковски приветства тази нова страница в македонската история, както сам я нарече. Той обаче добави, че "кандидатският статут не е вълшебна пръчица, която незабавно ще реши всички проблеми, които тревожат гражданите, и особено тези, свързани с икономиката и с качеството на живота." 
						"Бъдете сигурни, че случилото се в други страни, където инвестициите се увеличиха и условията за бизнес се подобриха, ще се повтори и при нас," каза Бучковски. 
						Междувременно и международната общественост изпрати своите поздравления. 
						Председателят на Европейската комисия (ЕК) Жозе Мануел Барозу отбеляза, че Македония е била на ръба на гражданска война само преди няколко години. Кандидатският статут е признание за всичко, което тя е постигнала след това, каза тя. 
						Посланикът на САЩ в Македония Джилиън A. Милованович също поздрави македонското правителство. 
						Еврокомисарят по разширяването Оли Рен обясни, че ЕК не е предложила дата за започване на преговорите, тъй като това зависи от възможностите на Македония да изпълни критериите за членство. Въпреки това с решението си ЕС даде ясен сигнал за европейските перспективи на страните в целия регион на Западните Балкани, каза Рен. 
						При предоставянето на кандидатския статут лидерите на ЕС включиха текст, в който се посочва, че това решение не означава автоматично преговори за членство. 
						"Европейският съвет ясно посочва, че по-нататъшните стъпки ще трябва да се обмислят в светлината на дебата по стратегията за разширяване. Капацитетът на съюза да приема нови държави също трябва да се има предвид," казаха лидерите. 
						Македонските ръководители обаче очакват преговорите да започнат след година. Дотогава ЕС вече ще е завършил планирания преглед на процеса на разширяването и Македония ще е имала време да изпълни препоръките на ЕК. Изборите, планирани за ноември 2006 г., ще дадат на Скопие възможност да покаже, че страната може да провежда свободни и честни избори. 
						"Визията на ЕС е за една обединена Европа," каза пред репортери британският премиер Тони Блеър след обявяването на решението. "Македония е важна част от тази визия," добави той.

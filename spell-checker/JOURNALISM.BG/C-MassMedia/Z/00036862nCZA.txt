Сърбия се стреми към подобряване на безопасността на работното място
					09/12/2010
					Много трудови злополуки биха могли да бъдат избягнати, ако се спазват правилните процедури за безопасност, казват властите.
					От Бояна Милованович за Southeast European Times от Белград -- 09/12/10
 
					 
						
"Работодателите имат нужда и искат да имат безопасно работно място - само здравият и обезопасен работник носи печалба," каза представителят на Съюза на работодателите от Сърбия Зоран Бунушевац. [Никола Барбутов/SETimes]
						Близо половината от трудовите злополуки в Сърбия стават, защото работодателите не са се погрижили да вземат адекватни предпазни мерки или защото на служителите не е осигурено безопасно работно място, смята Инспекцията по труда в страната. Агенцията вини също съдебната система в мудност при наказването на нарушителите. 
						 "Само 20 % от докладите, внесени от Инспекцията по труда, стигат до съдебно заседание и санкциониране," каза нейният директор Радован Ристанович. Той изчислява, че около 650 000 служители в Сърбия не са регистрирани като заети. 
						Глобите за работодателите и служителите, които не спазват правилата за безопасност, варират от 100 до 10 000 евро, но налагането им се възпрепятства от липсата на персонал. Според Ристанович на всеки 1 100 работници се пада по един инспектор. 
						Докладите, внесени от Инспекцията, често остаряват, преди да се вземат каквито и да било мерки, а на работодателите се налагат най-малките възможни глоби. 
						
						Сръбските работодатели обаче рисуват различна картина. Те казват, че доброволно работят усърдно, за да повишават безопасността, и че глобите са прекалено строги. Според Зоран Бунушевац, представител на Съюза на работодателите в Сърбия, работодателите инвестират много в безопасността на работниците си, но не получават подкрепа от държавата. 
						"В интерес на всеки работодател е да има здрави работници и да инвестира в безопасността на работното място. Мнозинството от работодателите спазват правилата за безопасност под страх от големи глоби, но се опитват и да не губят работни места и печалби," каза Бунушевац за SETimes. "Работодателите се нуждаят и искат да имат безопасно работно място - само здравият и обезопасен работник носи печалба." 
						 Бизнесът се затруднява да инвестира в предпазно оборудване, защото то е обложено с твърде високи данъци, каза той. 
						"Помолихме държавата да премахне ДДС ставката от 18 % за набавяне на предпазно оборудване, но това така и не се случи," добави Бунушевац. 
						Междувременно правителството смята да повиши стандартите за здравето и безопасността на работното място, за да изпълни стандартите на ЕС. 
						"Ще продължим да следваме европейските директиви. Важно е да се приемат още около 20 основни директиви през 2011 г.," каза ръководителят на Агенцията за здраве и безопасност на работното място Вера Божич-Трефалт.

СПМ отново призова лидерите на БиХ да сформират правителство 
					31/03/2011
					 
						САРАЕВО, Босна и Херцеговина (БиХ) -- Управителният съвет на Съвета за прилагане на мира (СПМ) приключи двудневната си среща в Сараево в сряда (30 март), изразявайки дълбока загриженост, че шест месеца след общите избори на 3 октомври БиХ все още е без правителство. „Сега е времето политическите лидери да демонстрират реализъм, конструктивен компромис и политическа воля”, заявява СПМ в своето заключително изявление. Въздържайки се от коментари за положението във Федерация Босна и Херцеговина (ФБиХ), членовете на СПМ изразиха подкрепа за действията на върховния представител Валентин Инцко и призоваха за бързо решаване на юридическите въпроси около сформирането на новото правителство на автономната област. 
						Други новини от сряда -- Конституционният съд на ФБиХ прекрати разглеждането на легитимността на новите органи на властта в автономната област. Решението бе взето, след като президентът с изтекъл мандат Боряна Кристо оттегли своята жалба срещу сформирането на горната камара на парламента и избора на президент и вицепрезиденти. (СВП, РТРС, Независне Новине, БХРТ, Дневни Аваз - 30/03/11)

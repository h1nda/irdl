Комисарят за защита на равенството се заема с дискриминацията в Сърбия
					25/04/2011
					Дългогодишната активистка в борбата срещу домашното насилие признава, че жените и малцинствата все още нямат равни права.
					От Игор Йованович за Southeast European Times в Белград – 25/04/11
 
					 
						
Комисарят на Сърбия за защита на равенството Невена Петрушич. [ЕС]
						Невена Петрович, която заема поста Комисар на Сърбия за защита на равенството, трябва да решава много проблеми. 
						В ексклузивно интервю с кореспондента на SETimes Игор Йованович Петрушич, която е бивш декан на юридическия факултет в Ниш казва, че формите на дискриминация са дълбоко вкоренени в общността и че промяната на начините на мислене няма да бъде лесна. 
						
						SETimes: Въпреки че жените представляват 51% от населението, те получават по-ниско възнаграждение от мъжете за една и съща работа и участват много по-малко в изпълнителната и законодателната власт. Какво е мнението ви за позицията на жените в сръбското общество? 
						
						Невена Петрушич: Въпреки факта, че жените и мъжете в Сърбия имат равни права, жените са подложени на структурна, непряка и дори пряка дискриминация и маргинализация, като ключовите причини за това са традиционните, патриархални стереотипи по отношение на ролята и задълженията на жените и мъжете в семейството и в общността. 
						Изследванията показват, че жените са в много по-неизгодна позиция от мъжете във всички области на обществения живот, особено членовете ... на етническите малцинства и малцинствените групи, ромките, инвалидите, разселени или бежанките, бедните жени и жените от селските райони, самотните майки, жените с различна сексуална ориентация и други. 
						
Според Петрушич средно жените получават с 16% по-ниско възнаграждение в сравнение с мъжете. [Ройтерс]
						Жените все още не са равнопоставени в обществения процес на вземане на решения, което показват и данните, според които едва 21,2% от сръбските депутати са жени, 21,3% са членове на органите на самоуправление, а процентът на жените в държавното управление е 18,5%. Едва 4% от ръководителите на общини са жени. 
						Дискриминацията срещу жените се наблюдава и в икономическата сфера. Безработицата сред жените е два пъти по-висока, отколкото при мъжете. Разликата в заплатите на мъжете и жените е 16%.. 
						На управленските позици в обществото и икономиката жените са 30,5%, 20,8% от тях заемат директорски постове. Нивото на икономическото неравенство, което е последица от многостранна дискриминация, е особено високо. 
						Когато става въпрос за образование, жените отново са в по-неблагоприятна позиция. Трябва да признаем, че неравенството между мъжете и жените е почти напълно елиминирано сред преобладаващото население на по-ниско ниво, но то все още съществува в някои малцинствени групи, особено сред ромските деца, сред живеещите в селските райони и сред децата със забавено развитие. При висшето образование съществува очевидна тенденция на все по-активно включване на млади жени. И така там процентът на студентките е по-голям от този на студентите, но това преимущество изчезва при по-високата степен на образование. 
						Домашното и сексуално насилие, трафикът на жени и други форми на насилие, са често срещани явения. Това главно показват проучванията, проведени от НПО, а именно, че някои форми на насилие на полова основа не са регистрирани на държавно ниво. Жените от маргинализираните групи, които многократно са дискриминирани, много по-често стават жертви на насилие. 
						Съществуващите механизми на юридическа защита от насилие на полова основа не са ефективни на практика, не съществуват протоколи за полицейско действие, нито сътрудничество и връзка между институциите, които имат правомощията да решават този проблем. 
						
Ромките "представляват най-застрашената категория на населението", каза Петрушич за SETimes. [Ройтерс]
						По време на разглеждане на съдебни дела за защита срещу насилие, жените стават жертви на вторична дискриминация и не получават подходяща психосоциална помощ и подкрепа. Ромките са жертва на дискриминация по отношение на упражняването на правото им на защита от насилие на полова основа, особено във връзка с настаняването им в безопасни домове и приюти. 
						
						SETimes: Съществуват ли някакви програми, специално насочени към оказване на помощ при включването на ромки в обществения живот? 
						
						Петрушич: Фактът, че средната продължителност на живота на ромките е 48 години, е наистина депресиращ. Положението на ромките в Сърбия няма да се подобри без подходящи ефективни мерки. 
						Освен мерките, целящи да подобрят положението на цялото ромско население, специални мерки трябва да се предприемат за ромките, тъй като те са двойно дискриминирани като членове на ромската общност и като жени. Мерките, които дават на ромките по-голям достъп до образовение и работа, са особено важни, тъй като тези права сега са крайно ограничени точно поради расистки и полови предразсъдъци. 
						
						SETimes: Колко оплаквания е получила вашата служба, откакто бе създадена? От какъв вид дискриминация най-често се оплакват гражданите? 
						 
						
						Петрушич: Ние живеем в Сърбия, където дискриминацията е широкоразпространена както в държавната, така и в частната област и в секторите, където често се срещат и все още се толерират и оправдават обществени изблици на расизъм, омраза към жените, ксенофобия, хомофобия, реч на омразата и други форми на дискриминация. 
						Ето защо ни чака упорита работа в битката срещу дискриминацията, ако наистина искаме да създадем демократично, открито и толерантно общество, което зачита човешките права и признава различията. Създаването на законодателство срещу дискриминацията е първата стъпка, която трябва да бъде следвана в антидискриминационната практика. 
						Комисарят за защита на равенството досега е получил повече от 200 оплаквания, повечето от които подадени от отделни мъже и жени, а около 20 - от НПО. 
						Хората главно се оплакват от дискриминация в областта на труда и работните места, като най-често като основа за дискриминация се посочва членуването или не членуването в политически партии и съюзи. Има също и шест случая на реч на омразата срещу членове на сексуални малцинства. 
						Очевидно нашите граждани все още не са запознати със същността на дискриминацията и смятат, че тя е всяко нарушаване на правата, всяка ситуация, която е неблагоприятна за тях, а също и когато смятат, че са им отнети определени права. Ето защо ни предстои много работа в образоването на хората, така че те да могат да разберат същността на дискриминацията, да я идентифицират и да потърсят защита срещу нея. 
						
						SETimes: Удовлетворена ли сте от правомощията, които имате при определяне на санкции срещу нарушителите на законите? 
						
						Петрушич: Сърбия има добра законодателна рамка за защита срещу дискриминация и днес създава ефективни защитни механизми както в областта на гражданското и наказателно право, така и при по-леките престъпления. 
						Когато се стигне до юрисдикцията на комисаря за защита на равенството, струва ми се, че юрисдикцията е доста широка, за да даде възможност за успешна борба срещу всички форми на дискриминация. Част от тази юрисдикция се отнася до действията по отношение на жалбите в конкретни случаи на дискриминация. 
						Законът урежда начина на действие на комисаря по жалбите и назначава комисар със съгласието на дискриминираната личност, за да започне съдебно дело и да потърси правна защита срещу дискриминацията, както и да подаде доклад за извършено престъпление. 
						Особено бих подчертала правомощията на комисаря да препоръчва посредничество в случаите на дискриминация. Посредничеството позволява на онези, които дискриминират, да поемат отговорност за извършеното, да разберат последиците от поведението си върху жертвата и така да повишат съзнанието за неприемливост на дискриминацията. Като човек, ангажиран от дълго време с посредничество, аз вярвам, че това е най-добрият начин за предотвратяване на дискриминацията.

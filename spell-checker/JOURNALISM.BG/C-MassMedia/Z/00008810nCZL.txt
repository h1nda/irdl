Дел Понте твърди, че свидетелите срещу лидерите на АОК са заплашвани
24/10/2003
 
ПРИЩИНА, Косово, Сърбия и Черна гора -- Главният прокурор на ООН за военни престъпления Карла дел Понте заяви пред репортери в четвъртък (23 октомври), че сплашването на свидетели пречи на усилията за завеждане на съдебни дела срещу етнически албанци, които са заподозрени във военни престъпления. Заплахите създават затруднения при опитите за получаване на достъп до свидетели и убеждаването им да свидетелстват в съда. Дел Понте потвърди, че прокурорите водят три разследвания срещу бивши членове на Армията за освобождение на Косово. Срещу един от тях, бившият командир Фатмир Лимай, е съставен обвинителен акт. Други двама се разследват, но срещу тях все още не са повдигнати официални обвинения. Дел Понте се срещна с върховния представител на международната общност за БиХ Пади Ашдаун в Сараево в четвъртък. В петък й предстоят още срещи с официални лица в Баня Лука. (Ослободение, Вечерни лист - 24/10/03; Ройтерс, АФП, БХТВ 1, Онаса, РТРС - 23/10/03)

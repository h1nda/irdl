Безработицата е належащ въпрос за Турция
					12/12/2005
					Макар че турската икономика се възстанови от кризите от последното десетилетие, безработицата остава основен проблем.
					От Алън Коув за Southeast European Times от Анкара -- 12/12/05
 
					 
						
Десетки мъже с чанти с инструменти се събират в квартал "Улус" в Анкара, за да си намерят работа на някой строеж. [АФП]
						Безработицата в Турция достигна 9,4 % през тримесечието, приключило през септември. Според данни на Държавния статистически институт (ДСИ) безработицата в градовете е била 12,3 %, а в селските региони на страната 5,5 %. Общата безработица за същия период е нараснала до 2,381 млн. души, в сравнение с 2,317 млн. през периода от юни до август. 
						След серия от икономически кризи през последното десетилетие турската икономика започна да се съвзема. Междувременно се възстанови и политическата стабилност -- еднопартийно правителство дойде на власт след около 20 години управление на дву- или трипартийни коалиционни правителства. Въпреки отличния икономически растеж безработицата остава висока -- отчасти поради големия брой млади хора, които навлизат на пазара на труда, и отчасти поради мерките за намаляване на разходите, наложени от фирмите след финансовата криза от 2001 г. Турция е страна с младо и нарастващо население, като хората на възраст под 22 години представляват около 40 % от населението през 2005 г. 
						Премиерът Реджеп Тайип Ердоган и кабинетът му смятат борбата с безработицата за един от основните приоритети на администрацията. Правителството "се стреми да намали безработицата, бедността и неравенството в разпределението на доходите", увери Ердоган нацията в реч, излъчена неотдавна по телевизията. Той посочи, че последният доклад на Европейската комисия за напредъка е определил Турция като функционираща пазарна икономика, и каза, че перспективите за увеличаване на чуждестранните инвестиции са добри. 
						"Трябва да създадем работни места за 700000 души," каза заместник-премиерът Мехмет Али Шахин на конференция на управляващата Партия на справедливостта и развитието през ноември, като добави, че решението е свързано с насърчаване на частния сектор. 
						Като част от мерките за привличане на инвеститори администрацията на Ердоган обяви по-ниски корпоративни данъци и данъци върху личните доходи, които ще влязат в сила от 2006 г. Корпоративните данъци ще бъдат намалени от 30 % на 20 %. Най-високата данъчна ставка върху личните доходи ще бъде намалена на 35 % от сегашните 40 %. 
						Друга мярка, която в момента се обсъжда, е установяването на регионални минимални надници, предназначени да насърчат заетостта и инвестициите в райони с по-бавно развитие. 
						Според експерти последните данни за броя на образованите безработни и на повечето от тези, които за първи път търсят работа, са по-добри. Но от правителството се очаква да покаже по-съществени резултати и да не позволи на въпроса за работните места да подкопае социалната стабилност.

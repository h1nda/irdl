Албанска групировка пое отговорността за експлозията в централата на МГС в Прищина
					28/11/2008
					 
						ПРИЩИНА, Косово -- Албанска групировка пое в четвъртък (27 ноември) отговорността за нападението с гранати преди две седмици срещу централата на Международната гражданска служба (МГС) в Прищина. Групировкаа, наричаща себе си "Армия на Република Косово" (АРК), изпрати електронни писма до косовското правителство, медиите и международните организации, предупреждавайки, че ще последват още подобни атаки срещу сръбското малцинство. АРК се противопоставя на плана за преструктуриране на международното присъствие в Косово, който Съветът за сигурност на ООН прие в сряда. Говорителят на полицията Ветон Елшани каза пред ДПА в четвъртък, че заплахите на АРК изглеждат сериозни и се разследват. Трима германци бяха арестувани и задържани под стража със съдебна заповед за 30 дни във връзка с нападението срещу централата на МГС. Германската Федерална разузнавателна служба (БНД) потвърди, че тримата са нейни агенти, но настоя, че те нямат нищо общо с атаката. (Коха Диторе, Би Би Си - 28/11/08; Кохавижън, РТК, Дойче Веле, ДПА - 27/11/08)

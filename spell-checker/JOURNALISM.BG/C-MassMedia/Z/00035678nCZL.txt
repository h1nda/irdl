Заподозрян за злополука шофьор се предаде на полицията в Тирана
					16/08/2010
					 
						ТИРАНА, Aлбания -- Полицията съобщи в неделя (15 август), че младежът, обвинен във фатален пътен инцидент късно в четвъртък, който предизвика междуетническо напрежение, се е предал. Според свидетелите 20-годишният Илир Мука от Вльора преднамерено е прегазил Аристид Гума, 35-годишен член на гръцкото малцинство в Химара, който е пътувал към дома си с мотоциклет след спор с Мука и група младежи, няколко от които по-късно бяха арестувани. След инцидента около 100 членове на гръцкото малцинство блокираха магистралата за 14 часа в петък, предизвиквайки хаос и километрични опашки за туристите. Семейството на Мука твърди, че инцидентът е бил пътна злополука и не трябва да се политизира. Представители на гръцкото малцинство и на православната църква обаче твърдят, че инцидентът може да повлияе на отношенията между албанското мнозинство и гръцкото малцинство. Главната опозиционна партия в Гърция "Нова Демокрация" е изпратила писмо до Европейската комисия в Брюксел с искане албанското правителство да изясни случая, тъй като "когато правата на малцинствата се нарушават, това влияе на европейската перспектива на Албания." (Би Би Си, Лаймифундит, Шекули - 16/08/10; Toп Ченъл, Oра Нюз, Болкън Уеб - 15/08/10; AФП - 13/08/10)

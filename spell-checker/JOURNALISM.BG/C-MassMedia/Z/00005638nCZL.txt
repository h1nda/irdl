Македонското правителство се бори с корупцията
29/01/2003
В стремежа си да ограничат корупцията, висшите ръководители от новото македонско правителство представиха декларации за притежаваните от тях материални и финансови активи. След изтичането на мандата им, те отново ще попълнят такива декларации за сравняване на информацията.
Валентин Нешовски за Southeast European Times от Скопие - 28/01/03
 
 
Новото правителство в Македония предприе решителни и конкретни мерки за ограничаване на корупцията и наказване на злоупотребилите със служебното си положение.
Веднага след изборите, партиите с парламентарно мнозинство - Социалдемократическият съюз на Македония, Либерално-демократическата партия и Демократичният съюз за интеграция - създадаха държавна комисия за борба с корупцията. Новите членове на парламента и членовете на правителството, представители на тези партии, предоставиха декларации за притежаваната от тях движима и недвижима собственост, които бяха публично оповестени. Според закона за борба с корупцията, след изтичане на техните мандати, те ще трябва отново да предоставят такава информация за сравняване.
Депутатите от ВМРО-ДПМНЕ, партията, която загуби властта при последните избори, се противопоставиха на публикуването на техните активи. Независимо от това, някои бивши ръководители предоставиха декларациите си. Техният лидер, бившият министър-председател Любчо Георгиевски, заяви че няма да позволи оповестяването на неговата декларация за поне една година.
Министерството на вътрешните работи (МВР) започна разследване за евентуални злоупотреби във всички държавни институции. На основа на предоставените от МВР доказателства, македонските съдилища повдигнаха обвинения и издадоха заповеди за арестуването на около десет служители от бившето правителство.
Бившият депутат Амди Байрам, близък до опозиционните партии, беше задържан във връзка с кражба на платове от фабрика "Македонка" в Щип на стойност около 750 000 евро. Илко Георгиев, координатор на ВМРО-ДПМНЕ в Щип и бивш директор на "Македонка", също беше арестуван. Свидетели по делото са служители от фабриката, според които през 2000 г. Байрам е изнесъл от фабриката голямо количество платове.
Арестуван е и Войо Михайловски, до неотдавна директор на здравно-осигурителния фонд и генерален секретар на ВМРО-ДПМНЕ. Той е задържан по обвинение в присвояването на около 400 000 евро. Други четирима души са арестувани във връзка с измами, свързани с фонда. Полицията издирва и бившия министър на икономиката Бесник Фетай от Демократическата партия на албанците, участвала в бившата управляваща коалиция.
Според представители на ВМРО-ДПМНЕ, арестите са по-скоро опит за унищожаване на партията им, отколкото мярка за борба с корупцията. ВМРО-ДПМНЕ публикува изявление, в което твърди, че арестът на Михайловски е извършен на политическа основа. В интервю за седмичника Фокус, лидерът Георгиевски съобщи, че предстои извършването на радикални промени в неговата партия.
Министър-председателят Бранко Цървенковски, лидер на СДСМ, заяви, че кампанията за борба с корупцията няма да пощади никого, независимо от неговите политическите или етнически пристрастия. Това изявление беше изтълкувано като послание към представителите и членовете на собствената му партия, заемащи важни държавни постове.

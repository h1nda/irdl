Закъснелите трябва да останат в БиХ, докато работата не бъде свършена
05/09/2003
Кореспондентката на Southeast European Times Ена Латин продължава изследването си на статута на Босна и Херцеговина в тази последна част от своя материал в две части.
Анализ на Ена Латин за Southeast European Times в Сараево - 05/09/03
 
 
Направените неотдавна предложения за оттегляне на международната общност от Босна и Херцеговина (БиХ) не доведоха до ново развитие. Страната се приучи да живее в обстановка на нерешителна международна намеса и чести призиви - обикновено мотивирани от политически и финансови съображения - да се намали мащаба на намесата.
Във всяка страна, в която действа международен полицейски контрол, има различна политическа обстановка и често е трудно, ако не и невъзможно, да се извлекат универсално приложими поуки. Дейтънското споразумение, предназначено да сложи край на войната и да послужи за основа на мира, трябваше да отрази особените обстоятелства и политическата рамка. Споразумението призна реалното разделение на БиХ, но остави отворена възможността за обединяването на страната в бъдеще. То позволи на Белград и Загреб да запазят правото си на глас в делата на БиХ. От друга страна обаче, цялото споразумение бе по-скоро удължено примирие, отколкото рамка за истински мир.
Почти осем години след края на насилието най-трудните въпроси пред международната общност продължават да опират до един ключов въпрос: ще има ли или не функционираща държава БиХ. "Нека не играем игри помежду си. Тук се водеше война. Ние искахме да се отцепим и да се присъединим към Сърбия, но хората от федерацията пожелаха независима БиХ. В Дейтън получихме мир, който всички приеха. Сега няма да се откажем и от едно късче от суверенитета, който получихме в Дейтън.", заяви бившия член на президентството Мирко Шарович.
Като мярка, която би могла в процеса на изграждане на мира да спомогне за възстановяването на БиХ като нормална държава, Дейтънското споразумение учреди Службата на върховния представител (СВП), организация, която наблюдава гражданските аспекти на мирното споразумение и координира работата на всички други международни агенции.
СВП имаше доста ограничени правомощия и първоначално играеше ролята на наблюдателна мисия. Твърде бавно тя осъзна потенциала на разширителното ново тълкувание на мандата си, което би могло да спомогне за придвижването на процеса напред. Реалната промяна дойде през декември 1997 г. По време на среща в Бон СВП бе упълномощена да създава закони, издава задължителни заповеди и отстранява от длъжност пречещите на процеса държавни служители. Едва тогава започна изграждането на държавата.
Сред най-значимите първи успехи, които бяха постигнати в резултат на Бонските правомощия, бяха налагането на единни регистрационни номера на МПС, ново държавно знаме, нови паспорти и, най-важното, единна валута. СВП също така отстрани няколко влиятелни военни фигури, като постла пътя към реформите. Целият климат започна да се променя към по-добро, благодарение основно на факта, че международната общност пое ролята на основоположник на стандартите на политическо поведение.
Сега е дошло време да се отчете по какъв начин да бъдат заменени Бонските правомощия с властта на компетентни вътрешни институции. СВП излезе с план за изпълнение на мисията, в който са изложени условията за постепенно изтегляне на международната общност. Ключов принцип в плана е учредяването на работещи вътрешни органи на правителството на БиХ, които да направят излишно присъствието на СВП. Независимо колко нетърпеливи са някои представители на международните кръгове, това остава единственият път за действие. Оттеглянето сега, на този етап на институционално развитие, би било рискуване на всичко постигнато до момента и, както отбеляза върховният представител Пади Ашдаун, на бъдещето на региона.
От опита на БиХ могат да се научат много уроци, но три от тях са очевидни. Първо, мисиите за държавно изграждане винаги се оказват по-продължителни и скъпи от предвиденото, но това не е фатално, ако в крайна сметка се увенчаят с успех. Второ, мандатът на ключовите международни институции трябва да е достатъчно гъвкав да посрещне различните цели в различни етапи и във всички случаи трябва да бъде достатъчно силен от самото начало. Трето, преимуществата, спечелени чрез военни престъпления, трябва да бъдат премахнати и да се учредят компетентни държавни институции, преди международната общност да се оттегли с чиста съвест.

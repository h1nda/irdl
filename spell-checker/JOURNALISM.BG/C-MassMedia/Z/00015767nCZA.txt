Законодателите от РС одобриха реформата в отбраната на БиХ
					31/08/2005
					Във вторник Босна и Херцеговина направи крачка напред към присъединяването си към структурите на НАТО, след като законодателите на управляваната от сърбите автономна област Република Сръбска подкрепиха важно решение за реформа в отбраната, с което проправиха пътя към създаване на единна професионална армия в страната. 
					(Сутрешно комюнике на СВП - 31/08/05; Ройтерс, ФЕНА, СЕЕ сикюрити монитор - 30/08/05; ПЩ на НАТО в Сараево)
 
					 
						
Във вторник (30 август) парламентът на Република Сръбска гласува за премахване на министерството на отбраната и прехвърляне на правомощията му на обединеното командване на Босна и Херцеговина. [АФП]
						Във вторник (30 август) Народното събрание на Република Сръбска (НСРС) прие решение за създаване на единна професионална армия в Босна и Херцеговина (БиХ). 
						Реформата в отбраната, която законодателите от РС блокираха през март, е основно изискване за приемането на БиХ в програмата на НАТО "Партньорство за мир" (ПзМ). 
						"Това е болезнена реформа, това е промяна в съзнанието, но това определено е принос към бъдещето," каза босненският сръбски президент Драган Чавич във вторник, като се обърна към депутатите с молба да подкрепят плана. 
						Накрая 61 депутати от 83-местното събрание подкрепиха предложената конституционна промяна. Десет гласуваха "против", а трима се въздържаха. Коалиция от по-слабо представените партии напусна сесията в знак на протест, съобщи "Ройтерс". 
						Очаква се другата автономна област в страната, Федерация БиХ (ФБиХ), лесно да приеме подобна мярка следващата седмица, след което законът ще бъде предложен за гласуване в парламента на БиХ. 
						Одобряването на реформата в отбраната ще доведе до превръщането на въоръжените сили на БиХ (ВС на БиХ) в "източник на стабилност и увереност за населението, а не на недоверие и тревога," каза оттеглящият се от поста началник на Постоянния щаб на НАТО в Сараево, бригаден генерал Стивън Шук. Подкрепяйки този план, страната ще се възползва от една "уникална възможност и ще направи голяма крачка" към евроатлантическата интеграция. След това пълното сътрудничество с трибунала на ООН за военни престъпления в Хага ще остане последното препятствие пред членството в програмата ПзМ, каза Шук във вторник. 
						Реформата в отбраната предвижда премахване на министерствата на отбраната и командванията на армиите на РС и ФБиХ от 1 януари 2006 г. и прехвърляне на техните функции на министерството на отбраната и главния щаб на БиХ, които бяха създадени миналата година. 
						Ще бъде установен единен ред на подчинение, започващ от председателството на БиХ и преминаващ през министъра на отбраната, началника на обединения щаб, командващия на оперативното командване и командващия на тиловата поддръжка и чрез тях към подчинените им структури. 
						От 1 януари ще има единен бюджет за отбраната на държавно ниво. 
						Според този план ВС на БиХ ще се състоят изключително от професионалисти. Наборната армия ще бъде премахната от 1 януари. С личен състав от 10000 военнослужещи ВС на БиХ ще включват и отразяват състава на БиХ като държава с нейните три основни етнически групи. Обединената армия ще се състои от три тактически бригади, всяка от които ще включва по един батальон на босненски мюсюлмани, босненски сърби и босненски хървати, базирани в Тузла, Мостар и Баня Лука, съобщи "Ройтерс". 
						Пасивният резерв ще бъде премахнат на 1 януари и през следващите няколко години ще бъде създаден нов активен резерв. Числеността на този резерв ще бъде два пъти по-малка от тази на частите на действителна военна служба. 
						Сред важните срокове в този план са одобрението на новата структура, численост и разпределение на ВС на БиХ от председателството на БиХ, което трябва да стане до 1 юли 2006 г. До 1 юли 2007 г. трябва да бъдат изградени новите щабове на бригадите, съответните им пехотни батальони, новите пехотни полкове и щабовете на полковете. Всички останали подразделения трябва да сформират полковите си щабове и да заемат новите си бази до края на същата година.

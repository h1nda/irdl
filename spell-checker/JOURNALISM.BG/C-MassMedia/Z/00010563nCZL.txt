Висш британски представител даде висока оценка на мерките по осигуряване на безопасността в Атина
23/04/2004
 
АТИНА, Гърция -- Великобритания е убедена във възможностите на гръцките власти да осигурят защита на британските атлети по време на Летните олимпийски игри, според Дейвид Венес, шеф по сигурността и борбата с международния тероризъм в "Скотланд ярд". В интервю, излъчено в четвъртък (22 април), Венес определи съдействието с гръцкото ведомство по сигурността като "изключително".
Други новини: Началникът на гръцката полиция Фотис Насиакос каза в четвъртък, че няма сведения "Ал-Кайда" да планира нападения по време на Олимпийските игри. Все пак той призова полицията да запази бдителността си.
Също в четвъртък министърът на обществения ред Георгиос Вулгаракис и транспортният министър Михалис Лиапис се срещнаха, за да обсъдят операциите за сигурност в Атина. Лиапис подчерта желанието да бъде запазена атмосфера на тържественост при охраняването на игрите.
Междувременно гръцката пътническа индустрия заяви, че очакваният бум в предварителните хотелски резервации за игрите не се е осъществил. Напротив, Общогръцката федерация на хотелиерите докладва за рязък спад на хотелските резервации за първите четири месеца на 2004 г. (AП, AФП, AНA, МПA - 22/04/04)

Европейското командване на САЩ осигурява помощ за здравната система в Албания
					09/03/2006
					Здравните служби в голяма детска болница в Тирана получиха в началото на месеца помощ под формата на медицинско оборудване и материали на стойност 50000 щатски долара, дарени от Европейското командване на Съединените щати.
					От Ерлис Селимай за Southeast European Times от Тирана – 09/03/06
 
					 
						
Американският посланик Марси Райс и албанският здравен министър Максим Цикули посетиха Педиатричната болница "Майка Тереза" в Тирана. [Американско посолство]
						Европейското командване на САЩ (USEUCOM), посредством Службата за сътрудничество в отбраната към американското посолство, предостави медицинско оборудване и материали на стойност 50000 щатски долара на Педиатричната болница "Майка Тереза" в Тирана в началото на месеца. 
						 Американският посланик в Албания Марси Райс, албанският здравен министър Максим Цикули и директорът на болничния център Паскал Кулуфи участваха в церемонията на 1 март. 
						 "Изказвам искрената си благодарност за тази хуманитарна акция, която ще помогне за повишаване на качеството на болничното обслужване на децата. Педиатричната болница бе избрана като един от центровете, в които постъпват деца от цяла Албания," каза Райс. 
						 Болницата с капацитет 240 легла обслужва цялата страна като специализиран център. 
						"Ние няма да бъдем само получатели на помощи, но и сериозни партньори във всички проекти, които албанските власти осъществяват със Съединените щати," каза Цикули по време на церемонията. 
						Службата за сътрудничество в отбраната управлява Програмата за хуманитарна помощ на Министерството на отбраната на САЩ, по която се предоставят преки помощи на страни от цял свят. Програмата работи в Албания от 1996 г., като набавя материали, възстановява училища, помага на медицински заведения, разработва проекти за водоснабдяване и подпомага финансирането на други хуманитарни дейности. 
						 Майор Джеймс Маккини е ръководител на Службата за сътрудничество в отбраната към американското посолство в Тирана. 
						По един неотдавнашен проект бе извършен ремонт на водната станция в Гядер. Ремонтните дейности, приключили на 16 февруари, възстановиха достъпа до питейна вода на повече от 2500 албанци. 
						Европейското командване на САЩ участва с над 99000 щатски долара в проекта за реконструкция на съществуваща водоразпределителна система. Съществуващият тръбопровод бе неизползваем поради неподходящите тръби, инсталирани първоначално през 1989 г. Проектът възстанови помпената станция и главните водопроводи, подобрявайки пречистването и хигиенизацията на водоснабдяването за селяните. 
						Няколко други проекти се осъществяват в рамките на Американската агенция за международно развитие USAID.

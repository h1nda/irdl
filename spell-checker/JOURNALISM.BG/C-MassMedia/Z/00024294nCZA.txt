Босненски сръбски лидери заплашват да подадат оставки заради мерки на върховния представител
					22/10/2007
					Върховният представител Мирослав Лайчак каза, че предложените от него промени са необходими, за да функционират по-добре институциите на БиХ, но босненските сръбски политици са възмутени. 
					От Влатко Вукотич за Southeast European Times от Баня Лука -- 22/10/07
 
					 
						
Оставката на премиера на РС Милорад Додик бе отхвърлена от управляващата партия. [Гети Имиджис]
						Босненски сръбски политици, които са недоволни от мерките, обявени от основния международен представител в страната в петък (19 октомври), предупредиха, че може да подадат оставки и да напуснат държавните институции. 
						"Този път сме много сериозни. Готов съм да се оттегля от всичките си задължения в знак на протест срещу това недемократично поведение," каза премиерът на Република Сръбска (РС) Милорад Додик, който е председател на управляващия Съюз на независимите социалдемократи (СНСД). 
						Върховният представител Мирослав Лайчак обяви в петък, че променя закона за Съвета на министрите на Босна и Херцеговина (БиХ) с цел да подобри функционирането на институциите. Той поиска също от парламента на БиХ да измени някои процедури и в двете си камари. 
						Измененията, включващи промяна на правилата за кворум, така че заседания на правителството да могат да се провеждат, ако присъстват повечето от членовете му, биха могли да сложат край на дългогодишната практика да се блокират решения чрез отсъствие от заседанията. 
						Лидерите на РС смятат, че това действие е неконституционно и противоречи на Дейтънското споразумение, защото позволява да се вземат решения с мнозинство на гласовете срещу една от трите съставни националности. 
						В неделя СНСД отхвърли предложението на Додик да подаде оставка. Партията обаче заяви, че всички нейни представители в институциите на БиХ ще подадат оставка, ако Лайчак не отмени решението си до десет дни. 
						Оставки ще подадат членът на председателството на БиХ Небойша Радманович, премиерът Никола Спирич, всички министри и заместник-министри от СНСД в правителството на държавно ниво, както и представителите на СНСД в ръководството на парламента, казаха от партията. Депутатите от СНСД ще останат в парламента на БиХ, но ще бойкотират всички гласувания. 
						Службата на Лайчак отхвърли твърденията, че тези действия са неконституционни, и заяви, че лидерите на РС ги тълкуват погрешно. Тя призова политиците от РС да ги прочетат отново внимателно. 
						"Време е политиците да започнат да си вършат работата и да завършат реформите за благото на гражданите на БиХ, а не да реагират истерично и да тълкуват погрешно решенията на върховния представител," заяви Службата на върховния представител. 
						Водещи босненски и хърватски партии приветстваха мерките, като казаха, че те ще помогнат да се деблокира процесът на реформи. Съединените щати и Великобритания също изразиха подкрепа. 
						 "Върховният представител има право да се занимава със ситуацията в БиХ. Съединените щати напълно го подкрепят. Очакваме всички страни да спазват и да се съобразяват с решенията, взети от върховния представител, и да изпълняват задълженията, произтичащи от Дейтънското мирно споразумение," обяви посолството на САЩ. 
						Според британския посланик Матю Райкрофт върховният представител е последна инстанция при тълкуването на Дейтънското мирно споразумение. "Не е разумно да се провокира международната общност или да се отправят заплахи," каза той. 
						Руският заместник външен министър Владимир Титов обаче каза в понеделник, че мерките на Лайчак могат да увеличат напрежението в БиХ. Той каза, че така наречените "Бонски правомощия" не трябва да се използват за допълнително усложняване на ситуацията в страната, а за насърчаване на сътрудничеството между отделните общности и постепенното прехвърляне на отговорности на местните власти. 
						Международната общност вече е решила, че СВП ще бъде трансформирана в мисия на ЕС след изтичане на мандата й през лятото на 2008 г., каза Титов. Затова, смята той, връщането към редовно използване на "Бонските правомощия" би било стъпка назад в развитието на страната. 
						Титов каза, че въпросът определено ще бъде повдигнат на следващото заседание на управителния съвет на Съвета за прилагане на мира (СПМ), което е насрочено за 30 и 31 октомври в Сараево. 
						Междувременно в Сърбия говорител на управляващата Демократическа партия на Сърбия обвини Лайчак, че се опитва да елиминира РС, като прави това в един деликатен момент, когато се водят преговори за статута на Косово. 
						Според говорителя Бранислав Ростивоевич Лайчак подражава на бившия пратеник на ООН Марти Ахтисаари, архитект на плана за "контролирана независимост" за бъдещето на Косово.

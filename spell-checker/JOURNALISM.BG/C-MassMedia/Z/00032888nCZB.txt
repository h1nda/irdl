Коледа на Балканите
					28/12/2009
					Независимо дали празнуват Коледа на 25 декември или на 7 януари за хората на Балканите това е време за семейството, за пътувания и традиции. 
					От Светла Димитрова за for Southeast European Times в София -- 28/12/09
 
					 
						
София. [Николай Димитров/SETimes]
						Българи, хървати, гърци и румънци празнуваха миналата седмица онова, които мнозина смятат за най-чудесния празник в календара - Коледа. Католиците в Албания, Босна и Херцеговина (БиХ) и Косово също отбелязват празника на 25 декември, докато православните християни в тези стрaни, както и в Македония, Черна гора и Сърбия го отбелязват на 7 януари. 
						Както и в други страни по света, това е време за спазване на традициите и за семейството. Мнозина предпочитат да си останат вкъщи, макар че някои решават да се върнат по родните места и да се видят с роднини. Други избират да заминат в планините, далеч от шума на града или по плажовете на по-топли страни. 
						Въпреки икономическата криза, в която страната се намира вече повече от година, хиляди румънци заминаха към планинските курорти, където почти всички хотели и пансиони са ангажирани за Коледа и Нова година. 
						В Гърция междувременно двама на всеки трима души ще си останат вкъщи с близките - сочи неотдавнашно проучване, проведено от "Мастъркард Барометър". Българи и хървати правят същото, тъй като рецесията далеч не е приключила. Кризата принуди мнозина и в двете страни да намалят бюджетите си за подаръци. 
						"Tази година не получихме бонуси за Коледа от компанията, така че това означава по-малко скъпи подаръци за семейството ми", казва Ана Туркали, 35-годишна, докато пазарува в един от моловете в Загреб. "Но всеки ще получи по нещо, малко по-евтино, но от сърце." 
						Хърватският министър-председател Ядранка Косор предупреди неотдавна, че 2010 г. ще остане тежка за страната й във финансово отношение. 
						
Aтина. [Град Атина]
						Моловете в Хърватия се опитват да привлекат купувачи с намаления до 70%. Макар че моловете са претъпкани с хора, собствениците се оплакват, че повечето посетители само разглеждат стоките. 
						В България повечето държавни служители не получиха обичайната си "13-та заплата" за Коледа, а по-малко от половината пенсионери получиха символичен бонус от около 12 евро. 
						Но въпреки това светлините, декорациите и украсените коледни елхи в градовете на Балканите донесоха духа на идващите празници седмици преди настъпването им. 
						Кметът на Атина Никитас Какламанис запали елхата на централния площад Синтагма в града на 11 декември на фона на музика и коледни песни с послание за надежда и мир. Тазгодишните събития имат и екологичен смисъл, тъй като коледната елха е направена от вързани заедно 250 елхички, които след празниците ще бъдат засадени в един от опожарените райони на Атика. 
						
Скопие. [Томислав Георгиев/SETimes]
						"По този начин ние бихме искали да изпратим послание и на практика към жителите и посетителите на нашия град: че градът и околната среда са едно, и че от всички нас зависи да опазим околната среда, като променим навиците си и помогнем на града си, на страната си и на нашата планета да дишат", каза Какламанис. 
						Освен събитията на площад Синтагма общината на града организира улични тържества с концерти, безплатни сладкиши и вино в цялата гръцка столица. 
						За пръв път след края на комунизма в България коледен фестивал, наречен "Коледария 2009" бе открит в центъра на София на 30 ноември в опит да се установи традиционно празненство, подобно на тези в Лондон, Париж, Виена и други европейски столици. 
						Провеждат се концерти на духова и симфонична музика и куклени представления за деца. Посетителите могат да си купят специални коледни сладки и друга храна, напитки и подаръци. Безплатен безжичен интернет и възможност за снимка с Дядо Коледа са сред атракциите на "Коледария", която ще продължи до 7 януари. 
						
Подгорица. [Maрина Роганович/SETimes]
						В Босна и Херцеговина (БиХ) хърватското културно общество "Напредък" отново е организатор на коледните тържества в Сараево, които включват поредица от събития в продължение на цял месец. Едно от най-значителните сред тях е тържественият коледен концерт на 18 декември в Националния театър в столицата на БиХ. 
						Други събития, които се провеждат в Сараево по време на празничния сезон включват благотворителен концерт в католическия училищен център на 23 декември и традиционния 10-ти фестивал на коледните песни, народни танци и обичаи, организиран от неправителствената организация "Либертас". Освен традиционните коледни песни, той включва класически изпълнения, както и местни хитове на рок състави. 
						"Коледа, който е най-прекрасният християнски празник, слива в едно християнската религия и различни народни вярвания, обичаи и ритуали", казва Марио Пеич, професор по социология от Сараево и инициатор на фестивала. 
						Дебелият сняг, който покри България, Косово, Румъния и други части на Балканите няколко дни преди Коледа увеличи празничната атмосфера в региона. 
						
Прищина. [Лаура Хасани/SETimes]
						В Косово децата проведоха празничен концерт в Гилан. На Коледа също бе официалното откриване на новата епископална резиденция, която е част от новата католическа катедрала "Майка Тереза", стояща се в центъра на Прищина. Както обикновено коледната служба бе проведена в полунощ в църквата "Св. Нду" в столицата на Косово. 
						На Бъдни вечер католиците в Албания присъстваха на традиционна църковна служба, провеждана във всеки град в страната. На следващия ден семействата се събраха около трапезата за обяд и разговори. Месо и вино са в основата на различни рецепти за обяда този ден. След обяда семейставата си ходят на гости и си разменят сладкиши и подаръци, както и сърдечни благопожелания. 
						Православните албанци празнуват Коледа по подобен начин, но на 7 януари. На празничната атмосфера и хармония и на двете дати се наслаждават всички, включително и мюсюлманската общност на страната. 
						Традицията на купуване на подаръци за Коледа е нова за Македония, но изглежда, че бавно се превръща в навик на хората там, както показват тълпите в двата най-големи търговски центрове в Скопие. Намалението на цените в магазините в навечерието на Нова година през последните две години вероятно допринася за тази тенденция. 
						
Букурещ. [Габриел Петреску/SETimes]
						В Сърбия и Черна гора Коледа обикновено се празнува вкъщи и в много по-спокойна атмосфера, отколкото Нова година, и не е нито толкова пищна, нито комерсиална, както на Запад. 
						Всяка година обаче има все повече признаци, показващи как черногорците подражават на западната Коледа. Надуваеми Дядо Коледа, носещи стълби, направени от кутийки кока-кола, се появиха в цялата столица. В деня преди Коледа църковни активисти запалиха привечер огньове в цялата страна. 
						
Белград. [Гети Имиджис]
						
						Кореспондентите на SETimes Манола Хала в Тирана, Юсуф Рамаданович в Сараево, Наташа Радич в Загреб, Мария Паравантес в Атина, Линда Карадаку в Прищина, Марина Стояновска в Скопие, Марина Роганович в Подгорица, Пол Чокою в Букурещ и Игор Йованович в Белград също допринесоха за този материал.

БиХ ще получи безвъзмездна помощ от 39 млн. евро
					12/08/2009
					Брюксел одобри във вторник пакет от помощи за БиХ и обеща още по-късно през годината.
					(AФП, АП, Синхуа, Информационна агенция Фокус, Б92, Макфакс, Европейска комисия - 11/08/09; Ай Ес Ен Секюрити Уоч, МВФ - 29/07/09)
 
					 
						
Европейската комисия, ръководена от своя председател Жозе Мануел Барозу, одобри във вторник (11 август) помощи за Босна и Херцеговина. [Гети Имиджис]
						Европейската комисия (ЕК) одобри във вторник (11 август) безвъзмездна помощ за Босна и Херцеговина (БиХ) в размер на 39 млн. евро за смекчаване на последиците от глобалната финансова криза. 
						 Част от пакета помощи "ще подпомогне развитието на малки и средни предприятия и ще предостави значителни инвестиции в инфраструктурата в секторите на транспорта, околната среда и енергетиката", се казва в изявление на ЕК. Друга част ще постъпи в Агенцията по застраховане на депозити в БиХ, за да предотврати изтичането на депозити в резултат на финансовата криза. 
						Програмата, одобрена във вторник, "ще даде началото на значително финансиране чрез кредити от международните финансови институции," като ЕБВР и Европейската инвестиционна банка, добави ЕК. 
						Безвъзмездната помощ е част от сумата от 89 млн. евро, отделена за БиХ тази година по Инструмента за предприсъединителна помощ (ИПА) на ЕС. 
						Брюксел обеща във вторник да предостави допълнителна помощ наесен, за да помогне на БиХ да продължи да прилага важните реформи в изграждането на институциите. Това финансиране също ще постъпи чрез програмата ИПА, по която страната трябва да получи общо около 84 млн. евро през тази година за подпомагане на прехода и изграждане на институциите. Други 5 млн. евро ще подпомогнат инициативи в областта на трансграничното сътрудничество. 
						Миналата година предприсъединителните помощи за БиХ бяха общо близо 75 млн. евро. Сумите, предназначени за страната по програмата ИПА, ще растат постепенно през следващите три години - от 106 млн. евро през 2010 г. до 110 млн. евро през 1012 г. 
						Реалният растеж на БВП в страната през 2006 и 2007 г. бе съответно 6,9 % и 6,8 %, преди да намалее до приблизително 5,5 % през миналата година, според МВФ. Миналия месец институцията със седалище във Вашингтон прогнозира 3 % свиване на икономиката на БиХ за тази година. 
						"Отрицателните последици от глобалната криза започнаха да стават все по-очевидни към края на 2008 г.," посочи МВФ в изявление миналия месец, обявявайки одобрението на стендбай споразумение с БиХ за 1,2 милиарда евро. 
						В резултат на глобалната криза индексите на фондовия пазар спаднаха, международните резерви започнаха да намаляват, а нарастването на банковите кредити напълно замря. Строителната дейност западна и много компании започнаха да освобождават работници. 
						Въпреки спада на приходите фискалните политики бяха отхлабени през 2008 г. Разходите нараснаха рязко поради повишаването на заплатите и социалните придобивки, както и поради прекомерните разходи за ветераните от войната и инвалидите във Федерация БиХ (ФБиХ), основно по партийни причини. 
						"В резултат на това общия държавен дефицит набъбна до 4 % от БВП от почти пълно равновесие през 2007 г.," заяви МВФ, който очаква бюджетният дефицит да нарасне още и да достигне приблизително 4,7 % от БВП през тази година. 
						В доклад на експертите на Фонда, публикуван на 29 юли, финансовото състояние на Република Сръбска се определя като "прилично". ФБиХ обаче "е изправена пред финансова криза". 
						Два дни след одобрението на стендбай споразумението централната банка на БиХ получи първия транш от около 205 млн. евро - една трета от които за РС и останалите две трети за ФБиХ. 
						Правителството на РС получи разрешение да изтегли своя дял от заема, докато достъпът на Федерацията до нейната част от парите зависи от прилагането на големи бюджетни реформи. 
						Във вторник финансовият министър на ФБиХ Векослав Беванда каза, че заплатите на членовете на кабинета и техните съветници ще бъдат намалени с 50 % от идния месец, съгласно неотдавна приетия закон за намаляване на правителствените разходи. Решението ще върне размера на заплатите на държавните служители до нивата им от декември, когато премиерът на Федерацията получаваше 900 евро месечно, а депутатите и министрите получаваха по около 800 евро. 
						Въпреки фискалните проблеми на областта, заплатите през януари тази година бяха почти удвоени с влизането в сила на нов закон.

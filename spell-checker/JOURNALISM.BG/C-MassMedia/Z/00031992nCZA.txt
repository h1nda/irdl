Косово е залято от ученици
					15/10/2009
					Образователните институции трудно успяват да настанят рекордния брой ученици.
					От Беса Бечири за Southeast European Times от Прищина – 15/10/09
 
					 
						
Начално училище в Прищина. [Гети Имиджис]
						Косово е една от страните с най-много млади хора в Европа и все повече деца посещават училищата и университетите през тази учебна година. 
						По последни данни, публикувани от косовските медии, близо половин милион младежи посещават училище – 36 000 от тях прекрачват за първи път прага на училищата. През тази година в Косово бяха открити общо 20 нови училища, а още 22 са в процес на строителство. 
						"Новата учебна година започна с нови училищни сгради, с модерни сгради като тази, вече завършена, или такива, които се завършват, навсякъде из Косово, за да продължим ... изключително важната инвестиция в бъдещето на нашите деца", заяви премиерът Хашим Тачи по време на церемония по откриването на училище в Сува Река. 
						Той допълни, че инвестицията в образованието е инвестиция в реалното икономическо развитие и в създаването на нови работни места. 
						Впоследствие правителството предложи на учениците от 1-ви до 9-и клас безплатно 320 000 учебника и други помагала. Тачи обеща също, че неговото правителство ще увеличи заплатите на учителите и преподавателите, тъй като образованието е приоритет за правителството. 
						Според всекидневника “Експрес” повече от 10 000 студенти първа година са започнали да посещават Прищинския университет. Въпреки възраженията университетът очаква 3000 студенти повече от планираното. 
						Одобряването на допълнителния прием предизвика загриженост сред много преподаватели, но министърът на образованието Енвер Ходжай защити решението с аргумента, че броят на студентите не е непременно свързан с качеството на образованието. 
						
						„Експрес” съобщи също, че Ходжай ще удвои или дори утрои местата за студенти в дисциплини като философия и образование. 
						За да улесни институциите, министерството на образованието подписа миналата седмица споразумения с няколко общини в Косово, предлагайки финансова самостоятелност на училищата. Реформите ще се финансират от правителството, Институционалното развитие на образованието и Световната банка. 
						Съгласно споразуменията училищата в Прищина, Призрен, Печ, Дяково, Феризович, Митровица, Сува Река, Клина и Щимле ще имат свободата да вземат решения за разходването на публични средства, както и за управлението на бюджета и субсидиите. 
						"По този начин нашите училища ще се променят по съдържание, форма и училищно управление. Училищата с новата учебна програма ще бъдат интегрирани, което ще осигури по-добри условия за учениците и за учителите на работното им място”, заяви Ходжай.

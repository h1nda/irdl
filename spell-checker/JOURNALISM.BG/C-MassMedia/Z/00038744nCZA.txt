Косоварите изпитват затруднения поради ценовите скокове
					09/06/2011
					И потребители, и продавачи се страхуват еднакво от ефекта на повишаващите се цени върху начина на живот и икономическото развитие.
					От Мухамет Брайшори за Southeast European Times от Прищина – 09/06/11
 
					 
						
Пазар за хранителни продукти в Обилич, близо до Прищина. [Ройтерс]
						Инфлацията се превръща в сериозно предизвикателство за ежедневния живот в Косово с почти ежеседмичното увеличаване на цените на основните стоки от януари насам. 
						Ценовите увеличения утежняват и без това нерадостната икономическа картина с 45 % безработица и най-ниската за региона средна месечна заплата от 272 евро. 
						 "Получавам 230 евро на месец и като видя тези цени, не знам какво по-напред да правя с тях - да си плащам сметките за ток, да храня семейството си или [да покривам] други разходи. С всеки ден оцеляването ни става по-трудно," каза учителката от Прищина Дрита Белегу. 
						 Някои пенсионери казват, че перспективите за тях са още по-зловещи, защото пенсиите са по-ниски от заплатите. Пенсионерът от Подуево Байрам Гаши, на 69 г., каза за SETimes, че трябва да се грижи за жена си и внуците си с месечна пенсия от 75 евро. 
						"Оцелявам благодарение на някои роднини. Колкото до пенсията ми, мисля много как да я харча, защото с нея мога да купя храна за семейството само за една седмица," каза Гаши. 
						Той обясни, че синът и снаха му са изчезнали след войната в Косово през 1999 г., което го е направило законен настойник на внуците му. "Те са прекалено малки, за да работят, и трябва да ходят на училище. Цените на храните са високи. Животът за моето семейство е много тежък. Наистина не знам какво да правя," каза той. 
						Артан Хасани, търговец на пазара в Прищина, каза, че по-малко хора пазаруват през последните месеци, защото цените на някои стоки като хляба и захарта са нараснали с 50 %. "Цените са високи в сравнение с миналата година. Ние не сме ги повишавали, защото искаме, а защото не можем да си позволим да търпим загуби," каза Хасани. 
						Икономистите винят за колебанията в цените зависимостта на Косово от вноса на стоки. Блокирането на износа на пшеница от Сърбия за Косово също оказва влияние върху цената на основни хранителни продукти като хляба. 
						 "Производството на храни в страната е много ниско, а това прави Косово зависимо от внос. Ако в Сърбия или Македония цените се повишат, това автоматично се отразява на Косово," каза бившият представител на икономическото министерство Ариана Бечири за SETimes. 
						Експертите смятат, че правителството няма стратегия за изход от ситуацията. Бечири обясни, че настоящата икономическа политика не позволява правителствена намеса за регулиране на цените. 
						 "Правителството би могло да освободи от ДДС някои продукти, за да подобри ситуацията, но това няма да се случи заради споразумението с МВФ," каза Бечири. 
						Равнището на потребление, установено от икономистите на 45 евро на човек, не помага да се стимулира замрялата икономика. В неотдавнашен доклад на Световната банка се казва, че 15 % от населението на Косово се смята за крайно бедно. 
						Макар че потребителските цени се увеличиха през април с близо 11 % в сравнение с април 2010 г., храни като хляба и зърнените изделия са особено силно повлияни. 
						Представителят на Статистическата служба на Косово Илир Бериша каза за SETimes, че цените са спаднали с малко повече от 1 % този месец, защото електрическата енергия се таксува при по-ниската сезонна лятна тарифа. 
						Цените на стоки като пшеницата и хляба се очаква да се стабилизират и дори да паднат в близко бъдеще. 
						 "До юли очакваме намаление на цените на пшеничните изделия и хляба, които ще бъдат повлияни от повишаването на местното производство по това време," каза за SETimes Мухамет Фаризи от Асоциацията на производителите на пшеница. 
						Докато това стане обаче, предупреждават икономистите, хората ще трябва да живеят с по-високите цени.

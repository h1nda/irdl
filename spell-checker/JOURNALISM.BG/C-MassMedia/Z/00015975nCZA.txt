Босна и Херцеговина обединява агенциите за изчезнали лица на етническите автономни области
		19/09/2005
		След пет години застой Босна и Херцеговина създаде единен междуетнически институт за изчезналите лица, за да ускори усилията за идентифициране на жертвите и да напредне към помирение.
		От Анес Алич за Southeast European Times от Сараево -- 19/09/05
 
		 
			
Институтът за изчезналите лица бе отрит в Сараево с официална церемония на 30 август. [МКИЛ]
			Единна междуетническа организация за изчезналите лица бе създадена в Босна и Херцеговина (БиХ) миналия месец с цел да се облекчи издирването на хиляди безследно изчезнали след конфликта от 1992-1995 г. Осъществяването на сливането отне пет години заради променливия ход на преговорите и политическите пречки.
			Новооснованият Институт за изчезналите лица (ИИЛ) обединява босненски, хърватски и сръбски организации с надеждата да стмулира междуетническото сътрудничество за откриване на все още водещите се за безследно изчезнали. ИИЛ ще поеме задълженията на Службата за изчезнали и задържани лица на Република Сръбска под босненско сръбско ръководство и на ръководената от босненци и хървати Федерална комисия за изчезналите лица. 
			 Организация за изчезналите лица на държавно ниво бе първоначално създадена през 2000 г., но нейната дейност не можа да започне поради настояването на босненските сърби трите отделни етнически комисии да продължат да работят самостоятелно. 
			Директорът за връзки с правителствата към Международната комисия за изчезналите лица (МКИЛ) Джефри Бюнгър обаче заяви, че искането на босненските сърби не е било основният "препъни-камък". "Ние не искахме да ги насилваме [босннеските сърби] да създадат институт на държавно ниво. Всички проблеми бяха обсъдени и съгласувани," каза той. 
			Според Катрин Бомбъргър, ръководител на МКИЛ в БиХ, от най-голямо значение е фактът, че в ИИЛ ще се създаде централизирана база данни на изчезналите лица, което ще спомогне за установяване на точния им брой. "Тя ще помогне и при разглеждането на въпросите на членове на семействата и техните общности за действителния брой на изчезналите лица и къде са изчезнали те," каза Бомбъргър. 
			ИИЛ ще търси истината, скрита зад съдбите на изчезналите, като предостави на страната възможен начин да се работи за помирение. Както международната общност, така и местните власти бяха на мнение, че основаването на ИИЛ е една от най-значимите стъпки, предприети за тази цел от дълго време насам. 
			Институтът ще заработи пълноценно догодина, най-вероятно през пролетта, когато бъдат подновени ексхумациите. Междувременно представители на трите етнически групи ще подготвят карти на плановете за ексхумация. 
			След края на войната политическите манипулации с броя на изчезналите лица затрудняваше установяването на точните числа. Международният комитет на Червения кръст изчислява броя на изчезналите на 21000, а изчисленията на МКИЛ сочат около 30000. Босненски официални представители считат, че има 28000 все още в неизвестност. Властите продължават да издирват 600 сърби, 300 хървати и над 20000 босненци. 
			Около 12500 изчезнали босненци са открити и идентифицирани до момента. От тях 6000 бяха идентифицирани с помощта на МКИЛ чрез модерни изследвания на ДНК, а други 7500 ексхумирани тела все още очакват да бъдат идентифицирани. Една трета от идентифицираните тела бяха от Сребреница. 
			Въпреки всичко някои НПО, в т. ч. семейства на изчезналите, разглеждат създаването на института за изчезналите лица като продължение на политиката на БиХ, основана на разпределение на етнически принцип. Както и другите институции в БиХ, ИИЛ ще има тристранно управление с представители на всяка от трите етнически групи, които ще заемат длъжностите ротационно. 
			"Институтът за изчезналите лица, като хуманитарна организация, трябва да бъде над политиката. Онези, които се канят да ръководят ИИЛ, са политиците," заяви Сърджан Диждаревич, председател на Босненския хелзинкски комитет за човешки права. Диждаревич каза, че макар и единната база данни да бъде от помощ, ще останат нерешени други проблеми, които открай време затормозяват процеса. 
			Бюнгер заяви, че ще бъдат положени всички усилия за избягване на политически обструкционизъм. Във вземането на всяко решение ще участва контролно-консултативен съвет, съставен от представители на семействата на жертвите.

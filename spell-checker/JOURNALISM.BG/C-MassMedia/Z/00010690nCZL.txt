Спекулации в Сърбия около предаването на Лукович
05/05/2004
Внезапното предаване на Милорад Лукович предизвика противоречиви реакции в Сърбия
От Душан Кошанович за Southeast European Times в Белград - 05/05/04
 
 
Милорад "Легия" Лукович (в средата, на снимка от 2003 г.) се предаде на полицията в неделя (2 май). [АФП]
Милорад "Легия" Лукович, предполагаемият "мозък" на убийството на премиера Зоран Джинджич през март 2003 г., се предаде на полицията в неделя (2 май) около 9 часа вечерта. Той се е свързал с полицаите, охраняващи неговия дом и им е казал, че е решил да се предаде. Това предизвика шок сред сръбската общественост на фона на ширещите се спекулации до този момент за местата по целия свят, където той вероятно се е укривал. Никой не подозираше, че той се е движел свободно в центъра на Белград. Предаването на Лукович веднага предизвика догадките, че той може би е договорил нещо с новите управляващи. Вътрешният министър Драган Йочич отрича това.
Мая Ковачевич, говорителка на Специалния съд в Белград, каза, че Лукович ще се яви пред съда на 10 май. Той е обвинен в убийствата на Джинджич и бившия сръбски президент Иван Стамболич, както и в опит за убийство на Вук Драшкович, лидер на Сръбското движение за обнова.
"Следствието срещу Лукович бе проведено задочно, обвинителните актове са влезли в сила и тъй като сега вече той е налице, ще бъде разпитан в две основни дела по двата обвинителни акта, " посочи Ковачевич. Тя не може да каже дали на Лукович ще се даде статут на "асоцииран свидетел", тъй като съдебният състав трябва да реши това по предложение на специалния прокурор. Но "според закона организатор на престъпна група не може да получи статут на "асоцииран свидетел," изтъкна Ковачевич.
Адвокатът на семейство Джинджич Райко Данилович каза, че предаването на Легия е полезно за хода на делото за убийство, но допълни, че някои въпросителни остават: защо Лукович се предаде, с кого е преговарял и какво му е обещано. "Той не бе арестуван, както можеше да се очаква - той се предаде, Не може да има предаване без преговори," каза адвокатът. Данилович подчерта, че на Лукович не би могло да се предложи нещо специално, тъй като той е обвинен в организиране на убийството.
Бившият шеф на белградската полиция Мирко Ничкович смята, че Лукович е бил в Белград от около две седмици и е нагодил предаването си към настоящата политическа ситуация. "Демократическата партия на Сърбия (ДПС) е прочистила кадрите на бившето правителство от полицията и съдебната власт. Легия очевидно се надява да се възползва от конфликта между сегашните и предишните управляващи и това е негов опит за отмъщение срещу старото правителство," заяви Ничкович пред всекидневника Блиц
Макара че мнозина анализатори считат, че е имало договорка, довела до предаването, очевидци твърдят, че арестуването на Лукович е било като цяло хаотично, наподобяващо по-скоро спонтанно решение. Според някои той е бил пиян и е извикал, че не е убивал никого, докато са го вкарвали в полицейската кола.
Президентът на Комитета на юристите, защитаващи човешките права, Биляна Ковачевич Вуко каза, че е обезпокоена от спекулациите в медиите около предаването. Тя цитира изявление на адвоката на подсъдимия, който набърка някои членове на Демократическата партия (ДП) в убийството на Джинджич. "Обстоятелствата, при които той се предаде, не са случайни, тъй като медийната кампания за смесване на ролите на убийците и жертвите тече от самото начало на процеса," каза Вуко.
Председателят на ДП Борис Тадич нарече предаването добра новина, допълвайки ,че според него е изключително важно държавата да каже кой е вдъхновил убийството, а не само кой го е извършил. Тадич очаква държавните институции да обяснят мотивите за предаването на Лукович.

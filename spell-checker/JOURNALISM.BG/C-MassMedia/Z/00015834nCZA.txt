Генералният секретар на НАТО Де Хоп Схефер посети България
		06/09/2005
		България ще продължи да участва в международни мироопазващи мисии и да реформира армията си според стандартите на НАТО увериха българските ръководители Ганералния секретар на НАТО Яп де Хоп Схефер по време на краткото му посещение в страната.
		От Стела Димитрова за Southeast European Times в София -- 06/09/05
 
		 
			
Генералният секретар на НАТО Яп де Хоп Схефер (вдясно) е приветстван от българския министър-председател Сергей Станишев преди официалната им среща в София в петък (2 септември). [АФП]
			България е стабилен, надежден и солиден партньор на НАТО, заяви Генералният секретар на Алианса Яп де Хоп Схефер в петък (2 септември) в София след разговорите си с президента Георги Първанов. Той изрази увереност, че новото правителство на България ще продължи да следва политиката на активно участие в ръководените от НАТО международни мисии и го призова да ускори жизненоважните реформи в областта на отбраната. 
			След като се присъедини към НАТО през април 2004 г. България отдели почти 800 милиона евро за осъществяване на реформи в армията според стандартите на Алианса. Модернизацията на армията се предвижда да приключи до 2015 г.. 
			 На съвместна пресконференция с Де Хоп Схефер Първанов обеща, че реформите в армията ще се осъществят според предварително изготвения план. Новото правителство, заяви той, ще продължи да отделя значителни ресурси за тази цел. 
			Освен че обеща, че страната му ще продължи да участва в ръководени от НАТО международни мисии, Първанов също изрази готовността на България да играе активна роля в политическия диалог и в политическото и военно трансформиране на Алианса. 
			По време на срещата си с Де Хоп Схефер Първанов подчерта необходимостта НАТО да държи отворени вратите си за други страни, особено за Албания, Хърватия и Македония, които "са твърде близо до членство в Алианса". 
			Той също благодари на НАТО за оказаната помощ след опустошителните наводнения през тази година. 
			 Освен с Първанов, Де Хоп Схефер се срещна и с новия министър-председател на България, Сергей Станишев. "НАТО е стълб на стабилност за нашата страна и България е последователен и надежден партньор и ще се придържа към изпълнението на своите задължения като членка на НАТО," заяви Станишев. 
			По време на посещението си в България шефът на НАТО посети и военните учения на Алианса "Кооперативен Ключ 2005" във военновъздушната база в Крумово, близо до Пловдив. 
			"Кооперативен Ключ 2005", проведени от 25 август до 4 септември, са военновъздушни учения, които целят да подготвят на практика военновъздушните сили на НАТО, страните от Партньорство за мир и от Средиземноморски диалог и да подобрят взаимодействието им във въздушни и ограничени сухоземни операции по време на кризи и в мироопазващи операции. 
			Трийсет страни, включително и всички от региона, участваха в ученията, както и международни организации като Агенцията за бежанците към ООН и Червеният кръст. Общо около 1 650 военнослужещи и повече от 60 самолета участваха в ученията, провеждани в България за трети път след 2001 г..

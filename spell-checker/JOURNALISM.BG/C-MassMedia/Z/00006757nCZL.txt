Четири държави от ЮИЕ и Италия дават ход на инициатива за трансадриатическо сътрудничество
30/04/2003
Трасграничната инициатива на стойност 101 млн. евро в рамките на Трансадриатическата конференция Интеррег ІІІА бе официално лансирана в понеделник (28 април) в Сараево.
(ХИНА, Агенция Джорналистика Италия, Служба на Върховния представител, Танюг - 28/04/03)
 
 
По време на Трансадриатическата конференция Интеррег ІІІА в Сараево в понеделник ( 28 април) външните министри на Италия и четири държави от ЮИЕ приеха декларация, с която подкрепят нова програма за трасгранично сътрудничество.
Инициативата ще оказва подкрепа на проекти, които са насочени към насърчаване на малки и средни предприятия, усъвършенстване на публичната администрация, както и към укрепване на институциите и подобряване на услугите, особено в сферата на инфраструктурата, транспорта и комуникациите. Албания, БиХ, Хърватия, Италия и Сърбия-Черна Гора са страните, участващи в програмата, която е била разработена в рамките на общностната инициатива на ЕС Интеррег ІІІА.
Общата стойност на програмата е 101 млн. евро. 60% от тях ще бъдат осигурени от ЕС, а 30% - от италианското правителство. Седем италиански региони в адриатическата зона на страната ще допринесат останалите 10 %. Средствата трябва да бъдат преведени до 2006 година. Изпълнението на първата серия от проекти би могло да започне още тази есен.
В реч пред форума италианският външен министър Франко Фратини каза, че новата инициатива ще послужи като средство за ускоряване и подкрепа на интеграцията в ЕС. Италия, която поема за шест месеца ротационното председателство на ЕС от Гърция на 1 юли, планира да представи своята програма по време на Европейския Съвет в Солун през юни. Фратини заяви, че по време на италианското председателство страната му ще подкрепя подобни инициативи, насочени към приближаване на държавите от ЮИЕ към ЕС.
Колегите на Фратини - албанският външен министър Илир Мета, външният министър на БиХ Младен Иванич, хърватският външен министър Тонино Пицула и черногорският им колега Драгиша Бурзан - изразиха своето одобрение за новата иницатива. Според Пицула един от конкретните проекти, който се разглежда от Хърватия, е адриатическо-йонийската магистрала, която ще свързва италианския бряг с Източна Адриатика.
"Регионалното развитие и трансгранично сътрудничество на регионално равнище представляват самата същност на ЕС; колкото повече правим за пренасяне на опита ни през граница, толкова по-добре," посочи в своето изказване пред форума Пади Ашдаун, най-висшият представител на международната общност в БиХ. "Благодарение на усилията ни границите са все по-малко символи на разделението и враждебността. Те все повече се превръщат в примери на сътрудничество и плодотворен обмен. Това е първата стъпка към дългосрочната перспектива за членство в ЕС," заяви Ашдаун.
По време на конференцията в Сараево Мета и министърът на търговията и икономическите връзки на БиХ Мила Гаджич подписаха двустранно споразумение за свободна търговия. Двамата министри заявиха, че споразумението за свободна търговия потвърждава волята на техните държави за съвместно участие в интеграционните процеси в региона.

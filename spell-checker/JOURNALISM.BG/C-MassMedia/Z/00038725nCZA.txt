Сърбите в Прищина са изправени пред нова реалност
					04/06/2011
					Макар че етническото напрежение е намаляло, борбата за свързването на двата края продължава.
					От Мухамет Брайшори за Southeast European Times в Прищина - 04/06/11 
 
					 
						
Група сърби в Грачаница, извън Прищина. Общината бе създадена през 2009 г. [Ройтерс]
						"Труден" е определението, с което 39-годишната Йелена Гашич описва живота си. 
						Тя е една от все още неопределения брой сърби, които остават в столицата на Косово, изправени пред потенциална нетолерантност, безработица и децентрализация. 
						Според ОССЕ в Прищина е имало 12 551 сърби през 2005 г., но този брой вероятно е намалял след създаването през 2009 г. на новата община Грачаница с преобладаващо сръбско население. 
						Преди шест седмици в Косово бе проведено преброяване на населението. Сърбите бойкотираха преброяването в много области на Косово за разлика от сърбите в Прищина. 
						"Преди 1999 г. приблизително 20 000 сърби са живеели в Прищина. Много от тях си заминаха със сръбските сили през юни 1999 г. Някои бяха принудени да напуснат домовете си след 1999 г. поради нападения срещу тях или заради икономическото положение", каза коментаторът за медиите Фатлум Садику. 
						Семейството на Гашич решило да остане. Йелена сега живее с родителите си и със 14-годишния си син в жилищен комплекс в центъра на града, построен от югославското правителство през 1990-те години за бежанците от Хърватия и Босна. "Родена съм и израснах тук и никога няма да замина, както и родителите ми," каза тя. 
						Съпругът й е трябвало да замине за Германия, за да си търси работа в годините след 1999 г. 
						В Прищина "бе трудно, защото живеехме в гето. За да отидем на лекар, трябваше да ни придружи военен конвой. Никой не работеше; нямаше електричество в продължение на часове. Такъв беше животът ни", каза Гашич за SETimes. 
						Тя се хвали от съседите си албанци. "Винаги сме имали приятелски отношения, опитвали сме се да ги защитим по време на войната, а през март 2004 г. те направиха същото за нас, като ни предупредиха, че могат да ни нападнат и поискаха от КФОР да ни помогоне." 
						Синът й ходи на училище в Лапле Село, до Прищина. Общинските власти са организирали транспорта до и от училището за него и за още три сръбски деца. 
						"Кметът ни каза, че не разполагат със средства да организират паралелка за четири деца, поради допълнителните заплати и транспортни разходи за учителите. Така че сега те вземат децата и ги карат на училище всеки ден." 
						Близо до жилището на Гашич е пазарът Упиана, където друг сърбин, Слободан Кръстич, продава своята продукция всеки вторник. Този 55-годишен фермер живее в село Бръница, на 6 км западно от Прищина. 
						"Съпругата ми прави сирене, а аз продавам ябълки, картофи, лук и домати в Прищина и Грачаница. Не е твърде доходоносен бизнес, но печеля достатъчно, за да оцелея," казва той за SETimes. 
						Той също получава малка пенсия от Сърбия, която му помага да свърже двата края. 
						И той, и Гашич казват, че животът е скъп, макар че тя винаги успява да си купи сирене от него. 
						От друга страна Кръстич казва, че сега той може да търгува по-свободно, благодарение на подобрените междуетнически отношения. "Преди не бе безопасно да дойдеш в Прищина или да отидеш с кола до Грачаница." 
						За сметка на това семейството на сина му се е преместило в Белград за постоянно. "Какво да правят в Бръница, да живеят като фермери? Не, не вярвам в това", каза той.

ЕС все още не определя дата за присъединяването на Хърватия
					07/12/2006
					 
						БРЮКСЕЛ, Белгия -- В сряда (6 декември) председателят на Европейската комисия Жозе Мануел Барозу отказа да определи дата за присъединяването на Хърватия към ЕС. След среща с хърватския президент Стипе Месич той каза, че Загреб има да наваксва по отношение на правата на малцинствата, съдебната реформа и борбата с корупцията. "Ключът към ускоряването [на разширяването] до голяма степен е в ръцете на Хърватия," каза той. 
						Освен това Барозу предупреди Загреб да не предприема едностранни стъпки за създаване на защитена риболовна зона в Адриатическо море. Хърватия обеща да освободи от ограниченията членовете на ЕС Италия и Словения, но миналата седмица премиерът Иво Санадер даде сигнал, че може да се откаже от уговорката, явно под политически натиск в страната. В изявление от сряда Европейската комисия остро разкритикува плановете на Хърватия за зоната, като каза, че е застрашена репутацията на страната като надежден партньор. 
						Също в сряда Месич се срещна в Брюксел с генералния секретар на НАТО Яп де Хоп Схефер, който потвърди, че Хърватия може да получи покана за членство през 2008 г., ако критериите бъдат изпълнени. (Весник, Вечерни Лист - 07/12/06; Ройтерс, EUObserver, Дау Джоунс, ХИНА, ХРТ - 06/12/06)

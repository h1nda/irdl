Контролът над интернет среща съпротива в Турция
					17/05/2011
					Равнозначна ли е на цензура планираната система за филтриране? Протестиращите отговарят положително.
					От Йозгюр Йогрет за Southeast European Times от Истанбул – 17/05/11
 
					 
						
Десетки хиляди протестираха срещу плана. [Ройтерс]
						Обезпокоени от планираното въвеждане на система за филтриране на достъпа до интернет в Турция, няколко хиляди души излязоха по улиците на 25 града в неделя (15 май), за да протестират срещу системата. 
						Филтрите ще бъдат въведени през август като част от програмата на страната „Служба за безопасен интернет”. Властите твърдят, че контролът е доброволен и не представлява цензура, но противниците на плана не са съгласни. 
						Студентката по право Езги Кьоксал е помогнала за организирането на едно от шествията в неделя. Тя посочва, че събитие, започнато от нея и няколко нейни приятели във “Фейсбук”, е дало основния импулс за протестите. То е привлякло 80 000 членове през първия си ден. 
						Това е независима кампания, организирана от обикновените хора, казва Кьоксал. 
						„Обявяваме се против [политиката по отношение на интернет] на сегашната администрация; не сме свързани с друга организация”, заяви тя. 
						Считано от 22 август, интернет потребителите в Турция ще имат възможността да избират между три различни пакета за филтриране. „Вътрешният” пакет ще включва само уебсайтове от Турция. „Детският” пакет ще включва уебсайтове, определени като подходящи за деца от държавния орган по телекомуникациите (БТК), а „семейният” пакет ще включва всички незабранени сайтове. 
						Интернет доставчиците са задължени да предлагат тези пакети безплатно. Опитите за преодоляване на филтрите ще се смятат за престъпно деяние. 
						Ако клиентът не направи избор, ще му бъде предоставен стандартният пакет, който не филтрира сайтовете. 
						Според БТК планът не означава цензура. Органът твърди, че филтрите не са задължителни и хората, които не желаят да ги ползват, ще могат да продължат да използват интернет както и досега. 
						Седат Капаноглу, собственик на популярната социална платформа "Екши Сьозлюк", обаче не е съгласен. Той твърди, че вече е налице „система за налагане на цензура”, тъй като БТК може да спира уебсайтове без съдебна заповед, както е направил това с десетки хиляди сайтове. 
						„Дори да изберете пакета без филтри, наречен „стандартен”, се връщате в интернет пространство, което вече е цензурирано”, каза той за SETimes. 
						„Най-важното е, че системата за филтриране позволява съдържанието на вашата връзка [да бъде проследено]”, посочва той. „За тях не е технически възможно да съхраняват данни за всички места, с които се свързваме, но е лесно да се съхраняват данни за хората, които достигат до нежелани места и пишат нежелани неща.” 
						Адвокат Мехмет Али Кьоксал, юрист в Турската асоциация по информатика, твърди, че теоретично той не е против законния контрол върху интернет. БТК обаче не се е консултирал с неправителствени организации и учени и опитът на органа е съмнителен, добавя той. 
						Попитан за страховете, че Турция следва стъпките на Китай по отношение на достъпа до интернет, Кьоксал заяви: „Хората свикват с действащите понастоящем забрани. След като са приели филтрирането, какво ще стане, ако утре управляващата администрация реши, че семейният пакет трябва да стане стандарт?” 
						Кьоксал сподели пред SETimes загрижеността си, че интернет свободата ще бъде ограничена до такава степен, че ще изчезне.

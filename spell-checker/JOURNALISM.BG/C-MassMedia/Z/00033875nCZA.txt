Еврокомисарят Щефан Фюле похвали напредъка и призова за продължаване на реформите
					22/03/2010
					Посещението на еврокомисаря по разширяването в региона миналата седмица имаше за цел да даде нов тласък на процеса на интеграция.
					От Сами Неза от Тирана, Линда Карадаку от Прищина, Юсуф Рамаданович от Сараево, Марина Рогованич от Подгорица, Игор Йованович от Белград и Ерол Измирли от Истанбул -- 22/03/10
 
					 
						
[Гети Имиджис]
						Еврокомисарят по разширяването Щефан Фюле завърши обиколката си на Балканите с участие в регионалната среща на високо равнище в Бърдо, Словения, която се състоя в събота (20 март). Това беше завършекът на една седмица на срещи с лидери от Югоизточна Европа. 
						Посланието на Фюле към региона беше окуражаващо, но твърдо. Той отбеляза важните реформи, като същевременно призова балканските страни да преодолеят пречките по пътя към тяхното присъединяване. 
						
						Албания
					
						Основана тема на разговорите в Тирана в петък беше настоящият политически застой. Основните партии в страната не могат да постигнат компромис от миналата есен. Опозицията бойкотира парламента и не се предприемат действия във връзка с исканията за разследване на общите избори през юни 2009 г. 
						Ако патовата ситуация продължи, предупреди Фюле, "това може да попречи на Албания да постигне политическите стандарти, които се очакват от страна, която кандидатства за членство в ЕС." 
						Той призова албанските лидери да отправят поглед отвъд краткосрочните политически интереси и бързо да намерят решение. "В интерес на своята страна и нейните перспективи за интеграция в ЕС сега политическите лидери в Албания трябва да се справят с това предизвикателство конструктивно, в духа на ЕС", заяви Фюле. 
						
						Косово
					
						 В петък премиерът Хашим Тачи и президентът Фатмир Сейдиу се срещнаха с Фюле. Те обсъдиха редица въпроси, включително перспективите за членство в ЕС, процесът на либерализиране на визовия режим, както и процесът на стабилизация и асоцииране. 
						ЕС очаква Косово да увеличи усилията си в борбата с престъпността и корупцията и да укрепи върховенството на закона, заяви Фюле пред двамата ръководители. Той подчерта значението на гарантирането на политическа стабилност и сигурност за всички общности в Косово. 
						"Важно е властите в Косово да се съсредоточат на първо място върху политическата стабилност в страната, второ, върху ангажирането в още по-голяма степен [на гражданите], включително и на малцинствата, и трето, върху постигането на напредък в европейските реформи", заяви Фюле. 
						Сейдиу отново изтъкна дългосрочните цели на страната и призова международната общност да окаже съдействие за тяхното постигане. "Целта на Косово е да стане член на ЕС и НАТО, да има равни шансове да предприема действия и да се възползва от възможностите", заяви той. "Колко дълго ще вървим по този път и с колко ще бъде съкратен той, това ще зависи от нашата работа, но разбира се и от подкрепата, която ще ни бъде оказана." 
						
						БиХ
					
						В четвъртък Фюле пристигна в Сараево и се срещна с членове на тристранното председателство на Босна и Херцеговина (БиХ), а също и с премиерите на страната и автономните области. 
						На срещата си с членовете на председателството той обсъди либерализирането на визовия режим, трансформирането на Службата на върховния представител в Служба на специалния представител на ЕС и изпълнението на решението по делото "Сейдич и Финци срещу БиХ". 
						По време на срещата той подчерта, че във връзка с либерализирането на визовия режим ЕС няма да разглежда заедно БиХ и Албания. Той посочи, че по-скоро всяка страна ще бъде оценявана поотделно. 
						След срещата си с министър-председателя Никола Шпирич Фюле посочи пред репортери, че в средата на април Европейската комисия (ЕК) ще направи оценка на свършената работа. "Вътрешните консултации в ЕК продължават, като след това предстоят консултации с държавите, членки на ЕС. В момента сме по средата [на този процес]", заяви Фюле. 
						Той също така приветства приемането на Плана за действие за изпълнение на решението на Европейския съд по правата на човека в Страсбург по делото "Сейдич и Финци срещу БиХ", което засяга правото на политически назначения на членове на етническите групи. 
						Решението трябва да бъде изпълнено преди общите избори през октомври, препоръча Фюле. 
						
						Черна гора
					
						След като се срещна с Фюле в четвъртък, черногорският премиер Мило Джуканович прогнозира, че тази година страната му ще получи статут на страна, кандидатка за членство в ЕС. "Смятам, че през 2010 г. ще бъде постигната една амбициозна цел: Черна гора ще получи статут на кандидатка, с което ще бъде поставено началото на преговорите за членство с Европейската комисия," заяви Джуканович. 
						Фюле потвърди ангажимента на Европа към Черна гора. "Вие не сте сами по този път. Ще бъдем с вас, като ще ви предоставяме експертна помощ и постоянна финансова подкрепа", обеща той. 
						Той обаче отправи и "приятелско предупреждение" към страната, както го нарекоха местните медии. "Основната движеща сила в процеса на европейска интеграция са реформите, а те зависят изцяло от Черна гора. Също така важно е не само да бъдат приети закони за реформата, но и те да се прилагат," каза Фюле. 
						По-специално, посочи той, Черна гора трябва да се фокусира върху организираната престъпност и корупцията, съдебната реформа, засилването на демократичната култура и административния капацитет. 
						
						Сърбия
					
						В Белград Фюле изрази подкрепа за интеграцията на Сърбия в ЕС, а представителите на властта го увериха, че ще продължат процеса на реформи и ще приключат успешно сътрудничеството с Трибунала в Хага. 
						Фюле се срещна с президента Борис Тадич, премиера Мирко Цветкович и вицепремиера за европейската интеграция Божидар Джелич. След срещата Фюле заяви, че Сърбия трябва да запази положителната тенденция в европейската интеграция от края на миналата година. 
						 "По пътя към ЕС има много задачи и предизвикателства, но ако Сърбия наистина е решена да се присъедини, уверих премиера, че ЕС наистина е решен да помогне на Сърбия в този процес", посочи комисарят. 
						Тадич заяви пред Фюле, че се надява кандидатурата на Сърбия за членство в ЕС, която беше внесена в края на 2009 г., да бъде изпратена в Европейската комисия възможно най-скоро. Сърбия има политическата воля да изпълни условията за присъединяване, посочи президентът, като уточни, че "пълноправното членство в ЕС е стратегическа цел на Сърбия." 
						
						Турция
					
						Фюле направи първото си посещение в Турция на 15 март. Той призова Турция да нормализира отношенията си с Кипър и да ускори процеса на реформи. 
						"Имах възможността да подчертая значението, което ЕС придава на необходимостта Турция да приложи изцяло допълнителния протокол, както и на нормализирането на отношенията с Кипър", заяви пред репортери Фюле по време на съвместна пресконференция с външния министър Ахмет Давутоглу. 
						 Турция отказва да приложи допълнителния протокол към Споразумението от Анкара от 1963 г., което я задължава да отвори своите пристанища и летища за кипърските гръцки кораби и самолети, преди да бъде прекратена икономическата изолация на кипърските турци. Заради тази патова ситуация през 2006 г. ЕС замрази осем от 35-те глави от преговорите за присъединяване. 
						Фюле също така обърна внимание на необходимостта от повече реформи за придвижването на Турция по-близо до ЕС. 
						"Новите закони за увеличаване на правата на гражданите, работниците и потребителите, за подобряване на доброто управление на публичните средства и безопасността на храните са необходими заради ЕС и за постигането на напредък в преговорния процес, но преди всичко те са в интерес на гражданите на Турция", посочи той в заглавна статия, публикувана във всекидневника „Хюриет”. 
						Според Давутоглу Турция и ЕС споделят стратегическата визия да играят водеща роля в световната политика. "ЕС е нашето общо бъдеще. Ще полагаме усилия да превърнем ЕС в икономически динамичен и геополитически влиятелен международен фактор", заяви той.

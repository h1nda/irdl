Недостигът на електроенергия означава трудна зима за албанците
					11/01/2012
					С падането на температурите албанците отново са изправени пред сезон с прекъсвания на електрозахранването.
					От Ерл Мурати за Southeast European Times от Тирана – 11/01/12
 
					 
						
Водноелектрическите централи, като например тази в северния град Байрам Цури, осигуряват по-голямата част от електроенергията в Албания. [Ройтерс]
						Алберт Язеджи, на 51 г., е собственик на кафене в центъра на Тирана. „Вече трети пореден ден нямаме електричество. Не мога да включа кафемашината за еспресо, не мога да направя кафе или чай. Ако това продължи, по-добре да затворя заведението, преди да фалирам“, каза той за SETimes. 
						Липсата на електричество не е нещо ново в Тирана. Албанците се опитват да съобразят работата си с обявения от енергийните органи график на електроснабдяването. Изричат се и много молитви за дъжд, защото водноелектрическите централи са основният източник на електроенергия в страната. 
						Голяма част от региона се бори с недостига на електроенергия поради рекордната суша, която понижи нивата на реките и заплашва реколтата и дивия свят на Балканите. 
						Директорът на „Албанската енергийна корпорация“ (КЕШ) Енгел Зечо каза за SETimes, че нивата на басейните на водноелектрическите централи са под нормалните си нива. 
						„Въпреки хидроложките условия, КЕШ овладя – и продължава да контролира – тази критична ситуация“, заяви Зечо. Той твърди, че дружеството осигурява непрекъснато електроподаване на своите потребители. 
						„Задоволяваме настоящото търсене на електроенергия чрез внос и вътрешно производство. Що се отнася до бъдещето, КЕШ ще продължи да внася електричество – като комбинира вноса с вътрешно производство, за да доставя електроенергия на потребителите“, каза той. 
						Според икономическия анализатор Фатос Чочоли проблемите с електрозахранването са нещо обичайно за Албания. „Ако има малко валежи, имаме прекъсвания на електрозахранването. Не мисля обаче, че положението ще бъде същото, както при предишната енергийна криза“, посочи той за SETimes. 
						Според него дори ако през зимата не падне и капка дъжд, ефектът от кризата ще може да се сведе до минимум чрез внос на електроенергия. 
						„Разбира се, този непредвиден разход ще натовари държавния бюджет и дори при определени нива може да постави под условие икономическия растеж“, заяви Чочоли за SETimes. 
						Тази зима Македония, Гърция, Черна гора и Албания внасят електроенергия. Поради намаления воден дебит миналия месец водноелектрическите централи в Сърбия са произвеждали около 10 квтч, най-ниското ниво на производство от 1926 г. насам. Румъния намали износа на електроенергия, след като водещият производител в страната „Хидроелектрика“ беше принуден да прекрати търговските договори след авария през октомври, а Република Сръбска трябваше да отмени договори за продажба заради сушата. 
						През декември албанското правителство разреши на КЕШ да отдели 39 млн. евро, които да позволят закупуване на електроенергия. 
						„Това е рекордна суша. Положението е трудно, но ние правим невъзможното, за да осигурим доставките на електроенергия“, заяви премиерът Сали Бериша пред медиите. 
						Според бившия министър на енергетиката Пайтим Бело тежката енергийна ситуация в Албания, която се наблюдава през последните 20 години, е резултат от лошо управление. 
						„Почти 38 % от електроенергията се губи по разпределителната система. Огромно количество енергия се краде, а неплатените сметки за електричество са голям проблем.“ Миналата година само 78 % от клиентите са платили сметките си за електроенергия, каза Бело за SETimes. 
						Трудно е да се предскаже бъдещето. Средногодишният ръст на търсенето е от 3 до 5 %. 
						„Използва се едва 35 % от хидроенергийния капацитет на Албания. Бъдещите правителствата трябва да направят много повече в тази посока“, заяви Бело.

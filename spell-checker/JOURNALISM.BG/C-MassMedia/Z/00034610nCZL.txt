Външният министър на Великобритания коментира Турция и Западните Балкани
					19/05/2010
					 
						МАДРИД, Испания -- Външният министър на Великобритания Уилям Хейг каза, че новото британско правителство твърдо подкрепя евроинтеграционните перспективи на Турция и Западните Балкани, съобщи испанският всекидневник „Ел Паис” във вторник (18 май). Хейг, който беше в Испания, за да присъства на срещата на високо равнище ЕС-Латинска Америка и Карибите, добави, че въпреки икономическите проблеми на ЕС, разширяването трябва да продължи. Той настоя, че би било голяма грешка тези страни да не бъдат включени в интеграционния процес. Според някои британски медии Хейг възнамерява да предложи назначаването на специален британски пратеник в Босна и Херцеговина (БиХ). В неотдавнашна статия, публикувана в излизащото в Брюксел политическо списание „Юръп'с Уърлд”, той призова ЕС да окаже по-силен натиск върху Сараево за осигуряване на функционираща държава. „Има необходимост от по-силна и взискателна европейска политика” в БиХ, посочи той. Министър-председателят на Република Сръбска Милорад Додик отговори във вторник, заявявайки, че Хейг се държи като „побойник”. Додик обвини също така международната общност в твърде голяма намеса във вътрешните работи на БиХ. (Фена, Дневни Аваз, Б92, Бета, ДПА - 18/05/10)

ЮЛЕКС ще разследва твърденията на Марти въз основа на конкретни доказателства 
					12/04/2011
					
						ПРИЩИНА, Косово -- ЮЛЕКС настоява да получи конкретни доказателства, преди да започне разследване по обвиненията на докладчика на Съвета на Европа Дик Марти срещу бивши членове на "Армията за освобождение на Косово". „Започнали сме предварително следствие. Разбира се, ние не можем да предприемем действия само въз основа на подозрения, а при наличие на доказателства. Ще продължим да търсим доказателства не само от Марти, но и от всекиго, който разполага с такива”, каза в понеделник (11 април) заместник-ръководителят на ЮЛЕКС Анди Спаркс пред обществената телевизия РТК. През декември Марти публикува доклад, замесващ много политически фигури в престъпления и закононарушения по време на войната в Косово от 1998-1999 г. и след това. (РТК, ТВ 21, Indeksonline - 11/04/11)

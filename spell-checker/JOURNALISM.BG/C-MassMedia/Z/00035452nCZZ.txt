Дипломатически дневник: Хърватия и Израел ще подобрят връзките си
					27/07/2010
					Президентите на Хърватия и Израел посетиха концлагера Ясеновац. Още в дипломатическите новини: Сръбският премиер Мирко Цветкович бе в Сараево; британският премиер Дейвид Камерън е в Анкара.
					 
						
Президентите на Хърватия и Израел посетиха Ясеновац. [Гети Имиджис]
						
						Хърватският президент Иво Йосипович и израелският му колега Шимон Перес посетиха в неделя (25 юли) мястото на печално известния концлагер Ясеновац, на 100 км югоизточно от Загреб. Десетки хиляди сърби, евреи и роми са избити там по време на пронацисткия режим през Втората световна война. Двамата президенти бяха единодушни, че от миналото трябва да се извлекат поуки, така че подобни престъпления да не се повтарят никога повече. Те заявиха също, че сътрудничеството между двете страни трябва да се засили. 
						 *** 
						Британският премиер Дейвид Камерън пристигна в понеделник (26 юли) на двудневно посещение в Турция. Очаква се Камерън да се срещне с премиера Реджеп Тайип Ердоган и с външния министър Ахмет Давутоглу. Разговорите ще се съсредоточат върху стремежите на Турция за членство в ЕС и ще бъде подписан документ за стратегическо партньорство. 
						*** 
						Франция подкрепя евроинтеграционния процес на Македония, каза в четвъртък (22 юли) в Скопие френският държавен секретар по европейските въпроси Пиер Льолуш след разговори с македонския министър на европейската интеграция Васко Наумовски. Той насърчи Македония да продължи реформите и търсенето на решение на спора за името с Гърция. Наумовски запозна френския представител с реформите, които страната му е предприела в рамките на дневния ред на ЕС, и му благодари за подкрепата на Франция. Льолуш проведе също разговори с президента Георге Иванов и премиера Никола Груевски. 
						 *** 
						
						Сръбският премиер Мирко Цветкович заяви пред колегата си от Босна и Херцеговина (БиХ) Никола Шпирич в сряда (21 юли) в Сараево, че Сърбия зачита териториалната цялост на БиХ и че ще подкрепи всяко споразумение между двете автономни области, засягащо вътрешните работи на страната. Двамата премиери похвалиха равнището на двустранните отношения и изразиха взаимна подкрепа за процеса на евроинтеграция. 
						*** 
						Малтийският президент Джордж Абела увери в сряда (21 юли) черногорския си колега Филип Вуянович в подкрепата на своята страна за кандидатурата на Черна гора за членство в ЕС. След разговори в Цетине Абела каза, че Малта е готова да сподели опита си от процеса на евроинтеграция, и заяви, че всяка страна би трябвало да се оценява по индивидуалните й достойнства в процеса на присъединяване.
						
						(Различни източници -- 20/07/10-27/07/10)

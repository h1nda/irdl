Бившият шеф на американската вътрешна сигурност бе нает от Албания
					07/09/2006
					Албанският премиер Бериша нае бившия министър на вътрешната сигурност на САЩ Том Ридж да помогне на неговото правителство да изпълни целта си за членство в НАТО.
					От Елис Селимай за Southeast European Times в Тирана – 07/09/06
 
					 
						
Главният приоритет на Ридж ще бъде да помогне на Албания да изпълни целта си за присъединяване към НАТО през 2008 г. [Гети Имиджис]
						Албанският премиер Сали Бериша съобщи в понеделник (4 септември), че е назначил бившия американски министър на вътрешната сигурност Том Ридж за съветник на правителството по въпроси, включващи членството в НАТО, борбата срещу корупцията и справянето с организираната престъпност. 
						Ридж ще започне работа този месец, заяви говорителят на Бериша Неритан Седжамини. Според споразумението Ридж ще посещава Албания, но главно ще работи от Съединените щати. 
						Албания кандидатства за членство в НАТО през 1992 г., когато Бериша, първият некомунистически президент на страната, укрепи връзките с Вашингтон. Възходящото развитие във взаимоотношенията обаче спря, когато Бериша отхвърли съвета на САЩ по отношение на кризата с пирамидната схема през 1997 г., която доведе до отстраняването на неговото правителство. 
						Откакто стана премиер през юли 2005 г. той се стреми да възстанови взаимоотношенията. 
						Главният приоритет на Ридж ще бъде да помогне на Албания да постигне целта си и да се присъедини към НАТО през 2008 г., каза Бериша. "Ридж ще помага и съветва албанското правителство по въпроси, които са приоритет на всяко правителство в света: сигурността на страната", обясни той. 
						Тирана подписа Споразумението за стабилизация и асоцииране с ЕС през юни, но все още не са преодолени някои пречки в икономиката, инфраструктурата и борбата срещу престъпността. 
						Ридж, който бе в Тирана в понеделник, заяви, че за него ще бъде привилегия да работи за албанското правителство. "Готов съм да подкрепя необходимите промени, които Албания трябва да осъществи, за да стане член на НАТО и глобален партньор в международната икономика. Вярвам, че тези цели могат да бъдат постигнати и очаквам с нетърпение да започна да работя заедно с вас за тяхното реализиране", каза Ридж. 
						През март той проведе разговори с министъра на отбраната Фатмир Медиу, с министъра на вътрешните работи Сокол Олдаши и с министъра на обществените въпроси, транспорта и телекомуникациите Лулзим Баша. Един от обсъжданите въпроси бе управлението и контрола на границите. 
						Ридж, 61-годишен, прекъсва втория си мандат като губернатор на Пенсилвания, когато американският президент Джордж Буш го назначава да координира вътрешната сигурност след атентатите на 11 септември в САЩ. Година по-късно, той оглавява министерството и го напуска през февруари 2005 г.

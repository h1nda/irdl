Милорад Додик отхвърли мерките, предложени от Лайчак
					21/10/2007
					 
						САРАЕВО, Босна и Херцеговина (БиХ) -- Премиерът на Република Сръбска Милорад Додик заяви в събота (20 октомври), че последните мерки, предложени от Върховния представител Мирослав Лайчак са най-лошите след сключването на Дейтънското мирно споразумение през 1995 г. и са в нарушение на споразумението. Партията на Додик ще се събере днес и той планира да обяви програма от мерки в понеделник.
						Мерките, предложени от Лайчак, включват промени на Закона за Съвета на министрите на БиХ и на процедурните правила за работата на двете камари на държавния парламент, както и мерки за подобряване на координацията в управляващата коалиция. В петък Лайчак заяви, че ако босненските политици не успеят да осъществят предложените промени до 1 декември, той няма да има друг избор, освен да ги наложи и вероятно да санкционира онези, които са ги отхвърлили. (Танюг, Фена, Javno.com - 21/10/07)

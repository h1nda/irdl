ЕК ще продължи да наблюдава България и Румъния
		23/07/2012
		През последните пет години България и Румъния са постигнали напредък в областта на съдебната реформа и борбата с корупцията, но трябва да направят повече, посочва Европейската комисия.
		От Светла Димитрова за Southeast European Times от София – 23/07/12
 
		 
			
Съдия чете присъда по дело за корупция по време на съдебно заседание в Букурещ. Съдебната реформа и борбата с корупцията са основните области, които ЕК ще наблюдава в страната. [Ройтерс]
			България и Румъния ще продължат да бъдат внимателно наблюдавани, докато изпълнят индикативните показатели по механизма за сътрудничество и проверка, който беше създаден при присъединяването им към ЕС през 2007 г., съобщи Европейската комисия (ЕК).
			Безпрецедентният механизъм беше създаден за двете балкански държави преди тяхното присъединяване, за да им помогне да преодолеят слабостите в областите на съдебната реформа, борбата с корупцията и – в случая с България – борбата с организираната престъпност.
			„България и Румъния са постигнали напредък, но този процес все още не е устойчив и необратим“, заяви в сряда (18 юли) в Брюксел говорителят на ЕК Марк Грей при представянето на докладите на изпълнителните служби на ЕК за напредъка на двете държави. „Сега фокусът е най-вече върху предприемането на мерки за прилагане.“
			Комисията беше особено строга към Букурещ, като изрази сериозна загриженост във връзка с поредицата от спорни действия през последните седмици на новоизбраната управляваща лява коалиция в страната, включително отстраняването от длъжност на президента Траян Бъсеску и опитите за ограничаване на правомощията на Конституционния съд.
			„Събитията в Румъния разклатиха нашето доверие“, заяви председателят на ЕК Жозе Мануел Барозу в специално изявление преди представянето на докладите. „Оспорването на съдебни решения, подронването на работата на конституционния съд, отменянето на установени процедури и премахването на ключови механизми за проверка и баланс поставят под въпрос ангажимента на правителството към зачитането на върховенството на закона. Партийните политически борби не могат да оправдаят погазването на основни демократични принципи.“
			Само няколко дни преди да бъдат публикувани докладите за напредъка, ЕК изпрати на румънския премиер Виктор Понта списък, съдържащ 11 точки, като поиска правомощията на Конституционния съд да бъдат възстановени и неговите решения да се изпълняват. Комисията освен това настоя временно изпълняващият длъжността президент Крин Антонеску да не издава президентски укази за помилване.
			Барозу заяви пред репортери в Брюксел, че Понта „е потвърдил писмено съгласието си да изпълни 11-те искания на ЕК.
			„Ще продължим да следим ситуацията отблизо и аз поисках до края на годината да бъде подготвен още един доклад за Румъния“, заяви той. „В този доклад ще разгледаме дали са взети мерки по отношение на предизвикалите загрижеността ни въпроси в областта на върховенството на закона и независимостта на съдебната власт.“
			Понта описа оценката от миналата седмица като „балансирана“ и обективна. В доклада за Румъния се констатира, че Националната дирекция за борба с корупцията (НДБК) и Националната агенция за прозрачност (НАП) са постигнали убедителен напредък в борбата с корупцията по високите етажи и че вече се изпълнява добре обоснована национална стратегия за борба с корупцията.
			В доклада за България се отбелязва, че от 2007 г. функционират ключови съдебни институции, като например Висшият съдебен съвет и неговият инспекторат, и са създадени специализирани органи, работещи по важни въпроси като организираната престъпност. Страната е подобрила и законодателството си относно конфискацията на имущество и е създала комисия за конфликтите на интереси.
			Отбелязва се обаче, че има „слабости в съдебната и следствената практика, особено във връзка с дела за корупция по високите етажи на властта и тежка организирана престъпност“.
			ЕК също така посочва, че "действията срещу организираната престъпност са се засилили през 2010 г.“, но добавя, че „все още липсват убедителни резултати“, като много дела в тази област все още не са решени и се бавят.
			„Европол смята организираната престъпност в България за уникална в целия ЕС, доколкото тя упражнява значително влияние върху икономиката, което от своя страна води до влияние върху политическия процес и държавните институции“, посочва ЕК.
			Евгений Дайнов, преподавател по политология в Нов български университет, заяви заSETimes, че най-важната констатация е „липсата на посока в политиката“. Той също така посочи, че техническите формулировки от предишните доклади в новия документа са отстъпили пред „политическия език“.
			ЕК ще публикува следващата си оценка за напредъка на България в края на 2013 г., за да даде на страната повече време да покаже убедителни резултати.
			„Те просто чакат следващото правителство, тъй като сегашното ги измами, точно както измами всички нас тук“, каза Дайнов, очевидно визирайки следващите парламентарни избори в България през лятото на 2013 г.
			Според жителя на София Цоньо Данчев „нито предходната тройна управляваща коалиция, нито сегашното правителство взеха ефективни мерки за справяне със сенчестите структури. Мога само да правя догадки дали това се дължи на липсата на воля, или на задълбочаването и засилването на тайните съглашения между двете страни.“
		
	
 
					 
					
 
 

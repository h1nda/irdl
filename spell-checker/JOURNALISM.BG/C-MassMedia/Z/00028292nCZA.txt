Британският външен министър Дейвид Милибанд посети Белград и Прищина и обеща, че ЮЛЕКС ще бъде разположена в Косово
					06/11/2008
					Британският външен министър Дейвид Милибанд посети Белград и Прищина, докато решаващите преговори за разполагането на ЮЛЕКС в Косово продължаваха.
					От Игор Йованович и Блерта Фоничи-Кабаши за Southeast European Times -- 06/11/08
 
					 
						
Британският външен министър Дейвид Милибанд направи обръщение пред Народното събрание на Косово в сряда (5 ноември). [Лаура Хасани]
						Като част от дипломатическите усилия британският външен министър Дейвид Милибанд посети Белград и Прищина в сряда (5 ноември). Заседанието на Съвета за сигурност на ООН за Косово е насрочено за 11 ноември и представителите на Белград и ЕС потвърдиха, че преговорите за разполагането на мисията на ЕС в Косово продължават. 
						Първоначално Белград се противопоставяше на разполагането на мисията, но вече смята, че това е възможно, ако бъдат изпълнени три условия - Съветът за сигурност на ООН да одобри мисията, тя да следва неутрална позиция по отношение на статута на Косово и мисията да не изпълнява плана на бившия специален пратеник на ООН Марти Ахтисаари, който предвиждаше независимост на Прищина от Сърбия. 
						Сръбските власти заявиха пред Милибанд, че Белград иска да се присъедини към ЕС, но няма да се откаже от своите условия по отношение на Косово. "Мисля, че има възможност за сътрудничество, въпреки че [нашите различия по отношение на Косово] са особено големи," заяви сръбският външен министър Вук Йеремич след разговора със своя британски колега. 
						Йеремич заяви, че Сърбия ще блокира всяко потенциално споразумение в ООН, което не отговаря на нейните условия. Тя се ползва с подкрепата на Русия в световната организация. 
						Милибанд заяви, че Великобритания подкрепя стремежите на Сърбия за членство в ЕС, но добави, че решението за разполагането на ЮЛЕКС е от съществено значение. Той каза, че всяка държава, членка на ЕС, самостоятелно взема решение за статута на Косово и отбеляза, че целта на ЮЛЕКС е да "защити хората, всички хора, а не да вземе решение за статута" и затова разполагането на мисията ще бъде в интерес и на Белград. 
						Посещението на британския дипломат беше в момент, когато сръбската опозиция, водена от бившия премиер Воислав Кощуница, обвини правителството, че провежда тайни преговори за ЮЛЕКС, които биха помогнали за независимостта на Косово. Въпреки това опозицията няма мнозинство в парламента и би трябвало да не може да прокара вота на недоверие. 
						По време на посещението си в Прищина по-късно през деня Милибанд обеща, че международната общност ще помогне на Косово по време на прехода на страната към демокрация и ЮЛЕКС ще бъде разположена в Косово. Великобритания беше една от първите държави, които признаха Косово след като страната обяви независимост от Сърбия на 17 февруари. 
						След среща с президента на Косово Фатмир Сейдиу и с премиера Хашим Тачи, Милибанд заяви, че Лондон няма да настоява Прищина да подпише "какъвто и да е документ, който нарушава нейните “забрани"”, условията, които Косово смята за абсолютно неприемливи. "Международната общност трябва да бъде с вас при всяка стъпка от пътя. Следващата стъпка е пълното разгръщане на ЮЛЕКС на цялата територия на Косово и това ще стане.", добави Милибанд. 
						Сейдиу заяви, че народът на Косово иска да види "много скоро" края на мисията ЮНМИК и началото на разполагането на ЮЛЕКС в Косово.

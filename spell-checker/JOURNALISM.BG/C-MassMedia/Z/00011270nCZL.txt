Делова хроника
25/06/2004
Преглед на деловите и икономическите новини от Балканите след 18 юни.
(Различни източници - 18/06/04 - 25/06/04)
 
 
Атинската компания "Сий кериърс ЛТД" ще предостави на корабоплавателната корпорация ОМИ четири новопостроени кораба, тип "Суецмакс", заедно с още осем, които в момента се строят, съгласно договор за 585 млн. долара. [www.atheniangroup.com]
Преглед на деловите и икономическите новини от Балканите след 18 юни:
Международната рейтингова агенция "Стандард &amp; Пуърс" обяви, че е променила перспективата си за Хърватия от стабилна на положителна, като обясни промяната с напредъка, постигнат в структурните реформи, и с очакванията си, че те ще бъдат продължени от новото правителство. В същото време агенцията потвърди рейтингите на Хърватия за чужда валута BBB-/A-3 и за местна валута BBB+/A-2.
***
"Стандард &amp; Пуърс" повиши държавния рейтинг на България с една степен на BBB-, като така стана първата влиятелна агенция, която издигна страната до инвестиционно ниво. Перспективите за рейтингите са стабилни. Според агенцията промяната отразява стабилния икономически растеж на България, потенциала й за растеж и благоразумната финансова политика, както и вероятното членство в ЕС от 2007 г.
***
Македонският заместник-министър председател Радмила Шекеринска и ръководителят на делегацията на ЕК в страната, Донато Киарини, подписаха финансово споразумение за пакет от помощи на ЕС за 2004 г. В рамките на това споразумение Македония ще получи 47,5 млн. евро по програмата на общността за подкрепа на възстановяването, развитието и стабилизацията. Средствата ще се използват за подпомагане на реформите.
***
Правителството на Босна и Херцеговина (БиХ) прие програма за публични инвестиции в БиХ за периода 2004-2006 г., по която 128 млн. евро се разпределят между 55 проекта. Властите на БиХ ще финансират три широкомащабни проекта, включително предварително проучване и строителство на местна автомагистрала като част от Паневропейския транспортен коридор Vc.
***
Консорциум, ръководен от сръбския инвеститор "Градевинар Кралево", съобщи, че ще построи две нови водноелектрически централи във Върбас, Република Сръбска. Очаква се правителството на автономната общност да одобри проектодоговора за проекта по-късно този месец.
***
Световната банка и румънското правителство обявиха плановете си за съвместно финансиране на проект за напоителна система в размер на 102 млн. долара. 80 млн. долара от тази сума ще бъдат предоставени под формата на 16-годишен заем от банката; правителството ще предостави 20 млн. долара, а останалите пари ще бъдат осигурени от Асоциацията на водоползвателите.
***
Турската Комисия за определяне на минималната работна заплата обяви нови минимални заплати от 245,3 евро (бруто) и 175,75 евро (нето). Наредбата за минимална заплата се прилага за всички работници на възраст над 16 години и ще бъде въведена от 1 юли. Предишната минимална нетна заплата беше 167,79 евро.
***
Турската фирма "Бурсел текстайлс" обяви плановете си да построи фабрика за плетива на стойност 52 млн. долара в Узбекистан. Акционерният капитал ще бъде 12 млн. долара, като "Бурсел" ще предостави 65 % от сумата в брой. Осемдесет процента от производството ще бъдат предназначени за износ.
***
Делегация експерти от Македония замина за Върмонт, за да изучава опита на американския щат в нормативното регулиране на фирмите, предоставящи услуги в областта на електроснабдяването и газификацията. Делегацията ще се срещне с представители на регулаторните органи от Върмонт и ще обсъди начините за трансформиране на държавните енергийни фирми в пазарно ориентирани компании.

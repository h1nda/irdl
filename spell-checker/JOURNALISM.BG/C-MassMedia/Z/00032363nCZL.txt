Албанският премиер Бериша настоява, че бойкотът не пречи на либерализирането на визите
					13/11/2009
					 
						ТИРАНА, Албания -- Двумесечният парламентарен бойкот на опозиционната Социалистическа партия (СП) не пречи на либерализирането на визите, което Албания очаква през 2010 г., заяви пред депутатите в четвъртък (12 ноември) премиерът Сали Бериша. Той отново подчерта, че мнозинството е готово да създаде парламентарна комисия, която да разгледа исканията на СП. СП настоява, че общите избори през юни са били "манипулирани", и заяви, че бойкотът ще продължи, докато не бъде проведено разследване. В четвъртък се появиха признаци на разцепление в партията, когато петима депутати на СП приканиха колегите си да се откажат от бойкота в интерес на реформите, свързани с евроинтеграцията, и да се завърнат в парламента следващата седмица. (Balkan Web, Ора Нюз, Алсат, Топ Чанъл, Клан - 12/11/09)

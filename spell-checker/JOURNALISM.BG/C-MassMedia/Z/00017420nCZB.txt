Австрия ще подкрепи перспективите на ЮИЕ за Европа 
					30/01/2006
					"По-голяма стабилност и сигурност в Западните Балкани е в интерес на Австрия и на Европа. Ние правим всичко възможно, за да приближим страните от този регион до Европейския съюз и да ги подкрепим по пътя им на осъществяване на реформи", заяви министърът на външните работи на Австрия Урсула Пласник при поемането на шестмесечното ротационно председателство на ЕС от нейната страна. Блокът преодолява трудностите, свързани с бюджета и конституцията и Виена ще трябва да организира дискусията за границите на ЕС и за мащабите на бъдещото разширяване.. 
					От Зоран Николовски за Southeast European Times в Скопие - 30/01/06
 
					 
						
Австрия пое председателството на ЕС на 1 януари 2006 г. [ЕС]
						Австрия пое председателството на ЕС от Великобритания на 1 януари 2006 г. Беше й спестена работата по бюджета на ЕС за периода 2007-2013 г., с който проблем предшественичката й Великобритания успя да се справи. Въпреки това Австрия трябва да изпълни високите очаквания към своето председателство, както и да отговори на очакващите я предизвикателства. 
						По време на шестмесечното председателство на Австрия трябва да приключи т.н. "период на размисъл", който последва трудните дебати по конституцията. Някои описват този период като въможност да се решат фундаментални въпроси за бъдещето на блока. Във всеки случай, от австрийското председателство ще се очаква да проведе дискусията за границите на ЕС и за мащабите на бъдещото разширяване. Този дебат ще се отрази пряко върху аспирациите за членство на страните от ЮИЕ. 
						Първите сигнали от австрийското председателство вдъхват оптимизъм на Западните Балкани. 
						 "По-голямата стабилност и сигурност в Западните Балкани са в интерес на Австрия и на Европа. Правим всичко възможно, за да приближим страните в този регион към ЕС и да ги подкрепим по пътя им на осъществяване на реформи. Не искаме район на несигурност и нестабилност между Италия и Гърция", заяви външният министър на Австрия Урсула Пласник в началото на годината. 
						
[Архив]
						 "Европейските перспективи за Балканите са един мирен проект на нашето поколение", добави тя, обещавайки, че Австрия ще се стреми да изгради "общ район на мир, сигурност и просперитет с нашите съседи от Източна Евпора и Средиземноморието". 
						Тези и други забележки на австрийски лидери означават, че страната вероятно ще продължи курса, следван от Великобритания през предишните шест месеца. С други думи, тя ще се стреми да решава вътрешните проблеми на блока и тревогите на гражданите по отношение на пътя, по който се е отправил ЕС, като същевременно ще държи вратите отворени за ЮИЕ. 
						 И наистина, въпреки "извиването на ръце", което последва кризите с конституцията и бюджета, присъединителният процес постигна напредък по време на британското председателство. Хърватия започна преговорите си за членство със Съюза. Процесът на преговори с Турция също започна. Македония стана официална страна-кандидатка за членство. Еврокомисарят по разширяването Оли Рен потвърди,че преговорите по Споразумението за стабилизация и асоцииране (ССА) с Албания са почти приключили и са започнали със Сърбия-Черна гора и с Босна и Херцеговина. 
						Приемствеността в усилията да се приближат Западните Балкани до ЕС е очевидна в ключовия документ на ЕС, "Оперативна програма на Съвета за 2006 г., представен от предстоящите австрийско и финландско председателства на 22 декември 2005 г. . 
						"Двете председателства определиха следните въпроси като приоритетни през 2006 г: политиката за европейско съседство, Западните Балкани, по-нататъшното развитие на Диалога със САЩ за по-голяма сигурност в борбата срещу тероризма и продължаването на осъществяването на Декларацията на ЕС и САЩ за борбата срещу тероризма", се казва в документа. 
						Документът представя специфични насоки за всяка от страните-кандидатки. За България и Румъния, той определя продължаване на мониторинга по задълженията, поети по време на присъединителните преговори, с цел влизането на двете страни в Съюза през януари 2007 г. както бе планирано. Междувременно, първите преговорни глави с Хърватия и Турция ще бъдат отворени според договорената рамка. Всяка страна-кандидатка трябва да бъде оценена индивидуално според достойнствата й. По отношение на Македония, ще се следи внимателно по-нататъшния й напредък в съответствие с политическите критерии от Копенхаген и ефективното изпълнение на ССА. 
						
"По-голямата стабилност и сигурност в Западните Балкани е в интерес на Австрия и Европа. Ние правим всичко възможно, за да приближим страните от този регион до ЕС и да ги подкрепим по пътя им на осъществяване на реформи", заяви външният министър на Австрия Урсула Пласник. [AФП]
						Перспективите за Западните Балкани също ще бъдат обсъдени на среща на върха, която ще се проведе през март, четири месеца след началото на австрийското председателство. Тя ще даде възможност на външните министри на страните-членки на ЕС да обсъдят въпроси, свързани с присъединяването със свои колеги от ЮИЕ и обратно. В интервю за австрийските медии, Рен посочи, че облекчаването на визовия режим, което е проблем номер едно в региона на Балканите, може да се включи в дневния ред, заедно с въпроси, свързани с икономическото сътрудничество и други теми. 
						Всичко това предполага, че ЕС прави всичко възможно, за да балансира между двете приоритетни задачи. От една страна, той трябва да привлече скептиците за каузата на разширяваването; сигналът, даден от френските и холандски гласоподаватели по време на референдумите за конституцията, не може просто да бъдат пренебрегнати. В същото време обаче той не може да подрони авторитета си, като не изпълни обещанията си. Всички признаци показват, че ЕС ще продължи да осъществява курса, определен на срещите на върха в Загреб и Солун. 
						 На свой ред обаче страните от ЮИЕ ще трябва да приемат сериозно стандартите на ЕС и условията за членство и да демонстрират своята решимост да ги изпълнят. Македония, например, трябва да изпълни специфични условия, преди да започнат преговорите. Тя трябва да проведе честни и демократични избори тази есен, без нарушенията, които помрачиха миналите избори. Други балкански страни, които току-що започват процеса, ги очакват години тежка работа, за да осъществят съществени промени.

Назначен е нов министър на вътрешните работи на Република Сръбска 
					17/09/2004
					Назначаването на Дарко Матияшевич за нов министър на вътрешните работи на Република Сръбска пробуди надеждите, че управляваната от сърби автономна част на Босна и Херцеговина ще изпълни задълженията си към международната общност и ще предаде заподозрените лица, издирвани от трибунала на ООН за военни престъпления. 
					(Съобщение за медиите на Службата на върховния представител - 17/09/04, АП, Официален уеб-сайт на правителството на Република Сръбска, Фена - 16/09/04) 
 
					 
						
"Очаквам [Дарко] Матияшевич да изпълни всички международни задължения на Република Сръбска. Сътрудничеството с Хагския трибунал трябва да стане приоритет", каза премиерът Драган Микеревич, когато обяви назначението в Баня Лука. [АФП] 
						Дарко Матияшевич бе назначен за нов министър на вътрешните работи на управляваната от сърби автономна част на Босна и Херцеговина (БиХ), Република Сръбска (РС), в четвъртък (16 септември). Този ход увеличи вероятността за подобряване на сътрудничеството с Международния наказателен съд за бивша Югославия (МНСБЮ). 
						"Очаквам Матияшевич да изпълни всички международни задължения на РС. Сътрудничеството с Хагския трибунал трябва да стане приоритет", каза премиерът на РС Драган Микеревич, цитиран от АП, при обявяване на назначението в Баня Лука. 
						Като призова Матияшевич да "създаде политическа структура, която да служи на гражданите и на техните нужди, а също така да създаде материални предпоставки за всички предстоящи задачи", Микеревич го насърчи да проведе необходимите реформи в своето министерство възможно най-бързо. Той призова също Матияшевич да си сътрудничи с всички институции, отговарящи за сигурността в БиХ. 
						Преди да бъде назначен на този пост, Матияшевич бе военен аташе в мисията на БиХ към НАТО в Брюксел. Той смени на поста Зоран Дерич, който бе сред 59-те босненски сръбски държавни служители, уволнени от върховния представител Пади Ашдаун в края на юни за възпрепятстване на сътрудничеството с МНСБЮ. Ашдаун предприе тази стъпка, след като НАТО реши на срещата си в Истанбул да не покани БиХ да се присъедини към програмата "Партньорство за мир" (ПзМ). 
						Властите в РС са често критикувани от международната общност за това, че не са арестували нито едно от заподозрените във военни престъпления лица, издирвани от трибунала в Хага. 
						Като коментира назначението, президентът на РС Драган Чович отбеляза, че Матияшевич не членува в политическа партия, което му дава възможност да взима независими решения. "Аз вярвам в Матияшевич", каза той. 
						Ашдаун заяви, че очаква да бъдат предприети стъпки, които да доведат до видими резултати, особено относно изпълнението на задълженията на страната към МНСБЮ -- най-важното условие за участието на страната в ПзМ. "След девет години думи, някои добри неща, свършени тук и там, добри изявления ... това вече не е достатъчно. Трябват ни действия", каза британският дипломат ветеран пред ежедневника на БиХ &lt;I&gt;Дневни аваз&lt;/I&gt;. 
						Ако отново бъде отложено приемането на БиХ в ПзМ, това ще бъде катастрофа, предупреди той. "Имате още три месеца, не губете време." 
						"Напълно рабирам предизвикателствата и отговорността, които стоят пред мен, пред министерството на вътрешните работи и пред правителството на РС през следващия период", каза Матияшевич. "Напълно съм готов да посрещна тези предизвикателства."

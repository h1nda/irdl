Барозу и Санадер обсъждат перспективите за членство в ЕС 
					15/12/2006
					 
						БРЮКСЕЛ, Белгия -- Хърватският премиер Иво Санадер е в Белгия в петък (15 декември) за участие в срещата на върха на Европейската народна партия (ЕНП) в Мез. Той се срещна също с председателя на Европейската комисия Жозе Мануел Барозу, за да обсъди перспективите на Хърватия за членство в ЕС. Според съобщенията в своето обръщение към форума на ЕНП Барозу е определил Хърватия като следващата страна, която ще се присъедини към ЕК след България и Румъния. Санадер проведе разговори и с други официални лица, включително със словенския си колега Янез Янса, относно спорното решение на Хърватия да въведе защитена екологична и риболовна зона в Адриатическо море. 
						Други новини -- Апелативната камара на Трибунала на ООН за военни престъпления в Хага отхвърли в сряда искането на Хърватия за статут на "приятел на съда" по делата срещу трима хърватски генерали от армията -- Анте Готовина, Иван Чермак и Младен Маркач. По-рано на Хърватия бе отказан такъв статут по процесите срещу шестима военновременни босненски хърватски военни и политици. Съдът тогава реши, че това би било неуместно и няма да е в интерес на правосъдието. (ХИНА, ХРТ - 14/12/06)

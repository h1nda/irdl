В Македония бушуват горски пожари
					27/08/2008
					След като възможностите на Македония за гасене на пожари отново бяха поставени на изпитание това лято, правителството не успя да изпълни плановете за ново оборудване.
					От Марина Стояновска за Southeast European Times от Скопие -- 27/08/08
 
					 
						
Пожарникар се опитва да потуши пожар в Порече, близо до град Македонски Брод в Централна Македония във вторник (26 август). [Гети Имиджис]
						Македонските пожарникари се борят с множество горски пожари, който пламнаха през миналата седмица заради високите температури и сушата. Най-големият пожар е в планината Беласица край Струмица. Пожарникарите там се опитват да овладеят огъня повече от десет дни.
						До момента в планината Беласица са изгорели около 1 000 ха гора. Освен пожарникарския отряд бе повикана и армията. Пожари бушуват и в други части на страната -- включително край Битоля, Кичево, Крушево, Куманово, Радовиш, Тетово и селата Куково и Радуша. По данни на правителството пожарите са унищожили 2 622 ха гори в цялата страна.
						Според Центъра за управление на кризи пожарите край Тетово са под контрол от вторник (26 август). Но пожарът в региона на Порече, където се намира община Македонски Брод, се е разпространил и вече достига до границата на национален парк “Ясен”. В този регион са изгорели над 1 000 ха и армията се е включила в операциите с около 200 войници в опит за овладяване на пожара.
						Междувременно на връх Каймакчалан в региона на Битоля все още е активен пожар, започнал в съседна Гърция. Влошавайки още повече положението, части от района са почти недостъпни.
						Ситуацията накара правителството да наложи отново забрана на влизането на хора в горите, която бе наложена първо през юли и след това бе вдигната. След повторното му влизане в сила ограничението означава, че всеки, който влиза в горски район, трябва да има специално разрешение от министерството.
						Междувременно министерството на вътрешните работи съобщи, че прокурорите са завели три дела срещу предполагаеми подпалвачи. Имена обаче не бяха оповестени.
						Срещу властите се отправят обвинения, че отказват евентуална помощ от Гърция при гасенето на пожарите по политически причини. Според македонския вестник “Шпиц” в страната се използват пожарни самолети, доставени от Хърватия през 2007 г. Тази година, макар че пожарът на връх Каймакчалан започна в Гърция, Македония не поиска подобна помощ от своята съседка.
						През миналата година в Македония също бушуваха силни пожари. Тогава правителството обеща да закупи модерно оборудване за гасене на пожари. Търгът за закупуването на такова оборудване обаче бе неуспешен. Според Шабан Салиу, ръководител на Службата за защита и спасяване, единственото участвало дружество не е представило пълна документация.

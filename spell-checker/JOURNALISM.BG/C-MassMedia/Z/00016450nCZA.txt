Сърбия отбелязва 200 години съвременно управление
					01/11/2005
					Моментът, в който ЕС взе решение да започне преговорите по Споразумение за стабилизация и асоцииране със Сърбия и Черна гора, бе случайно подбран. Той обаче съвпадна с подготовката на сърбите за отбелязване на 200-годишнината от своето първо модерно правителство -- основен момент от въстанието в началото на 19-и век, което отбеляза завръщането на Сърбия в Европа.
					От Давор Коникушич за Southeast European Times от Белград -- 01/11/05
 
					 
						
Бившият премиер Зоран Живкович присъства на официалните церемонии по случай 200-годишнината от първото съвременно сръбско правителство. [AФП]
						Тази година сърбите приветстваха важно събитие по пътя към бъдещето -- решението на ЕС да започне преговори по Споразумение за стабилизация и асоцииране с държавния съюз на Сърбия и Черна гора. Те отбелязаха и важен исторически юбилей. Преди двеста години, по време на сръбското въстание срещу отоманското владичество, е сформирано първото сръбско правтелство от съвременната епоха. 
						За честването на събитието премиерът Воислав Кощуница и неговия кабинет се събраха в манастира Волявча, където "Управителният сръбски съвет" -- основан от отец Метея Ненадович -- е провел първото си заседание през 1805 г. 
						Контрастите между тогава и сега са огромни, каза Кощуница. "Условията са били трудни и е имало малко грамотни хора," отбеляза той. Към 1807 г. Съветът на Управителните съвети е наброявал 12 души, осем от които не са могли да четат и пишат. От останалите четирима двама са можели само да се подписват с първото и второто си име.
						Същевременно премиерът направи паралели с миналото, като подчерта важността на върховенството на закона. "Държавата не може да действа просто както си иска" и нито един човек или група от хора не могат да смятат, че са над закона, каза Кощуница. 
						Нещо повече, точно както преди 200 години Сърбия трябва да се "бори за своя статут", запазвайки своята идентичност, каза Кощуница. 
						Сръбското въстание избухва през 1804 г., предизвикано от насилия срещу местното население, извършвани от могъщи еничарски владетели след отслабването на централната власт в Отоманската империя. След като банди, изпращани от тези военачалници, безчинстват из селата, убиват свещеници и местни водачи в опит да наложат властта на еничарите, сърбите побягват към горите, където впоследствие сформират армия от 30000 селяни, която се изправя срещу еничарите. Било поставено начало на епохата на промяна.
						Освен въоръжената борба, водачите на въстанието искали да основат и модерна европейска държава, като написали първите конституционни текстове през 1805 г., 1808 г. и 1811 г., в които се очертава разделението на властите. Те установили местни административни структури и основали пощенски станции и училища, както и едно висше учебно заведение, което по-късно се превърнало в Белградския университет. 
						С тези събития сърбите поели пътя на завръщане към Европа след векове на отоманско владичество. Двеста години по-късно, след разпадането на комунизма и кървавите последици от него, сърбите отново се намират пред праг -- този път на ЕС и НАТО.

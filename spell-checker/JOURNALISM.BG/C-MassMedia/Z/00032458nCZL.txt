Опозицията протестира в Тирана
					22/11/2009
					 
						ТИРАНА, Албания -- Около 3000 поддръжници на опозиционната Социалистическа партия (СП) се събраха на протестен митинг пред сградата на правителството в Тирана в петък (20 ноември) с искания за разследване на нередностите на общите избори през юни, които бяха спечелени от Демократическата партия (ДП) на премиера Сали Бериша. Социалистите бойкотират работата на парламента и настояват за повторно преброяване на бюлетините от няколко района. Правителството от друга страна настоява, че повторното преброяване ще бъде незаконно. ДП и нейните съюзници имат 75 места в 140-местния парламент. Протестът в петък, който е част от серия демонстрации, които започнаха през октомври, продължава и през уикенда. В събота протестиращите издигнаха лагер пред сградата. (AФП, Дойче Веле, AП, Ройтерс - 21/11/09)

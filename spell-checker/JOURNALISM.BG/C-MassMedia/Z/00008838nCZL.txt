Нов ключов играч се появява в Черна Гора
27/10/2003
Ако неправителствената Група за промяна реши да се преобразува в политическа партия, тя може да се превърне в сериозна заплаха за управляващата коалиция и съществуващите опозиционни партии на следващите общи избори, се казва в доклад на Института за мира и войната.
(Доклад на Института за Мира и Войната - 23/10/03)
 
 
Нова НПО печели растяща популярност в Черна Гора и може да се превърне в ключов играч за промяна в републиката, констатира в свой доклад Институтът за мира и войната (ИМВ) от четвъртък (23 октомври). Ако Групата за промяна (ГЗП) реши да се трансформира в политическа партия, много е вероятно тя да се превърне в сериозна заплаха както за управляващите, така и за опозиционните партии на следващите общи избори.
ГЗП бе основана от водещи икономисти и представители на академичните кръгове през септември 2002 година като група за натиск, която се стреми да насърчава Черна Гора по пътя й към членство в ЕС и към ускоряване на реформите.
Около 13 месеца след своето основаване ГЗП вече се възприема като втората по популярност политическа формация в републиката, се казва в доклада на ИМВ, който се позовава на изследване на Центъра за демокрация и човешки права. Изпълнителният директор на Групата Небойша Медоевич заема второ място сред най-уважаваните политически фигури в страната, отстъпвайки единствено на премиера Мило Джуканович.
"Хората са изморени от това да се вълнуват от скандалите и обвиненията във фалшификации на изборите, които си разменят правителството и опозицията, за да запазят статуквото, " каза Медоевич. "Ние говорим за реалните проблеми в селското стопанство, здравеопазването и икономиката, говорим и за бедността. Ето защо сме така добре приети."
Тъй като безработицата, поскъпването на живота и други подобни проблеми стават въпроси от обща загриженост за мнозина черногорци, всички политически партии изглеждат все по-неадекватни, се казва в доклада на ИМВ.
Официалната статистика регистрира ниво на безработица от 40 % от трудоспособното население. Средната месечна заплата се изчислява на около 200 евро.
Проучвания на общественото мнение показват спад в доверието на избирателите в резултат от неспособността на правителството да осъществи така необходимите реформи с цел подобрение на икономическите перспективи. Имиджът му е допълнително опетнен от скандали с участието на негови висши представители, за които се твърди, че са замесени в контрабанда на цигари и трафик на жени.
В случай че се трансформира в партия, ГЗП има реални шансове да се превърне в ключов играч на черногорската политическа сцена, се казва в доклада на ИМВ. В неотдавнашно проучване на общественото мнение, проведено от американския Национален демократически институт, около 30 % от интервюираните са посочили, че биха разгледали възможността да гласуват за ГЗП на следващите парламентарни избори, ако могат да направят такъв избор.
Засега Медоевич изключва такава възможност. Това обаче е само " позицията на днешния ден, която може да се промени, " каза той.

Доколко отворена е вратата на ЕС за Балканите?
23/06/2003
Срещата на върха на ЕС в Солун породи големи надежди, че Западните Балкани ще бъдат интегрирани в Съюза и че пътят към пълноправното членство е ясно очертан. Принципите обаче трябва да се превърнат в конкретни действия.
Анализ на Атанасиос Папандропулос за Southeast European Times в Атина - 23/06/03
 
 
Най-новата история на Балканите изправя ЕС пред предизвикателство. Срещата на върха в Солун породи големи надежди, че западните Балкани ще се интегрират в Съюза. Постигането обаче на тази цел изисква ангажираност както от страна на ЕС, така и от балканските държави.
Бъдещето на тези страни лежи преди всичко в ръцете на техните народи. От тях зависи да потвърдят избора си да се присъединят към Европа и да приемат последствията от това. Този избор предполага подкрепа за европейските ценности: демокрация, толерантност, уважение към другите, отказ от етническата и религиозна омраза, както и от прибягване до насилие. Тези принципи трябва да се превърнат в конкретни действия: прилагане на върховенството на закона; безупречно сътрудничество с Международния наказателен трибунал за бивша Югославия; съд за военнопрестъпниците, включително Радован Караджич, Ратко Младич и Анте Готовина; както и изкореняване на организираната престъпност.
В събота (21 юни) ЕС обяви, че ще отпусне икономическа помощ на страните от Западните Балкани. По време на срещата с албански, босненски, хърватски, македонски и сръбско-черногорски ръководители в Солун, Съюзът обеща помощ на стойност 210 млн. евро и повтори намерението си да отвори един ден за тях вратите на Европа.
Според гръцкия външен министър Георгиос Папандреу ЕС е решен да подкрепи онези държави, които избират Европа. За да им помогне, Съюзът предлага споразумения за стабилизиране и асоцииране, които съчетават отваряне на местните пазари, техническо съдействие и политически диалог.
Чрез помощта на Общността за програми, насочени към възстановяване и развитие, ЕС отпуска 4.65 млрд. евро за период от 6 години. Това е в допълнение към повече от 8-те млрд. евро финансова помощ, заделени през последните четири години.
Папандреу се бореше упорито по време на гръцкото председателство за определяне на Балканите като приоритет на ЕС. Междувременно помощта за България и Румъния - които останаха извън първата вълна на разширение, но се надяват да се присъединят в 2007 година - ще нарасне с 30 %.
Официални представители на ЕС заявяват, че е твърде рано да се определи времева рамка за присъединяването на балканските държави, въпреки че Сърбия-Черна Гора и Хърватия са заявили публично своя стремеж да се присъединят едновременно с Румъния и България. Независимо че Хърватия вече официално е подала молба за членство, тя едва ли ще започне преговори за присъединяване преди края на следващата година и то само ако екстрадира висши генерали, обвинени във военни престъпления от Трибунала на ООН. ЕС ще наблюдава отблизо дали съюза Сърбия-Черна Гора ще оцелее. Освен това тепърва трябва да се намери окончателно политическо решение за протектората на ООН в Косово.

ОССЕ получава нов мандат в Албания
16/01/2004
ОССЕ ще остане в Албания до края на годината по силата на новия мандат, поискан от страната домакин и одобрен от Постоянния съвет на организацията.
От Арди Пулай за Southeast European Times от Тирана - 16/01/04
 
 
Постоянният съвет на ОССЕ, който представлява 55-те страни, участващи в организацията, одобри на 18 декември нов мандат за мисията си в Албания.
Новият мандат бе изготвен по молба на Албания с цел да се актуализират правомощията и да се отразят промените, настъпили след установяването на ОССЕ в Албания през 1997 г., както и положителните промени в Югоизточна Европа.
"Мандатът, който сега влиза в сила, отново утвърждава целта на ОССЕ в Албания да насърчава демократизацията, върховенството на закона и човешките права, както и да укрепва демократичните институции в съответствие с принципите, стандартите и ангажиментите на ОССЕ", заявиха от ОССЕ.
Мандатът ще продължи до края на тази година. ОССЕ ще работи основно в областта на законодателната и съдебната реформа, включително реформата на законите за собствеността; регионалната административна реформа; избирателната реформа; изграждане на дееспособен парламент; борба с трафика и корупцията, включително подкрепа за осъществяването на съответните национални стратегии; разработване на медийно законодателство; подпомагане на установяването на добри управленски умения и проекти за укрепване на гражданското общество; оказване на помощ на полицията, особено обучение на граничната полиция.
ОССЕ ще продължи да предоставя помощта и опита си, като се консултира редовно с правителството и с други държавни институции и си сътрудничи с други международни организации и институции с цел да се осигури ефективност и да се избегне дублиране на дейността. Тя ще следи и отчита напредъка, постигнат в Албания, и ще докладва пред Постоянния съвет как се осъществява мандатът й.
През 2003 година ОССЕ затвори няколко свои бюра в различни страни, докато албанското правителство обсъждаше присъствието на ОССЕ в страната. По-рано тази година организацията представи в Постоянния съвет доклад за Албания, в който се казваше, че липсата на стабилност и по-ниските нива на икономически растеж могат да доведат до социални вълнения. Албанското правителство отхвърли тази част от доклада и някои леви политици поискаха да се прекрати мандатът на ОССЕ в Албания.
"Мисията на ОССЕ в Албания досега действаше по силата на един мандат и още два или три допълнителни малки мандата, които бяха одобрени през периода 1997-1998 г. Те бяха свързани с кризисната ситуация в Албания през 1997 г., а също и със ситуацията в Косово", каза посланикът на Албания в ОССЕ, Зеф Мази. Ето защо, каза той, е необходим нов мандат.
"Ако ги разгледате внимателно, ще видите, че те нямат нищо общо с драстичните положителни промени в страната, с многобройните проекти, които мисията ръководи, и с тенденцията, която Албания следва в момента", добави Мази, като подчерта, че организацията все още има да играе важна роля в страната.

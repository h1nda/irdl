Доставките на газ за Балканите намаляха поради взрив
					02/04/2009
					България докладва за спад на доставките на руски природен газ от 50 % до 70 % след експлозия по главното трасе на транзитния газопровод в сряда в Молдова, което предизвика и нарушаване на доставките за Турция. 
					(AП, СНА, Заман - 02/04/09; Ройтерс, АФП, Евронюз, Euobserver, Синхуа, Дневник, Медиапул - 01/04/09)
 
					 
						
Доставките на руски природен газ за Балканите намаляха с 40 % в сряда (1 април), след като взрив повреди газопровода в Молдова. [Гети Имиджис]
						Мощен взрив на главния транзитен газопровод в Молдова наруши в сряда (1 април) снабдяването на България и Турция с руски природен газ и наложи спад в газовите доставки. 
						Експлозията е станала сутринта в молдовската сепаратистка област Приднестровие, повреждайки един от трите газопровода, пренасящи руски газ през Украйна и Молдова за Румъния, България и Турция. 
						Молдовските власти отхвърлиха възможността за терористичен акт. Те обясниха инцидента със старото и зле поддържано оборудване, което вероятно е пострадало от свлачище.
						Според съобщенията взривът се е чул на разстояние от 10 км. 
						АП цитира в четвъртък молдовски представители, които са заявили, че 30 м от газопровода са прекъснати и се нуждаят от подмяна. Александър Гусев, директор на „Молдова-Газ”, прогнозира, че ремонтните работи трябва да завършат до три дни.
						"Мога да потвърдя, че имаше експлозия на газопровода край Тираспол [столицата на Приднестровието]”, заяви говорителят на молдовското правителство Виталие Кондратчи. Премиерът Зинаида Гречанъй е свикала заседание на държавната комисия по бедствия и аварии, каза той.
						Български представители заявиха, че притокът на газ към газопроводната мрежа на страната се е колебаел след взрива. През януари страната пострада от пълно спиране на газоподаването поради спора между Русия и Украйна за цените на газа и транзитните такси. 
						Ангел Семерджиев, директор на „Булгаргаз”, каза, че дневният спад на газоподаването е от 50 % до 70 %. 
						Той прогнозира, че възстановяването на пълните доставки ще стане до три дни, заявявайки, че България ще използва запасите в хранилището в Чирен, за да запълни недостига. Семерджиев отхвърли предишните съобщения, че украинският „Нафтогаз” е възстановил напълно газоподаването предния следобед. 
						„Не знам дали има страни, чиито доставки да са се възстановили на 90 %, но България не е от тях,” е казал той, цитиран от агенция „София Нюз".
						Турция също изпита неопределен спад на газовите доставки, а Румъния съобщи, че не е изпитала проблеми, според турския всекидневник „Заман”. 
						Експлозията в Молдова открои необходимостта от по-добра защита на газопроводите, каза за „EUobserver” Яцек Сариуш-Волски, председател на комитета по външни работи на ЕП. „Това е въпрос на европейска енергийна сигурност и ЕС трябва да обмисли участието си в модернизацията в Молдова, точно както направи това в Украйна,” каза Сариуш-Волски. 
						ЕС постигна споразумение с Украйна миналата седмица да й помогне да модернизира газопроводната си система, дълга 13 500 км.

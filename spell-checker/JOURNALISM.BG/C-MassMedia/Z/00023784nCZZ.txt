Дипломатически дневник: френският министър на отбраната посети Косово
					04/09/2007
					Франция се противопоставя на разделянето на Косово, заяви министърът на отбраната на страната по време на посещение в Прищина. Още от седмицата: сръбски официални представители се срещнаха с американския сенатор Джеймс Инхоф, за да обсъдят военното сътрудничество.
					 
						
Президентът на Косово Фатмир Сейдиу (вляво), министърът на отбраната на Франция Ерве Морен (в средата) и премиерът на Косово Агим Чеку присъстват на церемонията по смяната на командването на КФОР в Прищина. [Гети Имиджис] 
						Френският министър на отбраната Ерве Морен, който бе в Прищина в петък (31 август) за церемонията по смяната на командването на КФОР, се срещна с президента на Koсово Фатмир Сейдиу. Морен обеща, че Франция ще запази присъствието си в Косово и потвърди позицията на своята страна срещу разделянето на провинцията. 
						*** 
						
Сръбският министър на отбраната Драган Сутановац и началникът на Генералния щаб генерал-лейтенант Здравко Понос се срещнаха с американския сенатор Джеймс Инхоф в Белград в сряда (29 август). Тема на разговорите бе укрепване на военното сътрудничество между двете страни. Официалните представители бяха единодушни, чe един от приоритетите на бъдещото сътрудничество ще бъде обучението на сръбски военнослужещи в Съединените щати. Такова обучение може да се основава на международната програма ИМЕТ, осъществявана във военните академии в САЩ. 
						*** 
						Началникът на Генералния щаб на сръбската армия Здравко Понос бе в Скопие в понеделник (3 септември), където се срещна със своя македонски колега Мирослав Стояновски и с министъра на отбраната Лазар Еленовски. Дискусиите се съсродоточиха върху двустранното сътрудничество в рамките на Програмата "Партньорство за мир". 
						*** 
						Премиерът на Швеция Фредрик Райнфелд пристигна в петък (31 август) в Хърватия, където бе посрещнат от премиера Иво Санадер и президента Стипе Месич. Тема на разговорите бе двустранното сътрудничество и кандидатурата на Хърватия за членство в ЕС. 
						*** 
						Германският министър на отрбаната Франц Йосеф Юнг направи последователни посещения в Maкедония, Aлбания и Koсово и се срещна с високопоставени официални представители във всяка от тях. В Македония той оцени високо напредъка, постигнат в реформите във военната област и заяви, че перспективите за членство на Македония в НАТО не са свързани с въпроса за статута на Косово. 
						*** 
						
Aлбанският президент Бамир Топи се срещна с новия американски посланик в Тирана Джон Уидърс ІІ. Двамата обсъдиха отношенията между двете страни и заявиха, че се надяват да ги заздравят. Уидърс се срещна и с премиера Сали Бериша. 
						*** 
						
Сръбският премиер Воислав Кощуница се срещна с външния министър на Швеция Карл Билдт в Белград в петък (31 август). Той отново изрази възраженията на Белград срещу независимостта на Косово. В същото време Билдт изрази надежда, че решение може да бъде постигнато "чрез нови преговори, одобрени от Съвета за сигурност". 
						*** 
						
Сръбският външен министър Вук Йеремич и неговият български колега Ивайло Калфин се срещнаха в София в петък (31 август). Те обсъдиха проблема със статута на Косово и подписаха съвместно изявление за принципите на взаимоотношенията между Сърбия и България. 
						*** 
						В сряда (29 август) външният министър на Литва Петрас Вайтиекунас пристигна на тридневно посещение в Maкедония, където се срещна със своя колега Антонио Милососки. Вайтиекунас заяви, че неговата страна силно подкрепя евроатлантическата интеграция на Македония и добави, че очаква Македония да бъде поканена да се присъедини към НАТО на следващата среща на върха на Алианса. 
						
(Различни източници 27/08/07 - 04/09/07)

България на Олимпиадата: Традиционни спортове, изгряващи звезди
02/08/2004
След по-малко от две седмици около 100 български атлети ще пристигнат в Гърция за Лятната олимпиада. Традиционно силните спортове на тази страна са борбата, тежката атлетика и художествената гимнастика, но спринтьорката Ивет Лалова също гледа към златния медал.
От Емил Ценков за Southeast European Times в София -- 02/08/04
 
 
Вдигането на тежести е един от спортовете, в които България е претендент за медали. [АФП]
В българския отбор няма спортни знаменитости, но ще фигурират няколко потенциални олимпийски медалисти. Смята се, че деветима от състезателите в отбора имат значителни шансове да спечелят повече от един медал.
Спринтьорката Ивет Лалова, изгряваща звезда на българската лека атлетика, обеща да повтори своето постижение от 10.77 сек. в бягането на 100 м за жени. Очаква се тя да се състезава и на 200 м. Сред другите олимпийски надежди са и кануистът Станимир Атанасов, гимнастиците Йордан Йовчев и Филип Янев, художествената гимнастичка Елена Кузнецова, колоездачката Евгения Раданова, както и плувците Георги Палазов, Михаил Александров и Райчин Андонов.
Освен това телевизионните зрители също очакват солидни постижения в борбата, тежката атлетика и художествената гимнастика, традиционно силни спортове за България.
Макар че е малка страна с население от 8 млн. души, България успя да се присъедини към нациите, дали най-добри резултати в няколко спортни дисциплини през последните 50 години Тя се нарежда на 19-то място в класацията по медали за всички времена със 195 медала, 48 от които златни. Начело на листата са САЩ с 2116 медала, следвани от СССР с 1010.
Борбата и в двата стила се превърна в една от ранните "запазени" марки на българския спорт. Последователите на легендарния Дан Колов дебютираха успешно през 1956 г. на Олимпиадата в Мелбърн, когато Никола Станчев стана доайен на българските златни медалисти. Тези начални успехи бяха повторени в Токио, Монреал, Москва и Атланта.
Пробивът при борците бе последван от постиженията на щангистите на момчетата на легендарния Иван Абаджиев. Българският отбор спечели световното първенство и събра 34 олимпийски медала, включително 11 златни. Българската тежка атлетика получи световна слава, а щангистите ни се съревноваваха успешно с традиционни фаворити в спорта като Турция, Русия и Иран.
Междувременно българките преобразиха художествената гимнастика, макар че отборът зае едва 7-мо място на Олимпиадата в Сидни.
Независимо от резултата на Игрите страната вече има основание да празнува. Мнозина очакват, че някои от туристите, които се стичат към Атина това лято, ще посетят и съседна България.

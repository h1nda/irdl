Публичното самоубийство на "мъченик за Гърция" разпали гнева срещу мерките за строги икономии
					06/04/2012
					Пенсионерът обвини правителството и казва, че предпочита смъртта пред това, да рови за храна в кофите за боклук.
					От Анди Дабилис за Southeast European Times от Атина -- 06/04/12
 
					 
						
Публичното самоубийство на изпаднал в отчаяние човек, който каза, че повече не може да се грижи за семейството си заради мерките за строги икономии в Гърция, развихри страстите в Атина. [Ройтерс]
						Тази година общо 149 души в Гърция бяха посегнали на живота си, преди 77-годишният Димитрис Христулас, пенсионер и бивш аптекар, да застане под едно дърво сутринта на 4 април на площад "Синтагма" в сърцето на Атина, срещу парламента, в който законодателите наложиха двегодишни мерки за строги икономии, и да се простреля в главата. 
						Неговата смърт пред един минувач и излизащите от спирката на метрото в пиковия час на път за работа шокирани граждани бе изстрел, отекнал по целия свят. 
						С това публично самоубийство Христулас се превърна, по израза в един гръцки вестник, в "мъченическа жертва" на смазващата икономическа криза, която доведе до безработица от 21 %, закриването на повече от 111 000 фирми, остави 500 000 души без доходи и без надежда и тласна много гърци към бедността. 
						Той е оставил бележка, в която пише, че не може да си позволи лекарства за болест, нито да приеме идеята "да ровя за храна в кофите за боклук и да се превърна в бреме за моите деца." А в безмилостната си критика към политическите лидери, наложили на обществото намалени заплати, данъчни повишения и орязани пенсии, за да изпълнят условията, поставени от международните кредитодатели, които предложиха 239 милиарда евро спасителни заеми, той оприличава правителството на това на колаборационисткия премиер, който сътрудничеше на нацистите по време на окупацията на Гърция през Втората световна война, с очевиден намек за ролята на Германия в определянето на мерките за строги икономии, наложени на гърците, и за примиренчеството на правителството. 
						Христулас мигновено се превърна в символ на гнева и отчаянието от мерките за строги икономии, особено за пенсионерите като него, за някои от които помощите са били орязани до оскъдните 300 евро на месец, докато данъчните измамници, дължащи на страната 55 милиарда евро, като цяло са останали ненаказани, а политиците, обвинени в подкупничество и корупция в особено големи размери, са на свобода, като един от тях дори съди правителството за повишаване на пенсията му. Несправедливостта е тази, казаха гърците, която диктува действията на хора като Христулас. 
						
В своето писмо 77-годишният Димитрис Христулас казва, че не би могъл да понесе мисълта да се рови в боклука за храна или да се превърне в бреме за семейството си. [Ройтерс]
						Докато политиците излизаха със съболезнователни изявления и се опитваха да се дистанцират от трагедията, казвайки, че тя може и да не е свързана с икономическата криза, въпреки оставеното писмо, самоубийството на Христулас галванизира гръцкото общество, предизвика бдения със запалени свещи, протести и сблъсъци с полицаите за борба с безредиците, които се опитваха да разпръснат тълпите, насъбрали се под дървото същия ден. Стотици се върнаха на следващия ден, обикаляха около дървото и забождаха върху него бележки с думите: "Това не беше самоубийство, беше политическо убийство.” 
						Техните протести подсилват чувството на гняв само седмици преди изборите за нов лидер на бедстващата страна, за да бъде заменено колебливото хибридно правителство на социалистите от ПАСОК и техните непримирими съперници, консерваторите от "Нова демокрация", които според временно и.д. премиер Лукас Пападимос се опитват да саботират реформите, докато губят своя социологически рейтинг. 
						Мястото, където Христулас се самоуби, мигновено се превърна в светилище. На същото това място продължилите две години протести, бунтове и стачки срещу мерките за строги икономии и миналогодишното окупиране на площада от хиляди т.нар. "възмутени", включително Христулас, запечатаха портрети на Гърция като страна, обхваната от вълнения и недоволство. В четвъртък (5 април), докато стоеше с жена си и наблюдаваше яростните дебати на хората за случилото се, Ник Стрикос, на 33 г., заяви, че според него и други хора ще последват примера на Христулас, защото отчаянието е наистина голямо за мнозина. 
						"Това е само началото. Това бе първото политическо самоубийство," каза за SETimes Стрикос, гимназиален учител по компютърна теория. "Това място ще бъде паметник." 
						Застанал наблизо, 38-годишният Кимон Сапнас, който работи в корабостроителна фирма, каза: "Надявам се, че това няма да е било напразно. Той каза за SETimes: "Това е заради отчаянието и гнева на хората. Хората смятат, че мерките за строги икономии имат за цел да спасят банките." 
						Имаше и анализи за това, какво послание се е надявал да остави той със смъртта си. "Това бе направено публично. Не беше частен акт. Той искаше да ни каже нещо," каза за SETimes Василеос Павлопулос, доцент по междукултурна психология в Атинския университет. 
						
						(Катимерини, 05/04/12; 04/04/12; Гардиън, 05/04/12; АП, 04/04/12) 
					
					
				
			
					 
					
 
 

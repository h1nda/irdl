Страховете на гърците разделят страната
					11/06/2012
					Борбата се води между силите, които подкрепят или са против строгите мерки за икономии, но и двете страни предричат катастрофа.
					От Анди Дабилис за Southeast European Times от Атина – 11/06/12
 
					 
						
Алексис Ципрас, председател на гръцката лява коалиция СИРИЗА, държи реч по време на предизборен митинг в Атина. [Ройтерс]
						Въпреки предупрежденията на международните кредитори и политиците, подкрепящи строгите мерки за икономии, Елиас Маринеас не смята, че страната му е обречена – освен ако след решаващите избори на 17 юни на власт дойде администрация, която се застъпва за още по-строги икономии. 
						„Не се страхувам“, сподели пред SETimes Маринеас, 30-годишен студент по архитектура. „Предишните управници искат хората да са уплашени, за да запазят своята система“, каза той, визирайки управлявалите по-рано консерватори от „Нова демокрация“ и социалистите от ПАСОК, които подкрепиха понижаването на заплатите, повишаването на данъците и намаляването на пенсиите в замяна на двата спасителни плана на обща стойност 239 млрд. евро. 
						Лидерът на „Нова демокрация“ Антонис Самарас и новият лидер на ПАСОК Евангелос Венизелос твърдят, че в Гърция ще настъпи колапс, ако страната не продължи да се придържа към подкрепените от тях строги мерки за икономии. 
						Гневът от строгите мерки за икономии помогна на партията „Коалиция на радикалната левица“ (СИРИЗА) да влезе в оспорван двубой с „Нова демокрация“ за изборната победата на 17 юни. На изборите на 6 май СИРИЗА се класира втора, изпреварена с малка преднина от „Нова демокрация“. Никоя от партиите обаче не спечели достатъчно гласове, за да състави правителство, а коалиционните преговори се провалиха. 
						Новите избори се превърнаха в референдум дали гласоподавателите са достатъчно изплашени, за да допуснат още мерки за икономии, или вярват, че лидерът на СИРИЗА Алексис Ципрас може да отмени меморандума с "Тройката" ЕС–МВФ–ЕЦБ, без Гърция да бъде изключена от еврозоната. 
						Ципрас твърди, че ще повиши заплатите, ще отмени увеличаването на данъците, ще възстанови орязаните пенсии, ще спре планираните съкращения на 150 000 работници и ще откаже да приложи исканите от "Тройката" допълнителни съкращения в размер на 12 млрд. евро. Той казва също, че ще спре приватизационните програми и ще национализира нестабилните банки в страната. 
						„Ще се стремим към ново предоговаряне на дълга на европейско равнище, като целта ни ще бъде той драстично да бъде намален, или към мораториум върху дълга и спиране на лихвените плащания до създаването на условия за стабилизиране и възстановяване на икономиката“, заяви Ципрас. 
						„Никой не се опитва да плаши хората“, каза за SETimes Костас Ифантис, доцент по международни отношения в Атинския университет. „За първи път представителите на тези партии [„Нова демокрация“ и ПАСОК] казват истината… [Ципрас] не подхожда реалистично към ситуацията в международен план.“ 
						На карта са поставени поминъкът и бъдещето на гърците, които се борят с 21,7-процентна безработицата, а всеки ден се закриват по 1000 фирми – мрачни сцени, от които Ципрас се възползва. 
						„Вместо да прилагаме крайни политики, можем да стабилизираме икономиката, не става въпрос за връщане към драхмата“, посочи за SETimes Георгиос Статакис, преподавател по икономика в Критския университет. „Тази лудост със строгите икономии трябва спре“, добави той. 
						Платон Тиниос, асистент по икономика в Пирейския университет, посочва, че няма значение кой ще спечели. 
						„СИРИЗА ще ни извади [от еврозоната], защото те не желаят да направят необходимото, за да останем. „Нова демокрация“ ще ни извадят, защото не могат да направят необходимото, за да останем. Така или иначе ще излезем – безотговорните са от едната страна, неспособните - от другата“, каза той за SETimes. 
						Излизането от еврозоната може да застраши 17-членния финансов блок и да създаде напрежение на световните пазари, но повечето гърци се страхуват за себе си. 
						„Ципрас залага на гнева на гръцкия народ, който заяви, че му е дошло до гуша от ПАСОК и „Нова демокрация“ и не желае повече строги икономии или съкращения на заплатите, но това не е много стабилна основа, на която може да се стъпи“, посочи за SETimes Антонис Клапсис, който оглавява научните изследвания в Института за демокрация „Канстантинос Караманлис“. 
						В доклад на Националната банка на Гърция се казва, че излизането от еврозоната ще доведе до намаляване на годишния доход на глава от населението от 19 400 евро на 8 700 евро, БВП ще се понижи с 22 %, безработицата ще достигне 34 %, инфлацията 32 %, а лихвените проценти 37 %. 
						Георгиос Цогопулос, научен сътрудник в атинската Гръцка фондация за европейска и външна политика, посочва, че аргументите и на двете страни са несериозни. „Независимо от изборните резултати нашите икономически проблеми не могат да бъдат овладени“, заяви той за SETimes. 
					
				
			
					 
					
 
 

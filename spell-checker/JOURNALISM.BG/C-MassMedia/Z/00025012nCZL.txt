Балканските лидери посрещат 2008 г.
					02/01/2008
					 
						ПРИЩИНА, Косово, Сърбия -- Косовският президент Фатмир Сейдиу заяви в своето новогодишно обръщение в понеделник (31 декември), че "мечтата и решимостта ще се сбъднат през 2008 г." и добави, че "тя ще влезе в историята като великата година на независимостта". За разлика от него сръбският президент Борис Тадич заяви в навечерието на Нова година, че неговите два главни приоритета за 2008 г. ще бъдат запазването на териториалната цялост на страната и постигането на напредък по пътя към ЕС.
						Други балкански лидери също произнесоха своите традиционни новогодишни обръщения. Гръцкият президент Каролос Папуляс призова за нова нагласа към околната среда след опустошителните пожари миналото лято. Кипърският президент Тасос Пападопулос призова за функционално и устойчиво решение, свързано с обединението. Македонският премиер Никола Груевски призова обществото да прояви самочувствие и уважение. Черногорският президент Филип Вуянович заяви, че 2008 г. трябва да бъде посветена на подобряване качеството на живота, докато хърватският президент Стипе Месич призова към усилия за укрепване на икономиката. 
						Румънският президент Траян Бъсеску отправи пожелания към румънците, живеещи в чужбина. Турският президент Абдула Гюл заяви, че очаква през 2008 г. да бъдат постигнати конкретни резултати в борбата срещу тероризма. Членът на Председателството на Босна и Херцеговина Харис Силайджич предсказа, че 2008 г. ще донесе по-голям просперитет, докато албанският президент Бамир Топи заяви, че тя ще донесе на страната интеграция в НАТО. Българският президент Георги Първанов оцени високо първата година от присъединяването на неговата страна към семейството на ЕС. (КИК, РТК, Косовалайв, Индипендънт, РТС, АНА-МПА, РТЧГ, Медиафакс, РТРС, Агенция София нюз - 01/01/08; ХИНА, Javno.com - 30/12/07; Танюг, Б92 - 20/12/07)

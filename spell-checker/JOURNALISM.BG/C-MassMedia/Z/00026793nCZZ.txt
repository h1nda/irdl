Наука и технологии: Румънските училища ще получат безплатни компютри
					16/06/2008
					Румънските ученици и преподаватели ще получат безплатни лаптопи. Още в новините: гръцки археолози откриха нови находки от елинистичния период; в Бистрица, Румъния, започна международен конгрес, посветен на аутизма.
					 
						
[Гети Имиджис]
						
						Румънските деветокласници и учителите в средните училища ще получат безплатни лаптопи за учебната 2008-2009 година. Средствата за закупуването им ще бъдат осигурени от министерството на образованието. Очаква се от проекта тази година да се възползват около 300 000 ученици и преподаватели.
						*** 
						Археолози намериха четири златни венеца, златни обеци и други находки от елинистичния период в един от 700-те гроба, открити по време на строителни работи за изграждането на подлез в квартал Синтривани в Солун. Намерените от археолозите венци са красели останките на жена. По-рано се смяташе, че районът е бил гробище за бедните.
						 *** 
						Международен конгрес, посветен на аутизма, завърши в събота (14 юни) в Бистрица, Румъния. Участваха 250 специалисти от Канада, Германия, Холандия, Швеция, Великобритания, Франция и Румъния. Участниците обсъдиха нови лечения и лекарства срещу аутизъм.
						 *** 
						Хидробиологическият институт в Охрид и германският Институт по геология и минералогия в Кьолн установиха, че Охридското езеро е на близо 3 млн. години. Вероятно по-нататъшните изследвания ще обяснят високата степен на ендемизъм, която понастоящем учените отдават на неговата възраст и изолирано местоположение.
						*** 
						
						Хърватският доставчик на оборудване “Ериксон Никола Тесла” (ЕНТ) съобщи във вторник (10 юни), че дружеството е получило договор с телекомуникационния оператор на Федерация Босна и Херцеговина (ФБиХ) “БиХ Телеком” за доставката на услуги за определяне на местоположението на обекти. Съгласно сделката, която е на стойност 760 000 евро, експерти от ЕНТ ще предоставят интеграционни услуги за мобилната позиционираща система 9.0 на “БиХ Телеком”.
						
						(Различни източници - 09/06/08 - 16/06/08)

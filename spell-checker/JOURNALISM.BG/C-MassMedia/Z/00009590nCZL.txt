Реформи в македонската армия: стъпка напред към НАТО
23/01/2004
Министерството на отбраната на Македония възнамерява да приеме общ план за стратегическа отбрана, да се отърве от 61 танка Т-55 и да замени самолетите СУ-25 с транспортни самолети и хеликоптери преди срещата на НАТО в Истанбул.
От Мария Лазарова за Southeast European Times от Скопие - 23/01/04
 
 
Министерството на отбраната обяви плановете си да проведе реформи в македонската армия (МА), които да приключат преди срещата на НАТО на високо равнище през юни в Истанбул. Целта на правителството е на срещата да бъде подчертан напредъкът на реформите в отбраната, и да се потвърди политиката на "отворени врати".
Според говорителя на министерството Мариян Гюровски планът от 11 точки включва общ план за стратегическа отбрана, модернизация на оборудването и въоръженията, демонтаж на остарялата техника, приемане на закон за управление на кризи, реализиране на план за адекватно и справедливо представителство на етническите общности, превръщане на МА в професионална армия, както и осъществяване на интегрираната стратегия за безопасност на границите.
Планът изисква увеличение от 14 % на бюджетните средства, заделени за модернизация на отбраната тази година. Общо 14 млн. евро ще бъдат похарчени за модернизацията на МА през 2004 г.; а 22 млн. евро ще бъдат заделени за тази цел през 2005 г. Модернизацията ще погълне 30 % от бюджета за 2006 г. Проектът ще стартира с модернизиране на два хеликоптера МИ-17 и два хеликоптера МИ-24.
"Министерството на отбраната вече започна да демонтира старите и скъпи за поддръжка танкове Т-55, които България подари на Македония преди няколко години", каза Гюровски. Министерството планира също да замени самолетите СУ-25 с транспортен самолет и хеликоптери.
Според говорителя президентът Борис Трайковски и македонското правителство са променили мнението си относно проектозакона за управление на кризи, който се очаква да бъде приет през март. След успешното реализиране през миналата година на план за действие за справедливо представителство на малцинствата усилията в тази насока ще продължат със същите темпове и през настоящата година.
Реформата предвижда 1 200 офицери и професионални войници от МА да бъдат прехвърлени към нови гранични полицейски сили. През май армията ще прехвърли на полицията отговорността за сигурността на границата с Гърция, а тази за българската граница ще бъде прехвърлена до края на годината.
Посланикът на НАТО в Македония Николас Бигман каза, че пактът очаква сериозни резултати през следващите пет или шест месеца. "Македония може би е на път да направи нещо забележително, което да включва и преразглеждане на стратегическата отбрана. Ако този план се приеме, НАТО смята, че той ще бъде изпълнен енергично, дори бих казал решително, и така ще станем свидетели на нещо забележително", каза Бигман.

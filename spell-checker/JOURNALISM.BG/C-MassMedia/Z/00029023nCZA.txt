В Хърватия няма да се пазарува в неделя
					19/01/2009
					Религиозните власти приветстваха мерките за ограничаване на бизнеса в неделя, но търговците на дребно предупреждават, че стотици работни места може да бъдат закрити.
					От Наташа Радич за Southeast European Times от Загреб - 19/01/09
 
					 
						
Както търговците, така и потребителите са недоволни от решението за забрана на пазаруването в неделя. [Желяна Грубишич]
						Според нова наредба, която влезе в сила този месец, магазините на хърватските търговци трябва да остават затворени в неделя. Тази мярка беше взета след оплаквания от страна на католическата църква, която предупреди, че консуматорската култура превзема живота на хората и подкопава религията. Вместо да отидат на литургия, предупреждава църквата, хърватските семейства се отправят към мола. 
						Неделята наистина се беше превърна в популярен ден за пазаруване. Моловете работеха до късно, за да посрещнат тълпите. На всичко това вече е сложен край до летния сезон, когато правителството ще облекчи прилагането на правилото. 
						Според съобщения в медиите до момента не се забелязва съществено увеличение на посещаемостта в църквите. Въпреки това наредбата вече оказва влияние върху икономиката. Търговците се опитват да компенсират пропуснатите приходи и са възможни масови съкращения. 
						Веднага след влизането в сила на новата наредба търговската верига “Гетро” освободи 200 служители. Междувременно търговецът на детски играчки “Магма” съобщи, че ще съкрати повече от 150 души. 
						Тези числа може да нараснат значително. "При съкращаване на само 3 % от персонала в търговската мрежа 10 000 души в Хърватия ще загубят работните си места," е казал говорителят за страната на италианската верига от молове “Емезете”. Представители на отрасъла изчисляват, че оборотите в неделя съставляват около една пета от общите им приходи. Дори ако правителството възнамерява да продължи забраната, изтъкват бизнес асоциациите, тя трябва да бъде отложена поне за момента с оглед на настоящата финансова криза в света. Аргументът не беше достатъчен, за да повлияе на защитниците на новата наредба. 
						Като резултат пазаруващите в неделя вече са ограничени до закупуването на основни бакалски стоки от щандовете за храни или посещаването на бензиностанции и малки магазини, разположени в близост до автогари или жп гари. 
						Националната телевизия ХТВ излъчва оплаквания от недоволни потребители, които казват, че трябва да карат с километри, за да си купят хляб. Вестниците вече разпространяват пакетчета кафе със своите неделни издания, надявайки се да привлекат повече читатели.

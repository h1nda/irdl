Черноморските държави поеха ангажимент за по-тясно сътрудничество
					26/06/2007
					Засилването на сътрудничеството в областта на търговията и енергетиката и подобряването на транспортните връзки бяха сред приоритетните въпроси, които обсъдиха лидерите на 12-те страни от Организацията за черноморско икономическо сътрудничество на среща на върха в Истанбул.
					(Заман, Найн о'клок, ФТ, Дойче Веле, Итар-Тасс, РИА Новости - 26/06/07; AФП, AП, Ройтерс, ДПА, РСЕ/РС, Гласът на Америка, РИА Новости, Агенция София Нюз, Бета - 25/06/07)
 
					 
						
Лидерите на 12-те страни от Черноморския регион се събраха в Истанбул в понеделник (25 юни). [Гети Имиджис]
						Лидерите на 12-те страни от Организацията за черноморско икономическо сътрудничество (ОЧИС) се срещнаха в Истанбул в понеделник (25 юни), за да отбележат 15-ата годишнина на организацията на еднодневна среща на върха, домакин на която бе турският президент Ахмет Недждет Сезер. 
						Засилването на сътрудничеството в областта на търговията и енергетиката в региона на ОЧИС бе основната тема на срещата, която се проведе при строги мерки за сигурност в двореца от отоманската епоха "Чираган" в най-големия турски град. 
						След преговорите лидерите излязоха с декларация, в която изразиха решимостта си да засилят ролята на организацията "като активен и надежден партньор в регионалните и международните дела" и да посрещнат бъдещите предизвикателства. 
						Те обещаха също "да задълбочат сътрудничеството в областта на енергетиката ... и да си сътрудничат с ЕС и други международни партньори за осигуряване на справедлив достъп на взаимна основа до енергийните ресурси и пазари за всички заинтересовани страни". Те се договориха да засилят сътрудничеството по проект за построяване на крайбрежен път от 7500 км, свързващ всичките 12 страни членки. 
						Освен това лидерите посочиха за свой приоритет премахването на правните пречки пред търговията. Специална среща по въпроса ще се проведе през септември. 
						Основана през 1992 г. след рухването на Съветския съюз, ОЧИР включва държавите по Черноморското крайбрежие България, Грузия, Румъния, Русия, Турция и Украйна, както и съседните държави Албания, Армения, Азербайджан, Гърция, Молдова и Сърбия. 
						С обща територия от близо 20 млн. кв. км и с население от около 350 млн. души регионът на ОЧИР е вторият по големина източник на нефт и природен газ след Персийския залив. Той е и основен транзитен коридор за доставка на нефт и газ от Централна Азия и Каспийския регион до Европа. 
						С изключение на Армения, която изпрати на срещата външния си министър, всички останали страни членки бяха представени от президентите или премиерите си. 
						В изказването си на срещата руският президент Владимир Путин подчерта големия потенциал на региона като маршрут за транспортиране на нефт и газ до европейските пазари. 
						"Енергийните доставки стават все по-важен фактор за прогреса," каза той. "Ние сме готови да решим с нашите регионални партньори основните задачи, които засягат не само икономическия климат в региона, но и европейската и световната икономика."| 
						Балканите и Черно море "винаги са били от особен интерес за нас", каза по-късно Путин пред репортери. "И е съвсем естествено възраждаща се Русия да се върне тук." 
						Докато руският лидер се противопостави на "добавянето на нови структури" към ОЧИР, румънският президент Траян Бъсеску призова за повече сътрудничество с ЕС и други регионални инициативи. 
						Българският президент Георги Първанов каза, че 27-членният блок трябва да инвестира в развитието на съвременна транспортна, енергийна и комуникационна инфраструктура в Черноморския регион чрез осигуряване на средства по регионални програми за развитие. 
						Заключителната декларация на срещата на върха даде на Европейската комисия статут на наблюдател. 
						Като признава, че политическите проблеми между отделните държави членки възпрепятстват икономическото сътрудничество, документът призовава за мирното им уреждане. 
						Армения и Азербайджан все още не са решили отдавнашния си спор за територията Нагорни Карабах, а Русия и Грузия спорят за регионите Южна Осетия и Абхазия. Противоположните гледни точки на Сърбия и Албания относно бъдещето на Косово също бяха изтъкнати на срещата в Истанбул. 
						"Политическите конфликти са важна пречка за икономическото сътрудничество и развитие," каза турският премиер Реджеп Тайип Ердоган на обеда, който той даде в понеделник. "Трябва да положим усилия сами да намерим решение на политическите проблеми в региона."

Турция приема необходимите реформи
04/07/2003
В обръщение към парламента преди гласуването на шестия пакет от реформи турският министър на правосъдието Чемил Чичек заяви, че целта е да се укрепят демократическите стандарти в страната и да се разширят основните човешки права и свободи с оглед хармонизацията с ЕС.
От Фатих Баран за Southeast European Times от Истанбул -- 04/07/03
 
 
Партията на справедливостта и развитието (АКП) предприе ход за укрепване кандидатурата на Турция за членство в ЕС, като прокара в парламента шестия пакет от реформи. В него са предвидени поправки на 9 закона, целящи приближаване на турските стандарти по човешките права и свободи до тези на ЕС.
Парламентът одобри шестия пакет въпреки съпротивата на военните по отношение на някои от предложенията. В пакета правителството премахва член 8 в закона за борбата с тероризма, считан за препятствие пред процеса на демократизация в Турция. Пакетът от реформи също отменя забраната да се дават кюрдски имена на децата и да се излъчват програми на кюрдски език по радиото и телевизията. Той смекчава цензурата върху такива аудио и видео продукти, като песните и филмите.
В обръщение към парламента преди вота министърът на правосъдието Чемил Чичек заяви, че правителството се стреми да осигури декември 2004 г. за начална дата за преговорите за пълноправно членство в ЕС. Това е датата, когато ЕС ще реши дали Турция е готова да започне преговорите за присъединяване.
Въпреки че правителството е решено да проведе всички необходими реформи, седмият пакет може да се превърне в най-трудното досега препятствие. Изготвено от генералния секретариат по въпросите на ЕС, то съдържа мерки, насочени към ограничаване влиянието на военните. Силната роля на въоръжените сили в политическия и социалния живот на страната е подложена на критика от страна на ЕС, който настоява статутът на военните да бъде приведен в съответствие със стандартите на Съюза.
Това включва преустройство на мощния Съвет за национална сигурност чрез назначаване в него на повече цивилни, включително, по възможност, и на поста генерален секретар. Правителството също така планира да направи военния бюджет прозрачен и предмет на парламентарен контрол и одобрение.
По-късно ще бъде връчен за одобрение в кабинета проект за нова Национална програма на Турция. Програмата предвижда по-нататъшни политически реформи до края на 2004, насочени към укрепване на човешките права чрез премахване на изтезанията и подобряване на условията в затворите, засилване на неправителствените организации, продължаване на процеса на реформи в съдебната система и разширяване на свободата на религиите.
Външният министър Абдуллах Гюл определи програмата като "пътна карта" за Турция в политиката й на реформи. Той добави, че тези реформи са необходими не само за членството в ЕС, но и за благоденствието на турския народ.

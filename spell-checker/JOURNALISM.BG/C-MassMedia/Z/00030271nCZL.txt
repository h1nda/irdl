Управляващата коалиция в Сърбия отхвърли предложения временен кабинет
					15/05/2009
					 
						БЕЛГРАД, Сърбия -- Основните членове на управляващата коалиция, Демократическата партия (ДП) и Сръбската социалистическа партия (ССП), както и опозиционната Сръбска демократическа партия (СДП), отхвърлиха в четвъртък (14 май) възможността за сформиране на временно правителство заедно със Сръбската прогресивна партия (СПП) до датата на предсрочните избори по-късно тази година. Лидерът на СПП Томислав Николич каза в четвъртък, че ще търси съюзници, за да предизвика предсрочни избори, и предложи дотогава да има временно правителство. По време на митинг в Ниш Николич призова за управление, което да бъде строго към престъпността и корупцията и да гарантира децентрализация и по-добър жизнен стандарт. Както ДП, така и ССП настояват, че управляващата коалиция е стабилна, и отхвърлиха предложението на СПП като абсурдно. СДП на Воислав Кощуница обяви, че макар и като цяло да подкрепя идеята за предсрочни избори, се противопоставя на каквото и да било временно правителство. (Данас - 15/05/09; Танюг, РТС, Б92, Бета - 14/05/09)

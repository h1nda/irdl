Кандидат-премиерът на Република Сръбска започва консултации за нов кабинет. 
					18/01/2005
					 
						БАНЯ ЛУКА, Босна и Херцеговина (БиХ) -- Кандидат-премиерът на Република Сръбска (РС) Перо Букейлович започна консултации за формиране на нов кабинет на автономната област. Той се срещна в понеделник (17 януари) с лидерите на Сръбската демократическа партия (СДП), която го бе номинирала за поста. След това СДП излезе с изявление, в което се казва, че партията изцяло подкрепя правителствената концепция, лансирана от Букейлович и включваща и намерение да се засили сътрудничеството с Трибунала на ООН за военни престъпления. Букейлович бе предложен за поста премиер по-рано този месец след като целият кабинет подаде оставка в резултат от международни санкции. 
						Също в понеделник министърът на отбраната на БиХ Никола Радованович каза, че 49 експерти по боеприпасите от босненската армия се подготвят за разполагане в Ирак. През април 36 от тях бяха подбрани, за да окажат съдействие за унищожаване под американско командване на складове за боеприпаси в тази страна. (Независне новине, Дневни аваз - 18/01/05; РТРС, AФП, ПБС БиХ - 17/01/05)

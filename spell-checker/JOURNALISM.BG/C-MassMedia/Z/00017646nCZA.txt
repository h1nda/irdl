Филм за войната в Босна печели голямата награда на Берлинския филмов фестивал
					20/02/2006
					"Гърбавица", филм, който разказва за босненски мюсюлманки, изнасилени от сърби по време на войната в Босна и Херцеговина, спечели голямата награда "Златната мечка" на Берлинския филмов фестивал. 
					(Индипендънт, Айриш Таймс - 20/02/06; РСЕ/РС, ФЕНА - 19/02/20; AП, Ройтерс, АФП, БиБиСи, ДПА - 18/02/06; Официален уеб сайт на Берлинския филмов фестивал; Уикипедия)
 
					 
						
Режисьорката Ясмила Збанич получава наградата си на галавечерта на наградите "Златната мечка" на 56-ия Берлински международен филмов фестивал в събота (18 февруари). Филмът й "Гърбавица" спечели наградата "Златната мечка" за най-добър филм. [АФП]
						"Гърбавица", първият игрален филм на босненската режисьорка Ясмила Збанич, спечели наградата "Златната мечка" на 56-ия Берлински международен филмов фестивал в събота (18 февруари). 
						"Гърбавица" е нискобюджетен филм, който разглежда последиците от масовите изнасилвания, станали по време на конфликта от 1992-1995 г. в Босна и Херцеговина (БиХ). Смята се, че най-малко 20000 босненски мюсюлманки са били изнасилени от сърби по време на жестокостите. 
						Есма, чиято роля се играе от родената в Белград Миряна Каранович, е самотна майка, която живее е Сараево с 12-годишната си дъщеря. Сара, в чиято роля е Луна Миянович, вярва, че баща й е загинал като герой, защитавайки столицата на БиХ. 
						Но когато училището предлага да заведе на безплатна екскурзия учениците, които могат да представят удостоверение, че са деца на герои от войната, момичето научава истината. Есма не може да получи необходимия документ и накрая признава, че Сара е дъщеря на сръбски войник, който я е изнасилил, докато тя е била в лагер за военнопленници. 
						"Искам да използвам възможността да напомня на всички нас, че войната в БиХ бе преди повече от 13 години, а военнопрестъпниците [бившият босненски сръбски лидер и военният му командир] Радован Караджич и Ратко Младич все още живеят на свобода в Европа," каза Збанич при получаването на наградата. "Те [все още] не са заловени за това, че са организирали изнасилването на 20000 жени в Босна, избиването на 100000 души и изселването на един милион от домовете им." 
						31-годишната Збанич, която е написала и сценария, получи наградата и на икуменическото жури, както и наградата за принос към защитата на мира и човешките ценности. Това е първият филм, който се занимава с този аспект на последиците от балканските конфликти през 1992 г. 
						"Тази млада режисьорка влезе в ролята на политик и публично показа и каза това, което много политици не се осмеляват да кажат," каза в неделя пред "Ройтерс" Бакира Хашечич, председател на Асоциацията на жените, жертви на войната, която също е била изнасилена по време на войната. "Ние сме напълно изоставени. Срамно е, че след толкова години и след безкрайните ни показания за зверствата, които ни се случиха, все още няма закон, който да да сложи край на страданията ни. Войната за нас не е свършила." 
						На Берлинския филмов фестивал, който може да се сравни по значение с фестивалите в Кан и Венеция, бяха представени общо 360 филма от 56 страни. "Гърбавица" се пребори с 18 филма за най-голямата награда. 
						Предишните творби на Збанич включват документалните филми "Автобиография", "По-късно, по-късно" и "Нощ е, осветяваме". 
						От края на войната досега БиХ е продуцирала осем игрални филма, шест от тях на режисьори дебютанти, които са показвани на международни фестивали. Друг режисьор от БиХ, Данис Танович, е спечелил общо 42 награди за антивоенния си филм "Ничия земя", включително "Оскар" за най-добър чуждестранен филм през 2002 г., както и "Златен глобус" от филмовия фестивал във Венеция през 2002 г. и "Златна палма" от фестивала в Кан през 2001 г.

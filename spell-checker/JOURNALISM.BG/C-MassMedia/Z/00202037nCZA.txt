Медицинските работници в Черна гора настояват за увеличение на заплатите
					09/11/2011
					Медицинските работници в Черна гора са готови на по-радикален протест, ако правителството не приеме исканията им за по-високи заплати.
					От Дражен Ремикович за Southeast European Times от Подгорица -- 09/11/11
 
					 
						
Медицинските сестри в Черна гора печелят по около 270 евро на месец. [Ройтерс]
						Във вторник (8 ноември) стачките в Черна гора навлязоха във втората си седмица, тъй като продължава кризата в преговорите между медицинските работници в страната и правителството. Работещите искат 20% увеличение на заплатите си, а от Подгорица казват, че пари няма. 
						Работниците заявиха, че ще увеличат броя на митингите и ще излязат по улиците пред сградата на кабинета, ако въпросът не бъде решен през следващите две седмици. 
						Според Владимир Павичевич, председател на секцията на медицинските работници към профсъюзите в Черна гора, около 5 000 работещи в здравния сектор стачкуват в момента. 
						"Ако през следващите 15 дни не постигнем споразумение и заплатите ни не се увеличат, ще има много бели престилки пред правителството", каза Павичевич за SETimes. 
						Д-р Лиляна Каварич, председател на съюза на работниците в системата на здравеопазването в Черна гора, каза за SETimes, че всеки ден все повече от общо 8 000 медицински работници в страната се присъединяват към стачните действия. 
						"Само [работещите] в спешните отделения са на работа в момента и поддържаме работния процес на минимум", каза тя. 
						Средната месечна заплата на лекарите в Черна гора е 470 евро, докато средната заплата на медицинските сестри е 270 евро. Специалистите получават по около 560 евро на месец. 
						През 2009 г. заплатите им бяха намалени с 10 до 20% заради мерките за строги икономии. 
						Представители на правителството обаче казват, че исканията на медицинските работници са нереалистични. 
						"Приемането на исканията за увеличение на заплатите в който и да било сектор на държавната администрация би било в противоречие с политиката, която сме определили, и би означавало допълнителни заеми и държавни дългове", заяви за SETimes Мария Раденович, говорител на финансовото министерство. 
						Тя добави, че международните финансови институции - включително МВФ и Световната банка - както и местните власти, са предупредили, че харченето в държавния сектор е бреме за икономиката на страната. 
						"Натискът, който работниците оказват, и възможните по-радикални стачки ще усложнят допълнително ситуацията. Следователно сме отворени и готови да подновим преговорите и да намерим компромисно и за двете страни решение", отбеляза Раденович. 
						Хората в страната също са загрижени относно възможната продължителност на стачките. 
						Богдан Стийович, на 24 г., каза за SETimes, че е разочарован от действията на медиците и смята, че в страната има работещи, които са в по-лошо положение. 
						"Те стачкуват, а ние плащаме за стачките им. Какво би станало, ако сега трябва да отида на преглед и докторът просто не ме приеме? Не подкрепям стачката и смятам, че те трябва да търсят правата си с други методи, а не на гърба на гражданите", каза Стийович. 
						От друга страна, Неманя Павичевич, на 31 г., мениджър в частна фирма, каза, че стачката трябва да послужи като аларма за събуждане. 
						"Лекарите са гръбнакът на обществото и всички техни искания трябва да бъдат изпълнени. Те са просто хора като всички останали и трябва да хранят семействата си", каза Павичевич за SETimes.

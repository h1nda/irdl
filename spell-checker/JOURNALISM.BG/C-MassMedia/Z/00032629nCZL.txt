Сблъсъци белязаха първата годишнина от смъртта на гръцки младеж
					07/12/2009
					 
						АТИНА, Гърция -- Улични сблъсъци и арести белязаха в неделя (6 декември) първата годишнина от фаталния инцидент, при който полицай застреля младеж. Александрос Григоропоулос, на 15 г., бе застрелян на 6 декември 2008 г. в предградие на Атина. Неговата смърт предизвика големи размирици в цялата страна, които продължиха повече от месец. Една година по-късно хиляди демонстранти се събраха в Атина и Солун да отбележат годишнината от инцидента. Деканът на Атинския университет, Христос Китас, бе леко ранен по време на размирици в канцелариите на университета, докато група студенти се опитваше да окупира сградата. Полицията употреби сълзотворен газ, за да ги разпръсне. 
						Над 260 души бяха арестувани по време на безредиците в Атина, продължили до ранните часове на понеделник. Най-малко четирима демонстранти и 16 полицаи бяха откарани в болница с наранявания. Площад "Синтагма" се превърна в бойно поле, като младежи с качулки чупеха прозорци, обръщаха контейнери за смет и хвърляха запалителни бомби и камъни по полицаите. В Солун демонстрантите хвърляха запалителни бомби по полицията, подпалиха автомобили и изпочупиха прозорците на магазини. (Евронюз, Нюз Ин - 07/12/09; AП, Би Би Си, АФП, АНА-МПА, Си Ен Ен - 06/12/09)

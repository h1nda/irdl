Уволниха румънския външен министър заради обидни забележки
					24/01/2012
					Румънският външен министър Теодор Баконски беше на заседание с колегите си от ЕС в понеделник, когато бе уволнен.
					(Ройтерс, ДПА, Ем Ес Ен Би Си, Дойче Веле, Агерпрес, HotNews.ro, София ехо, РСЕ/РС, Гласът на Америка, Медиафакс - 23/01/12; Найн О'клок - 22/01/12)
 
					 
						
Баконски беше отстранен от поста си на външен министър за отправени груби изявления за протестиращите. [Ройтерс]
						Румънският министър-председател Емил Бок уволни в понеделник (23 януари) дипломат номер едно на страната заради обидните му забележки относно протестиращите срещу правителството. 
						"Взех решение да отзова външния министър Теодор Баконски и отправих предложение към румънския президент да го освободи от функциите му заради коментарите, които той направи", е заявил премиерът, цитиран от "Ройтерс", на извънредно парламентарно заседание. 
						След началото на продължаващите протести срещу мерките за строги икономии, наложени от кабинета, и планираните реформи в здравеопазването Баконски описа протестиращите в блог, публикуван на 15 януари, като "хора, затъпели от гледане на телевизия". 
						Макар че протестите през последните десет дена бяха като цяло мирни, имаше няколко спорадични изблици на насилие, когато полицията беше атакувана от демонстранти с тухли и "коктейли Молотов". Според "Ройтерс" Баконски е нарекъл тези хора "некадърни и бесни мизерници". 
						След като обяви решението си в парламента в понеделник, Бок се извини на румънците за неподходящите забележки на своя министър. 
						"Искрено съжалявам за грешките, допуснати от някои мои колеги по отношение на демонстрантите", е заявил той според германската агенция "Дойче Веле". 
						Йоан Олтян, генерален секретар на Либералдемократическата партия (ЛДП), основната партия от управляващата трипартийна коалиция, заяви за SETimes, че уволнението на Баконски едва ли ще успокои протестиращите по улиците. 
						"Единственото решение, което аз виждам за правителството, е да започне диалог с гражданското общество, с представители на протестиращите и с когото и да било, който има да каже нещо при тези обстоятелства", заяви той, добавяйки, че досега диалогът е бил "недостатъчен". 
						Баконски е бил на заседание на европейските външни министри в Брюксел. Според "София ехо
						" той е бил уведомен за уволнението си по телефона, като Бок е описал решението като политическо и нямащо нищо общо с работата му на министър. 
						В изявление за румънския канал "Реалитате" по-късно същия ден Баконски не е показал угризения за забележките си. 
						"Казвам, каквото мисля, и имам предвид това, което казвам", е заявил той, цитиран от ДПА. 
						Кристиан Къмпяну, шеф на външния отдел на вестник "Ромъния Либера", каза за SETimes, че въпреки че Баконски е направил неподходящи коментари за протестиращите, той не е трябвало да бъде уволняван. 
						"В състояние на вътрешна криза уволнението на министъра на външните работи не е начин да се справиш с нея. И не го правиш по телефона, особено когато външният министър е на важна европейска среща относно петролното ембарго срещу Иран", каза той. 
						"Подобно прибързано действие влияе и на имиджа на страната. Продължавам да смятам, че отстраняването на Баконски е просто жертвен ритуал", добави той. 
						Протестите започнаха на 12 януари като израз на подкрепа към родения в Палестина д-р Раед Арафат, който подаде оставка като зам.-секретар на министерството на здравеопазването по-рано този месец в знак на протест срещу плановете на правителството за реформи в здравеопазването. Те обаче бързо прераснаха в антиправителствени демонстрации с призиви за оставка на президента Траян Бъсеску и кабинета на Бок като първа стъпка към предсрочни избори. 
						В обръщение към депутатите по време на парламентарния дебат в понеделник Крин Антонеску, лидер на опозиционната Национално-либерална партия (НЛП), заяви ,че румънците са излезли по улиците заради недоволството си от сегашната политическа обстановка в страната. 
						"Поискахме този дебат, защото смятаме, че мнозинството от румънците са недоволни, че мнозинството от румънците се борят срещу политическата власт, защото скандиранията "Долу Бъсеску" означават, че те искат друг президент, защото "Долу правителството" означава, че те искат друго правителство, а "Предсрочни избори" означава, че те искат друг парламент", е заявил той, цитиран от румънската новинарска агенция "Агерпрес". 
						Според проучване на "Авангард", цитирано от Realitatea.net, две трети от хората в страната са подкрепили протестите. 
						Проучването също така е показало, че 27 % от анкетираните обвиняват Бъсеску за сегашната ситуация, докато 23 % обвиняват правителството, а 37 % смятат, че оставката на президента може да сложи край на протестите, съобщава вестникът. 
						Един от протестиращите, 45-годишният учител Андрей Маргарит, каза, че правителството трябва да разбере, че протестиращите имат основателни притеснения и не трябва да бъдат слагани под общ знаменател с хулиганите, отговорни за вандалските прояви в центъра на Букурещ. 
						"Може би уволнението на Баконски ще хвърли малко светлина върху нашите протести и хората и политиците може да се вслушат в нашите искания", каза той за SETimes. 
						
						Кореспондентът на SETimes Паул Чокою участва в написването на тази статия.

В Загреб се проведе министерски форум
					12/11/2008
					"Нито една страна не трябва да бъде оазис за престъпниците", бе заключението на двудневната неформална среща на министрите на правосъдието и вътрешните работи на страни-членки на ЕС и на Западните Балкани. 
					От Иво Шчепанович за Southeast European Times в Сплит -- 12/11/08
 
					 
						
Хърватският министър на правосъдието Иван Симонович (вляво), заедно със своя френски колега Рашида Дати (вдясно) и с френския министър на вътрешните работи Мишел Алиот-Мари участват в двудневна среща на министрите от Югоизточна Европа и ЕС в Загреб. [Гети Имиджис] 
						Министри от Албания, Босна и Херцеговина, Хърватия, Косово, Македония, Черна гора, Сърбия, Австрия, Чешката република, Франция, Полша и Швеция се срещнаха в Загреб, Хърватия миналата седмица на двудневен форум, за да обсъдят сътрудничеството в борбата срещу организираната престъпност, корупцията и незаконния трафик на оръжия и хора. Представители на ЕС, Европейската комисия и агенции на ЕС като Европол и Фронтекс, взеха участие в събитието. 
						В частта от срещата, посветена на съдебни въпроси, бе обсъдена корупцията, финансовите разследвания и конфискуването на собственост, придобита чрез престъпна дейност. "Това трябва да бъде приоритет на страните от Югоизточна Европа (ЮИЕ)", заяви наскоро назначеният хърватски министър на правосъдието Иван Симонович. Той също подчерта, че Хърватия е готова да започне засилена борба срещу престъпността. 
						"Следващата година ще бъде от ключово значение за решимостта на Хърватия да наложи рестриктивни закони срещу онези, кито придобиват собственост чрез престъпна дейност. Страните от ЮИЕ трябва да създадат система, която успешно да се справи с организираната престъпност от всякакъв вид", предложи Симонович. 
						Френският вътрешен министър Мишел Алиот-Мари призова за безкомпромисна борба срещу незаконния трафик на оръжия. 
						"Трябва да работим върху база данни за трафиканти на оръжие. Трафикът на хора е друг приоритет на ЕС, както и създаването на информационна мрежа във войната срещу престъпността", заяви Алиот-Мари при откриването на форума в Загреб. 
						"Необходимо е по-ефективно регионално сътрудничество в борбата срещу организираната престъпност", заяви хърватският премиер Иво Санадер. "Необходими са решителни реформи за създаване на сигурни и безопасни ежедневни условия за обикновените граждани, докато се борим срещу престъпната дейност. Налагането на нови закони и адаптирането им към европейското законодателство няма да бъде достатъчно, ако не ги прилагаме според европейските стандарти", заяви Санадер. 
						"Министерствата на вътрешните работи трябва да си сътрудничат при обмена на информация. Следователно, нито една страна не трябва да укрива престъпници", добави сръбският вътрешен министър Ивица Дачич. 
						Хърватските власти оцениха усилията на Франция за организирането на събитието в хотел "Еспланейд" в Загреб. Официални представители на конференцията съобщиха, че следващата среща ще се проведе през 2009 г. по време на шведското председателство на ЕС. 
						Участниците във форума също обсъдиха имиграцията в ЕС, политиката на осигуряване на политическо убежище и интегрирания пограничен мениджмънт. 
						Двудневната среща завърши със споразумение за укрепване на цялостното сътрудничество между страните от ЮИЕ.

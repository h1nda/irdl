Пападемос и новото коалиционно правителство се заемат с решаването на кризата в Гърция
					11/11/2011
					Новият лидер трябва да опази от разпад фрагментираната политическа система и да убеди гърците, че ще са необходими още намаления на заплатите и данъчни увеличения, за да се спаси страната. 
					 От Анди Дабилис за Southeast European Times от Атина -- 11/11/11 
 
					 
						
Новият гръцки премиер Лукас Пападемос. [Ройтерс] 
						Новият гръцки премиер Лукас Пападемос положи клетва в петък (11 ноември) заедно с кабинета, съставен от останали на служба министри от ПАСОК, "Нова демокрация" (НД) и дясната партия ЛАОС. 
						Новото правителство, което бе съгласувано между бившия премиер Георгиос Папандреу и лидера на НД Антонис Самарас, ще остане на служба до изборите, насрочени ориентировъчно за февруари. 
						 Дотогава Пападемос ще трябва да съхрани единството на една крехка коалиция, като същевременно се опита да поддържа притока на жизнено важните спасителни заеми. Той ще трябва също да убеди закалените в протестите гърци да приемат новите мерки за строги икономии като цена за оставане в еврозоната и да предпази страната от фалит. 
						Начело в дневния ред на Пападемос, на 64 г., е прокарването на условията на втория спасителен пакет от 130 милиарда евро от тройката ЕС-МВФ-ЕЦБ през парламента. 
						Макар че новото споразумение означава още нови мерки за строги икономии за финансово изтощените граждани, то позволява на Гърция да отпише 50 % от дълга, който е акумулирала въпреки първия спасителен пакет от 109 млрд. евро. 
						Новото правителство даде възможност на лидерите на ЕС и еврозоната да си отдъхнат, след като те бяха заплашили да изгонят Гърция, ако не бъде постигната коалиция. 
						Президентът на Европейския съвет Херман ван Ромпой и председателят на Европейската комисия Жозе Мануел Барозу казаха, че Атина трябва да предприеме бързи стъпки по новото споразумение. 
						 "Важно за новото гръцко правителство е да отправи успокоително послание от всички партии до европейските си партньори, че е поело ангажимент да направи всичко необходимо за вкарването на дълга в релси по низходяща крива," посочиха те в общо изявление. 
						Германският канцлер Ангела Меркел каза, че правителството трябва да се научи да работи като екип въпреки разнородния си състав. 
						"Бихме желали Гърция да влезе в правия път възможно най-скоро и бихме искали усилията за реформа, за по-добра и по-ефективна и обединена Гърция да имат широка политическа подкрепа," каза тя. 
						Пападемос сега оглавява коалиция, но не и правителство на единството. От него отсъстват членове на по-малките групи в раздробения 300-местен парламент на Гърция - комунистите, радикално лявата СИРИЗА и независимите. 
						 Лидерът на комунистическата партия Алека Папарига каза, че основната цел на коалицията е "да смаже народното движение малко преди страната да фалира". 
						 Депутатът от ПАСОК Елена Панаритис каза, че Пападемос има "техническите познания", от които се нуждае страната. "Можем да оцелеем, ако оставим настрана партийната политика и се съсредоточим върху рационален план за Гърция," каза тя за SETimes. 
						Но докато за Пападемос казват, че е бил избран заради политическата си независимост и репутацията на умел технократ, е налице скептицизъм, че той е прекалено тясно свързан с институциите, които поискаха мерките за строги икономии срещу спасителните заеми. 
						"Той е първо банкер и после грък," каза Ставрос Каркалецис, председател на Гръцкия център за европейски и международни анализи, за SETimes. Пападемос "е пазител на системата и той ще продължи политиките на Папандреу, които са насочени срещу най-бедните гръцки граждани и обществото," добави той. 
						Пападемос каза, че е уверен, че може да запази Гърция стабилна, макар че и той като Папандреу ще се сблъска с решителна съпротива от профсъюзите, които вече са насрочили стачка за следващата седмица. 
						Пападемос признава трудностите. 
						"Страната е на важен кръстопът," каза той. "Аз не съм политик, но съм упражнявал икономическа политика в Гърция и Европа." 
						Георгиос Цогопулос, научен сътрудник в Гръцката фондация за европейска и външна политика в Атина, каза за SETimes, че Пападемос "е най-добрият избор точно сега, защото е много уважаван в Брюксел и в света." 
						Той каза, че Пападемос има още едно много важно качество: "Той ще помогне за намаляването на дефицита на доверие, който е един от най-големите проблеми за Гърция." 
						Той обаче каза, че новият лидер трябва да внимава да не загуби общественото доверие като Папандреу, когато призоваваше само за мерки за строги икономии, но не за реформи и конкурентоспособност. 
						 "Не меморандумът [с "тройката"] се провали, а политиките на предишното правителство," каза той.

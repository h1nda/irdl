Командващият на КФОР Бюлер обеща да защити „световните съкровища”
					08/12/2010
					Генерал Ерхард Бюлер разговаря с репортер на SETimes за прехвърлянето на повече отговорности на местната полиция. Втора част от интервюто в две части.
					От Линда Карадаку за Southeast European Times от Прищина – 08/12/10
 
					 
						
Командващият на КФОР Ерхард Бюлер заяви, че КФОР е поел ангажимент да опази културното наследство на Косово. [Лаура Хасани/SETimes]
						Оценявайки общата ситуация със сигурността като „спокойна и стабилна” въпреки някои „сериозни” инциденти в северната част, генерал Ерхард Бюлер заяви, че предстоящите предсрочни избори в Косово не представляват заплаха. Във втората част от ексклузивно интервю в две части на кореспондента на SETimes Линда Карадаку Бюлер говори за прехвърлянето на повече отговорности на местните сили. 
						
						SETimes: На какъв етап се намира процесът на прехвърляне на отговорностите от КФОР на местната полиция, по-специално във връзка със защитата на сръбските и неалбанските религиозни храмове и други обекти от културното наследство? 
						
						Генерал Ерхард Бюлер: На първо място, позволете ми да очертая визията, която ръководи нашите усилия. Тези изключително ценни съкровища на сръбското православие са световни съкровища. Това важи и за съкровищата с ислямски или друг произход. Всички те в определен момент ще се превърнат във важни места, привличащи туристи, учени и вярващи. Всички те ще се нуждаят от транспорт, места за настаняване и храна и така ще допринасят за доброто състояние на икономиката на Косово. 
						Осигуряването на сигурността на тези обекти и посрещането на хората, които ги посещават, ще създадат нови работни места и възможности. Посетител от Азия или друго далечно място може да реши да наеме гид, който да му покаже красивите планини, да посети музей или да отиде с автобус до Прищина на концерт. Всички в Косово имат интерес това да се превърне в реалност в още по-голяма степен, отколкото е в момента. Що се отнася до сигурността, на първо място районите в съседство с тези обекти са отговарни за тяхната сигурност. Всеки гражданин може да бъде горд, че живее в съседство с тези безценни богатства. 
						В момента продължаваме процеса на прехвърляне на отговорността за мерките за сигурност от КФОР на полицията. Решението кога да се прехвърли обект се взема на най-високото равнище в НАТО от Северноатлантическия съвет. Това става след много внимателна оценка на място. Във връзка с това КФОР вече прехвърли отговорността за охраната на някои обекти от религиозното и културното наследство, като например [сръбския] паметник „Газиместан” през март и [сръбския православен] манастир в Грачаница през август тази година. Те ще бъдат последвани и от други. 
						Това отразява доверието, което НАТО и държавите с контингент в КФОР имат в народа на Косово, който като цяло пази тези места като свое ценно имущество. Въпреки това КФОР е готов да подкрепи косовската полиция в усилията да гарантира сигурността на тези обекти. 
						
						SETimes: Ще намали ли КФОР броя на войниците си и, ако това е така, ще може ли да се справи с всички предизвикателства в областта на сигурността? 
						
						Бюлер: Да, в КФОР ще се проведе процес на адаптиране на числеността на частите съгласно решенията на Атлантическия съвет на НАТО. Това е добре, защото предава посланието, че сме свършили добра работа! Новата структура ще бъде завършена около пролетта на 2011 г. Този процес предполага допълнително намаляване на броя на нашите войници в Косово до около 5 000. Същевременно значително ще повишим мобилността, въздушната мобилност, гъвкавостта и готовността на контингентите на КФОР. Ще се извърши и преразпределение на военните части с оглед на намаляване на броя на базите. 
						
						SETimes: Кои са другите ключови предизвикателства пред КФОР в момента? Какви действия се предприемат? 
						
						Бюлер: Друга трудна задача, по която КФОР работи в момента, е обучението и наставничеството на косовските сили за сигурност. Подкрепяме КСС, за да може тези части да достигнат своя краен оперативен капацитет в дългосрочен план. Това вероятно ще стане през 2012 г. или най-късно през 2014 г. Във връзка с това КСС се ползват с все по-добра репутация и нарастващо доверие сред народа на Косово заради своите действия по места, като например осигуряването на подкрепа на завърналите се бежанци. КСС непрекъснато подобряват своите възможности и в редица области имат експертни познания на много добро ниво, като например операциите по обезвреждане на мини, търсене и спасяване.

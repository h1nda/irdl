Македония удвоява усилията да стане член на НАТО на фона на съмнения
					15/02/2012
					Според македонската опозиция правителството изпраща смесени послания за евро-атлантическата интеграция, но властите и анализаторите твърдят, че страната следва определения курс.
					От Биляна Лаймановска за Southeast European Times от Скопие – 15/02/12
 
					 
						
Македонските военни от международната мисия в Афганистан се обучават под наблюдението на НАТО. [Ройтерс]
						Македония работи за постигането на своята стратегическа цел – членство в НАТО и ЕС – и започна дипломатическа офанзива, за да си извоюва членство в Алианса на предстоящата среща на високо равнище в Чикаго през май. 
						„Трябва да направим всичко, за да успеем, но и да сме наясно, че това може да не даде желаните резултати", заяви за SETimes бившият посланик Ристо Никовски. 
						Много анализатори смятат, че Македония вероятно няма да успее в Чикаго, като се има предвид съпротивата на Гърция, и следователно трябва да развива съществуващите си отношения. Разширяването на НАТО засега не е включено в дневния ред на срещата на върха. 
						„Македония има алтернативи, по които трябва да работи, и не е задължително те да включват Евразия“, заяви Никовски. 
						Според анализатора Йован Донев от Евро-балканския институт някои от вариантите са да се използват по-добре възможностите, които се предоставят от споразумението за стратегическо партньорство със САЩ, да се укрепи партньорството с Турция и други държави, но същевременно да се започнат разговори и с Израел. 
						„По-трудно е и може да струва повече, но трябва да опитаме. …Не сме женени за НАТО или ЕС. Много страни не са членки, но просперират и имат успехи“, каза Донев за SETimes. 
						Проучванията на общественото мнение показват трайна подкрепа от 90 % за членството в НАТО и ЕС, като периодично се регистрира спад в нивото на одобрение. 
						Според местната НПО „Македонски център за международно сътрудничество“ почти 40 % от анкетираните обаче посочват, че името Македония трябва да бъде запазено, дори ако това трябва да стане с цената на членството. 
						„Скептицизмът по отношение на ЕС и НАТО тук е много по-слаб, отколкото може да се допусне при условията и отношението на НАТО и ЕС. ...Готови сме да чакаме, да проявим търпимост“, каза Никовски. 
						Опозицията обаче отправи критики към правителството, че изпраща смесени послания към Брюксел, като същевременно твърди, че организира дипломатическа офанзива за Чикаго. 
						„Призоваваме премиера… да каже дали Македония има друга алтернатива, защото пътят без НАТО е много стръмен, много труден“, заяви заместник-председателят на Социалдемократическия съюз Гордан Георгиев. 
						Нано Ружин, който е представител на опозиционната Либералдемократическа партия, обвинява стратегията на правителството за влошаването на евро-атлантическите перспективи на Македония в дългосрочен план. 
						„Това оказва отрицателно влияние върху нас – средствата за реформи в армията намаляват, а дисциплината да се спазват демократичните стандарти се влошава“, каза Ружин за SETimes. 
						Според Ружин единственият реален коректив на подхода на правителството е албанският Демократичен съюз за интеграция (ДСИ), който е партньор в управляващата коалиция. 
						„Ако (управляващата) ВМРО-ДПМНЕ трябва да избира между името и НАТО, тя ясно посочва, че ще избере името. Ако ДСИ трябва да избира между НАТО и властта, вероятно ще избере удобството и икономическите ползи, които носи участието в правителството“, заяви той. 
						Бившият министър на външните работи Слободан Чашуле заяви за SETimes, че твърденията на опозицията са утопични. 
						„Македония е твърдо решена да работи за членството в НАТО, както никога преди и няма да се отклони от този курс. Ежедневните усилия за лобиране, които полагат нашите официални представители, са неопровержимо доказателство, че смятаме САЩ за свой стратегически партньор номер едно“, каза Чашуле. 
						„Не по-малко важно е, че Македония поддържа интензивно сътрудничество с Турция, най-големия съюзник на САЩ в региона, и ние участваме във военните мисии в Афганистан и в Ирак, както и в Босна преди това“, добави той. 
						Според албанските анализатори всеки друг вариант освен евро-атлантическата интеграция може да бъде опасен за многоетническата стабилност в Македония. 
						„Трябва да знаем, че НАТО и ЕС са единствените стълбове, които крепят нашето оцеляване. Без тях нямаме държава“, заяви за SETimes Мерсел Биляли, преподавател в Университета ФОН.

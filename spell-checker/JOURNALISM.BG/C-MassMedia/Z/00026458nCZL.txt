Албанската ДП иска да бъдат отворени отново старите дела за корупция
					16/05/2008
					 
						ТИРАНА, Албания -- В четвъртък (15 май) заместник-председателят на управляващата Демократическа партия (ДП) Еди Палока поиска от парламента да разреши на главния прокурор да отвори отново всички дела за корупция, свързани с държавни служители. "Имунитетът трябва да бъде свален като мярка срещу корупцията, но ние също така призоваваме и към отварянето на всички дела за корупция, намиращи се в прокуратурата", каза Палока. 
						Междувременно опозиционната Социалистическа партия (СП) бойкотира заседанието, на което мнозинството обсъди два законопроекта, свързани с икономиката. Социалистите заявиха, че ще продължат своя бойкот, докато министър-председателят Сали Бериша не докладва пред парламента за смъртоносните взривове на 15 март в складове за боеприпаси в Гердец, корупцията и имуществото на държавните служители. 
						Други новини -- От 1 юли правителството възнамерява да увеличи заплатите над нивата на инфлацията. "Ние ще удвоим заплатите за период от четири години; на 1 юли ще увеличим заплатите с много повече от процента на инфлацията в опит да подпомогнем потребителите", каза в четвъртък министърът на финансите Ридван Боде. (Коха Йоне - 16/05/08; Топ-Ченъл, Алсат - 15/05/08)

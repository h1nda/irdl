НАТО играе ключова роля за сигурността на Турция
					22/05/2012
					НАТО е най-важният гарант за сигурността на Турция, която е разположена в опасен и нестабилен регион.
					От Тюлин Далоглу за Southeast European Times от Анкара -- 22/05/12
 
					 
						
Лидери участват в разговори за Афганистан в Чикаго в понеделник (21 май) по време на срещата на върха на НАТО. [Reuters]
						Предвид все по-усложнената обстановка по отношение на сигурността по турските граници с Близкия изток, членството в НАТО остава от основна важност за интересите на страната в тази област. 
						В разговор със SETimes Али Ръза Алабоюн, председател на турската делегация в Парламентарната асамблея на НАТО, очерта географските предизивкателства пред Турция предвид нейната близост с многобройни конфликтни зони, включително Ирак, Иран и Сирия.
						"По тази причина НАТО в още по-голяма степен се превръща в институция за сигурност, която да налага мир в регионите и затова тя е важна за Турция", обясни той, като добави, че страната му е остров на мира и демокрацията в сърцето на един нестабилен регион. 
						Но диверсификацията на външната политика на Турция успоредно със забавянето на процесите по членството на страната в ЕС са създали у другите държави мнението, че Турция отклонява поглед от Запада. 
						Неотдавна например Атлантическият съвет извърши проучване за бъдещето на НАТО, като запита водещи учени и политици от Европа и Съединените щати: "Каква би била ориентацията на Турция, ако след пет години не е станала член на Европейския съюз?" 
						Двайсет и един от 59-има запитани са отговорили, че Турция би търсила "възстановяване на османската си мощ", а 12, че страната би била "по-тясно ориентирана към мюсюлманските си съседки." 
						"Няма изместване на оста на Турция", каза Алабоюн. "Страната просто определя външната си политика на базата на регионалните си нужди и интереси. И правейки това, отчита международните норми, човешките права, взаимната сигурност по границите [и] и съседските взаимоотношения; нищо от това не противоречи на ценностите, изразени от НАТО и ООН." 
						Хикмет Четин, бивш външен министър и старши граждански представител на НАТО в Афганистан, поставя под въпрос кой наистина очаква Турция да стане член на Европейския съюз през следващите пет години. 
						"Не е ясно какво ще се случи с ЕС, но е ясно какво ще стане с НАТО", каза той пред SETimes. "НАТО ще продължи да бъде една от най-важните институции в западния свят. Никой не бива да се надява Турция да остане извън това." 
						Четин смята, че дискусиите около приближаването на позициите на Турция към мюсюлманските ѝ съседки се базират на "повърхностен анализ". 
						"Турция изпитва трудности във връзка с Ирак, Сирия и Иран и другите [съседки] не са чак толкова важни", казва той. "Каквото и да се говори за [Турция и отношенията ѝ с мюсюлманския свят] реалностите не отговарят на тези анализи." 
						Ян Лесер, изпълнителен директор на Трансатлантическия център в Брюксел на Германския фонд "Маршал", каза за SETimes, че НАТО ще навлезе във фаза, при която все повече и повече непредвидени обстоятелства ще възникват в съседство с Турция в резултат от революционните действия в арабските страни -- като открои предизвикателствата в Сирия и Иран, страни, спеделящи граница с Турция. 
						"Не мисля, че някой поставя под въпрос това дали Турция ще продължи членството си в НАТО", каза той. "Макар обществената подкрепа за НАТО в Турция да е достигнала историческия си минимум, смятам, че като цяло мнението на хората е, че членството в НАТО е нещо положително. Това е последователен резултат." 
						Алабоюн е съгласен с това. "Ако се стигне до истински дебат за членството на Турция в НАТО, смятам, че обществената подкрепа ще бъде много, много висока", каза той. "На новото поколение му липсват знания за важността на НАТО за Турция или за това какви са турските позиции в организацията."
					
				
			
					 
					
 
 

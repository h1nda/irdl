Европейската комисия остро порица Румъния и България заради високите нива на корупция
					06/02/2008
					България и Румъния трябва да повишат усилията си за борба с корупцията на високо равнище, заключи Европейската комисия в два мониторингови доклада, публикувани в понеделник.
					От Валентина Поп и Паул Чокою за Southeast European Times от Букурещ -- 06/02/08
 
					 
						
За ЕС укрепването на съдебните системи на Румъния и България в въпрос на запазване на доверието за бъдещи разширявания. [Илюстрация: SETimes]
						Европейската комисия (ЕК) публикува в понеделник (4 феврари) междинни доклади за напредъка на България и Румъния, заключавайки, че нито една от тях не е показала достатъчен напредък в овладяването на корупцията. За ЕС постигането на резултати в съдебните системи на България и Румъния е въпрос на доверие при бъдещи разширявания. 
						В доклада се казва, че България е отбелязала известен напредък в областта на съдебната реформа. Но според гооврителя на ЕК Марк Грей е налице безпокойство от "липсата на напредък в борбата с корупцията на високо равнище и организираната престъпност". Той добави: "България трябва да покаже по-добри резултати в разследването, завеждането на дела и издаването на присъди по такива случаи". 
						Макар че Румъния бе също критикувана, че не е успяла да предприеме достатъчно силни мерки за борба с корупцията, ситуацията е по-различна. От една страна е налице специализиран следствен орган в рамите на прокуратурата, който - според доклада на ЕК - "продължава да постига добри резултати в разследването и завеждането на съдебни дела за корупция на високо равнище". 
						От друга страна, се казва в него, съдилищата още не са показали в същата степен професионализъм и ангажираност в борбата с корупцията. 
						"Констатациите на Европейската комисия не са изненадващи за нас," каза говорителката на българската мисия в ЕС Бетина Жотева. "Не сме очаквали междинният доклад на този етап да бъде положителен на 100 %." 
						"България е ангажирана на най-високо политическо равнище да следва стриктно всички изисквания," добави тя, изразявайки надежда, че окончателният годишен доклад, очакван през юли, ще бъде по-положителен. 
						Румънският главен прокурор Кодруца Кьовеши каза, че ЕК е откроила същите проблеми, с които се занимава и Върховната прокуратура. Имайки предвид 570-те вакантни поста за прокурори в страната, тя е казала, цитирана от "Медиафакс": "Когато встъпих в длъжност, казах, че това е основният проблем на Върховната прокуратура." 
						"Докладът показва точно на какъв етап е институцията [НАП], а именно, че тя не функционира," каза в свое изявление заместник-председателят на Националната агенция за прозрачност (НАП) Каталин Маковей. Той изрази още надежда, че НАП ще разполага с първите си служители през март. 
						Поради безпокойството, че България и Румъния не бяха достатъчно подготвени, когато се присъединиха към ЕС на 1 януари 2007 г. - особено що се отнася до корупцията и организираната престъпност - бе въведен следприсъединителен "механизъм за сътрудничество и проверка на напредъка" с цел да държи страните под строго наблюдение. 
						При неуспех да се постигнат набелязаните цели от механизма, свързани с икономиката, вътрешния пазар и съдебните реформи, може да бъде задействана т. нар. "предпазната клауза", по силата на която присъдите както по наказателни, така и по граждански дела, издавани в Румъния или България, няма да бъдат признавани в ЕС. 
						Ако не бъде постигнат по-нататъшен напредък преди следващите доклади през юли, ЕК може да препоръча задействане на клаузата за някоя от страните или и за двете.

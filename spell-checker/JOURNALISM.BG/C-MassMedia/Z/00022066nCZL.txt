Иракският вицепрезидент призова Турция да се въздържа от операции срещу ПКК в Северен Ирак
					28/03/2007
					 
						АНКАРА, Турция -- Иракският вицепрезидент Тарик ал Хашими посети Анкара във вторник (27 март) и призова Турция и Ирак да не нарушават своята обща граница. Освен това той предупреди Турция да не извършва евентуални атаки срещу кюрдски партизани сепаратисти в Северен Ирак, като подчерта, че вместо това двете съседни страни трябва да се обединят и да координират действията си за решаване на проблема. Ал Хашими обеща също, че неговата страна ще вземе мерки за предотвратяването на атаки от нейна територия срещу Турция от страна на членове на терористичната Кюрдска работническа партия. Ал Хашими се срещна с президента Ахмет Недждет Сезер, министър-председателя Реджеп Тайип Ердоган и външния министър Абдула Гюл. 
						Други новини -- Във вторник британският външен министър Маргарет Бекет прекъсна своята визита в Турция и се завърна в Лондон във връзка с възникналата несвързана с посещението й ситуация – задържането на 15 британски моряци и морски пехотинци в Иран. Според съобщенията преди отпътуването си тя е помолила Турция да използва влиянието си в региона и да помогне на Великобритания в преговорите й с Техеран. Тя е уверила турските официални лица в продължаващата подкрепа на Великобритания за стремежите на Турция за членство в ЕС. (Заман - 28/03/07; НТВ, АКИ, АП, Фокус - 27/03/07)

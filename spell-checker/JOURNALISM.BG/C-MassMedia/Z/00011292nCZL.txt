Владо Бучковски: Членството в НАТО е съществена цел на Македония
		28/06/2004
		Министърът на отбраната на Македония говори за напредъка на военната реформа, регионалното сътрудничество и подготовката за интеграцията в НАТО в това специално интервю за Southeast European Times.
		От Мария Лазарова за Southeast European Times от Скопие - 28/06/04
 
		 
			
Министърът на отбраната на Македония Владо Бучковски казва, че министерството на отбраната помага за укрепване на стабилността, сигурността и благоденствието на Македония. [AФП]
			Значителен прогрес е постигнат в реформирането на македонската армия (МА). Етническите албанци сега съставляват 8% от военнослужещите. Започна обучението на новата гранична полиция. Има планове за демонтиране на по-маловажните съоръжения; междувременно бе завършен проектът за развитие на регионалното сътрудничество, както и сътрудничеството между страните-членки на Адриатическата харта. В това специално интервю с кореспондента на Southeast European Times Мария Лазарова македонският министър на отбраната Владо Бучковски говори за работата, която предстои на въоръжените сили на страната.
			
Southeast European Times: Какво е положението с изпълнението на изискването от Рамковото споразумение за включване на малцинствата в македонската армия?
			
Владо Бучковски: Правителството прокарва нова философия в страната, като министерството на отбраната и македонската армия са водещи в тези усилия. Ако успеем, македонските граждани, независимо от етническия им произход, ще започнат да възприемат МА като гарант на сигурността и това ще бъде значителен успех в осъществяването на един от приоритетите на правителството: засилване на взаимното разбирателство и доверие между македонските граждани от всички етнически групи.
			Министерството на отбраната помага за укрепване на стабилността, сигурността и благоденствието в Македония и е поело ангажимента да изпълни изцяло Рамковото споразумение. Важна част от тези усилия е наемането на военен персонал от етническите общности в страната. Професионалните войници от етническата албанска общност сега съставляват 8% от МА при 1.5% през 2002 г. Това е значителен успех.
			Този процес продължава чрез курсовете за обучение и програмите за наемане. Целта е да се създаде армия от добре подготвени, високо професионални и предани войници, представляващи всички етнически групи в Македония.
			
SE Times: Какви са пречките пред увеличаването броя на представителите на малцинствата в армията? Какъв е планът за преодоляване на тези препятствия.
			
Бучковски: Министерството на отбраната изготви план за адекватно представителство на етническите общности в МА, който ще бъде изпълнен до 2013 г. До 2007 г. ще сме постигнали нормално съотношение на етническите групи във всички категории, с изключение на офицерския състав, който трябва да притежава четиригодишно образование. Ние сме постигнали голям напредък в представителството на етническите общности в МА и този напредък ще продължи.
			
SE Times: Какви са приоритетите в реформата на македонските въоръжени сили?
			
Бучковски: Като част от пътя към членство в НАТО Македония иска да проведе реформите, необходими за привеждане на цялостната армейска структура в съответствие с установените евро-атлантически стандарти. Всички политически формации и повечето граждани на страната подкрепят тази ориентация. Проучване на общественото мнение показа, че 72% от македонците са за членство в НАТО.
			Министерството на отбраната започна настоящата година с привеждане в действие на шестмесечна програма с приоритетни реформи. Сред главните пунктове са завършване на третата фаза на Стратегическия преглед на отбраната и неговото прерастване в програма за трансформация, която вече е одобрена от македонския парламент. Друг приоритет е рационализиране на армейското оборудване и увеличаване на бюджета за модернизация. Започна изпълнението на проект за демонтиране на техниката, която е остаряла и твърде скъпа за поддръжка. В рамките на Стратегическия преглед на отбраната бе въведена система за едногодишно планиране, програмиране и финансиране. Един от ключовите законодателни документи, водещи до концептуална промяна в системата за отбрана и сигурност, е законът за управление на кризите.
			Започна подготовката на членовете на наскоро установената гранична полиция. Министерството на вътрешните работи пое работата за подсигуряване на македонско-гръцката граница, като по този начин бе изпълнена стратегията за интегрирана гранична сигурност. Продължава професионализацията на МА. Планът за демонтаж на по-маловажните съоръжения - бараки, армейски домове, ресторанти, както и на несъществените дейности - скоро ще набере пълна скорост. В ход е подготовката на реформаторските проекти за военна болница и военна академия. Определен е планът за продължаване на регионалното сътрудничество, в това число сътрудничеството между страните от Адриатическата група.
			
SE Times: Какви действия предприемате специално за постигане на тези цели?
			
Бучковски: Главният щаб на армията е подготвен да приложи Стратегическия преглед на отбраната. Президентът Бранко Цървенковски ще одобри нова армейска формация и до 2007 г. ще бъдат създадени нови символи на армията. Отбранителните реформи са един от главните приоритети на правителството. Аз Ви уверявам, че ние сме се ангажирали с извършване на подготовката за членство в НАТО, защото това е в интерес на Македония и на страните от региона, както и на нашите партньори в НАТО. Нашата твърда решимост и вяра, че членството в НАТО е съществена цел на Македония, е движещата сили зад тези наши планове.
			
SE Times: Каква е ролята на Адриатическата харта в процеса на реформиране на македонските въоръжени сили?
			
Бучковски: Постигнат е значителен напредък в регионалната сигурност и отбранителното сътрудничество, особено между Македония, Албания и Хърватия като част от Адриатическата група. Аз вярвам, че регионът има капацитетът да поведе всички намиращи се тук страни към нова ера, в която ще доминират взаимното сътрудничество и разбирателство. Омагьосаният кръг, в който регионът се оказа, трябва да бъде мотивация за нас и нашите съседи. Македония подкрепя усилията на Босна и Херцеговина, Сърбия-Черна гора да се присъединят към програмата Партньорство за мир. Страните от Адриатическата група обявиха, че общо тяхно подразделение ще вземе участие в умиротворителна мисия в Афганистан и началниците на щабовете на армиите в трите страни вече готвят съвместни маневри. Всички тези дейности водят към създаването на регионална мини-система за сигурност, която ще засили южното командване на НАТО.
			
Постигнат е значителен напредък в регионалната сигурност, особено от Македония, Албания и Хърватия като част на Адриатическата група. [AФП]
			Македония стана лидер в усилията за стабилизиране на региона. Ние сме изправени пред предизвикателството да повторим успеха на балтийския модел. Сега сме насочили вниманието си върху Адриатическата група; в ход е усилено сътрудничество на армейско равнище и се планират нови съвместни военни учения. Интересен проект е оборудването на базата Криволак в централна Македония като регионален тренировъчен център. Друг вариант е да се установи регионална академия. Споразуменията за колективна сигурност могат да решат и други въпроси на регионалната сигурност.
			Ние често сме обсъждали факта, че желаем мини-системата за сигурност да бъде част от по-голямата система за сигурност на НАТО. Нашето разширено партньорство с НАТО, както и целите, които сме си поставили заедно с нашите партньори в Брюксел в рамките на Планът за членство, оказват влияние на стабилизацията на страната и региона, както и на материализацията на амбициите на Македония за пълноправно членство в Северноатлантическия договор.
			
SE Times: Какво очаква Македония от срещата на върха на НАТО в Истанбул?
			
Бучковски: Последната среща на Северноатлантическия съвет потвърди напредъка на отбранителните реформи в Македония и подготовката й за членство в НАТО. С одобряването на Стратегическия преглед на отбраната Македония направи важна стъпка към трансформацията на армията и прилагането на стандартите на НАТО. Ние очакваме, че политиката на отворени врати ще продължи и че постигнатият от нас прогрес ще бъде подчертан на срещата на високо равнище. Македония очаква покана до 2006 и пълноправно членство в НАТО до 2007 г.

Турски хуманитарни работници подават ръка за помощ на либийците
					01/04/2011
					Докато турските лидери преговарят за курса по отношение на либийската криза, частни благотворителни организации изглаждат пътя пред тях. Преследват ли обаче някои групи идеологически цели?
					От Александър Кристи-Милър за Southeast European Times от Истанбул – 01/04/01
 
					 
						
Турски благотворителни организации водят десетки ранени либийци в Истанбул за лечение. [Александър Кристи-Милър/SETimes]
						„Е, къде мога да науча турски?”, казва Джума, 22-годишен либиец, на усмихнатата медицинска сестра, която лекува раните му. 
						Той е един от 12-те либийци, бунтовници и демонстранти, които бяха преместени в Турция, за да се облекчи напрежението в пренаселената болница в Бенгази. 
						Огнестрелна рана във врата през първите дни на въстанието е прекъснала нервите към ръката му. „Казват, че може да отнеме година, докато се възстановя, така че ще трябва да науча езика”, обяснява той весело. 
						Техните отделения в болница „Авицена” в Истанбул са окичени с турски знамена, трикольора на либийските бунтовници и флага на ИХХ, турската ислямска благотворителна организация, която ги е довела в Турция. 
						„Много съм горд от направеното от ИХХ”, казва Меджди, друг пациент. „Изпитвам истинска солидарност към Турция.” 
						Благотворителната организация съобщи, че планира да премести още 70 ранени либийци в Истанбул, и започна хуманитарна кампания за облекчаване на тежката ситуация в Либия. 
						„Нашите екипи бяха първите международни неправителствени организации, които разпределяха помощи в Бенгази”, твърди Мурат Байрактар, координатор на помощта при извънредни ситуации в ИХХ. Благотворителната организация пристигна в града на 22 февруари, пет дни след началото на въстанието и четири дни преди пристигането на Червения кръст. 
						Бързото ангажиране на организацията стана на фона на опитите на турските лидери да поемат своите отговорности в НАТО, без да губят и сърцата и умовете на арабското общество. 
						Тази седмица Анкара обяви, че ще поеме управлението на летището в Бенгази, за да разпределя хуманитарна помощ, и вече изпрати медицинска помощ в града. Турция се позиционира и като потенциален посредник, поддържайки отворени каналите за връзка както с Кадафи, така и с бунтовниците. 
						„Случаят с Либия е особено труден за Турция, тъй като агресивна коалиция със Запада би довела до критики от арабското общество”, посочва Гьокхан Баджик, преподавател по международни отношения в Университета „Фатих” в Истанбул. „От друга страна, ако Турция запази мълчание, ще се сдобие с репутацията на страна, която инвестира, когато времената са добри, но не може да бъде видяна по време на криза.” 
						В този деликатен процес на балансиране частните благотворителни организации са още един израз на нарастващата културна и икономическа „мека сила” на Турция. Според Баджик те разширяват дейността си и се учат да работят в трудната и различна среда в Близкия изток. 
						„В сравнение с някои западни благотворителни организации Турция има своите предимства, особено предвид на това, че е мюсюлманска държава”, твърди той. 
						Според него обаче случаят с ИХХ е по-проблематичен. През май миналата година организацията претърпя шеметна промяна от относителна неизвестност до заемането на централно място в международната политика благодарение на ролята й при организирането на злополучната „Флотилия на свободата”, която се опита да достави хуманитарна помощ за Газа. 
						На борда на нейния кораб „Мави Мармара” се качиха израелски войници, които убиха деветима души, включително активисти на ИХХ. 
						По време на политическите обсъждания на израелската проверка на кораба благотворителната организация беше обвинена, че е провокирала атаката. Това категорично беше отречено, но Баджик смята, че кървавото й заплитане в геополитиката служи като предупреждение за други турски благотворителни организации. 
						„ИХХ се превърна в символ на преплитането на благотворителност и идеология и много други турски благотворителни организации вече не искат да следват този пример.” 
						В авторитарната среда на Близкия изток организациите, които носят идеологически багаж, понякога не са добре дошли, добавя той. 
						Сега благотворителната организация полага всички усилия, за да покаже, че не преследва идеологически цели, като акцентира на дейността си в бедстващи райони в немюсюлмански държави, включително Япония и Хаити. 
						Тези проблеми обаче не са от особено голямо значение в болницата „Авицена”, където ранените бунтовници от Бенгази имат възможност сами да се убедят в едно от качествата, с което Турция се гордее най-много: своето гостоприемство. 
						„Идват да ни видят дори обикновени хора от улицата”, казва Меджди. „Те просто предлагат помощ, питат дали има нещо, което могат да направят – това е невероятно.”

Албания ще помогне за изграждането на туристическа индустрия в Косово
					18/05/2006
					Туризмът в Косово -- разглеждан като жизнено важен за икономическото развитие на провинцията -- би могъл да получи помощ от съседна Албания съгласно споразумение, подписано по-рано този месец в Тирана.
					От Ерлис Селимай за Southeast European Times от Тирана -- 18/05/06
 
					 
						
Албания е любима туристическа дестинация за туристите от Косово. [Гети Имиджис]
						Ново споразумение, подписано от албанското правителство и временното управление на Косово, цели засилване на сътрудничеството в областта на туризма. Албания вече е любима ваканционна дестинация за посетителите от Косово, докато съседната провинция -- в момента в процес на определяне на окончателния й статут -- се надява да изгради собствена туристическа индустрия през идните години. 
						Туризмът "е много важен за цялостното икономическо развитие на Косово и смятам, че Косово има огромен потенциал в тази област," каза представителят на ЮНМИК Йоахим Рюкер по време на церемонията по подписването. "Имам предвид най-вече ски-курорта в Брезовица и очаквам с голямо нетърпение да видя резултатите от това споразумение," добави той. 
						Документът бе подписан от косовския министър на търговията и промишлеността Буяр Дуголи и албанския министър на туризма, културата, младежта и спорта, Буяр Лескай. В него се призовава за улесняване на посещенията в Косово на албански граждани и в Албания на косовци, особено по време на активния сезон между 25 май и 15 септември. 
						Съгласно споразумението съответните туристически институции в Албания и Косово ще работят съвместно за обмен на опит и информация, както и за съвместно участие в международни туристически панаири. Ще бъдат предприети стъпки и за популяризиране на екотуризма и етническото многообразие. 
						Ще обменяме опит в сферата на туризма и ще работим съвместно за съдаване на най-добри условия за общуване между гражданите на Косово и Албания. Ще организираме и различни дейности за засилване на туризма. С това споразумение ние институционализираме сътрудничеството и обмена на иформация в областта на икономиката," каза Дуголи. 
						Туристите от Косово представляват "добър пазар", каза Лескай. Той добави, че Албания може да предложи много, в т. ч. крайбрежните атракции във Велипоя, Шен Гини, Саранда и Ксамили. През последните седем години албанските власти облекчиха процедурите за граничен контрол за улесняване на туризма от Косово. 
						Правителството на албанския премиер Сали Бериша прави големи усилия за разрастване на туризма, обещавайки следващият сезон да бъде най-успешният досега. "Трябва да положим всички усилия," каза Бериша пред кабинета по-рано тази година, като призова за подобрения в туристическата инфраструктура и премахване на възпиращите фактори, като прекъсвания на електрозахранването, замърсени плажове и непостоянно водоснабдяване.

Сърбия би избрала Косово пред ЕС, каза Йеремич
					12/12/2008
					 
						БЕЛГРАД, Сърбия – Външният министър Вук Йеремич каза в четвъртък (11 декември), че ако неговата страна трябва да избира между членството в ЕС и „въпроса за териториалната си цялост” (косовския въпрос), Сърбия ще каже „не" на ЕС. Той заяви пред комисията по външни работи, че интеграцията в ЕС и борбата за запазване на суверенитета на Сърбия над Косово са два отделни въпроса, но че Сърбия не би имала избор, ако двата въпроса бъдат свързани.
						Други новини – В четвъртък делегация от френски депутати начело с Филип Мьоние посети Белград. Мьоние каза, че той и други законодатели ще се опитат да убедят холандските си колеги да престанат да поставят арестуването на укриващия се военнопрестъпник Ратко Младич като условие за ратификацията на Споразумението за стабилизация и асоцииране със Сърбия.
						Междувременно в сряда върховният представител в Босна и Херцеговина (БиХ) Мирослав Лайчак посети Белград. Президентът Борис Тадич го увери, че Сърбия, като гарант по Дейтънското мирно споразумение, недвусмислено подкрепя териториалната цялост на БиХ и процеса на интеграцията й в ЕС. Лайчак каза, че Белград трябва да положи по-големи усилия за укрепване на стабилността в БиХ, като се има предвид ожесточените словесни престрелки напоследък между сърби, мюсюлмани и хървати. (ФоНЕТ, Бета, Б92, АФП, Радио Сърбия, BalkanInsight, Emportal, Serbianna.com - 11/12/08)

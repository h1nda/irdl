Хърватия и Сърбия обсъждат проблеми на етническите малцинства
06/07/2004
 
ЗАГРЕБ, Хърватия -- Държавният секретар на МВнР Хидо Бишевич се срещна в понеделник (5 юли) със сръбския заместник-министър по въпросите на емиграцията Александър Котрич, за да обсъди с него проблемите на етническите малцинства. Докато Котрич даде висока оценка на отношението към етническите сърби в Хърватия, Бишевич поиска разяснения относно неотдавнашното оскверняване на гробници в хърватско гробище в Сърбия. Той помоли сръбското правителство да предприеме стъпки за предотвратяване на други подобни инциденти.
Също в понеделник външният министър на Хърватия Миомир Жужул и министърът на правосъдието Весна Скаре-Озболт посетиха Хага, където се срещнаха с главния прокурор на ООН за военни престъпления Карла дел Понте и с председателя на Трибунала на ООН Теодор Мерон. Всички страни се споразумяха да не се разкриват основните акценти в разговорите.
Други новини: Съд в Загреб постанови, че държавата трябва да заплати обезщетения в размер 94 000 евро на семейството на етнически сърбин, убит по време на войната. Никола Костич е бил отвлечен от дома си от военната полиция през февруари 1992 г. и след това убит. Бившият президент Франьо Туджман амнистира убиецът на Костич още на четвъртия месец от излежаване на присъдата. (Виесник, Вечерни лист - 06/07/04; ХИНА, ХРТ, АФП - 05/07/04)

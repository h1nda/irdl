Трибуналът на ООН ще разгледа апелативна жалба по първия процес за Сребреница
13/11/2003
 
ХАГА, Холандия -- Трибуналът на ООН за военни престъпления съобщи в сряда (12 ноември), че на 26 и 27 ноември ще разгледа иска за обжалване на първата му присъда на процеса за Сребреница. Босненският сръбски генерал Радислав Кръстич бе осъден на 46 години лишаване от свобода за това, че е командвал войските, които навлязоха в анклава и избиха 7 000 мюсюлмани. Както защитата, така и обвинението обжалват присъдата. Прокурорите искат доживотна присъда за Кръстич. Адвокатите от защитата искат нов процес, позовавайки се на нови доказателства, които сочат, че той не е издал заповеди за извършване на зверствата.
Други новини: Външният министър на Сърбия и Черна гора Горан Свиланович обвини прокурорите на ООН, че не спазват "предварителното споразумение" бившият сръбски президент Милан Милутинович да бъде освободен под гаранция за това, че се е предал доброволно. При разглеждане на делото неотдавна обвинението пледира против освобождаването му, защото той се е възползвал от имунитета си срещу преследване, за да се укрие от правосъдието в продължение на четири години. (AП, AФП - 12/11/03)

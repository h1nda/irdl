Илайза Душку посети Косово
					07/06/2006
					Актрисата Илайза Душку, която бе в региона във връзка с песенен фестивал, посети Косово и се срещна с премиера Агим Чеку. Още в културните и спортни новини: Хърватия падна в приятелски мач преди Световната купа; завърши театралният фестивал в Зеница, Босна и Херцеговина; изпълнители от 12 балкански страни се събират в Солун.
					
 
					 
						
В Косово Илайза Душку посети гроба на Ибрахим Ругова. [Лаура Хасани].
						Известната американска актриса Илайза Душку, позната с ролите си в "Истинско призвание" и "Бъфи, убиецът на вампири", бе топло посрещната по време на тридневното си посещение в Koсово, родното място на баща й. Тя се срещна с премиера Агим Чеку и положи цветя на гроба на косовския президент Ибрахим Ругова. Душку бе в региона във връзка с песенен фестивал в Албания. 
						*** 
						
						Хърватия загуби от Полша с 1:0 в приятелски мач преди Световната купа 2006 в Германия. Междувременно Турция, която не се класира за световното, но участва в приятелски мачове преди първенство, победи Саудитска Арабия с 1:0. 
						*** 
						
						Tурската попзвезда Таркан пя в София на 2 юни, като развълнува публиката с хитовете си "Дуду", "Шъкъдъм" и "Целувка". В концерта му бяха включени и песни от новия му албум на английски език "Come Closer". 
						*** 
						Петият Международен театрален фестивал в Зеница, Босна и Херцеговина, завърши на 1 юни. Националният театър от Сараево спечели наградите за най-добро представление и най-добър режисьор с постановката си "Легенда за Али паша". 
						*** 
						Първата балканска борса за сценични изкуства се проведе в Солун, Гърция, от 1 до 4 юни. Общо 170 танцови, театрални и музикални състава от 12 страни от Югоизточна Европа участваха в събитието, чиято цел е да популяризира балканските изпълнители. Борсата ще се проведе отново след две години. 
						*** 
						Азра Газдич от Тузла стана новата "Мис Босна и Херцеговина", след като победи своите 22 съпернички в конкурса на 4 юни. Газдич неколкократно е печелила титлата "Мис Федерация БиХ". 
						*** 
						
						Maкедонският поет Йован Стрезовски и словенският поет Алеш Штегер спечелиха наградата "Литературен жезъл" за 2006 г., връчвана от Дружеството на писателите на Македония. Дружеството публикува и техни избрани творби. 
						*** 
						В Букурещ започнаха Дните на сръбското кино, които ще продължат до 11 юни. Сред филмите, които ще бъдат показани, са "Професионалистът" на Душан Ковачевич и "Зона Замфирова" и "Ивкова Слава" на Здравка Сотре. 
						
						(Различни източници – 31/05/06 – 07/06/06)

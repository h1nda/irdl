Хърватия отлага активирането на EFPZ 
					26/12/2006
					Две съседни страни имат възражения срещу плановете на Хърватия да разшири правомощията си в Адриатическо море. 
					От Наташа Радич за Southeast European Times в Загреб - 26/12/06 
 
					 
						
EРЗЗ ще покрие около 30 0000 кв. км от Адриатическо море извън териториалните води на Хърватия. [Гети Имиджис]
						С 87 гласа "за" и 18 "против" хърватският парламент реши миналата седмица да отложи активирането на Екологичната и риболовна защитна зона (EРЗЗ) в Адриатическо море до януари 2008 г. в отговор на натиска от страна на ЕС. Предложената зона предизвика безпокойство в съседните Словения и Италия. 
						Според Рим и Любляна активирането на EРЗЗ би осигурило свободен риболовен достъп на хърватските рибари, като същевременно ще направи това невъзможно за техните италиански и словенски колеги. Последните ще трябва да искат специално разрешение, което значително ще ограничи броя на риболовните им кораби в защитената зона. 
						Италия и Словения подадоха официални жалби до Европейската комисия в Брюксел, твърдейки, че Хърватия предприема едностранни мерки в Адриатическо море и така рискува да обтегне отношенията си със своите съседи. 
						След като обсъдиха възможните проблеми и последствия, хърватският Демократически съюз на Иво Санадер и неговите парламентарни партньори решиха да подкрепят отлагането. Датата 1 януари 2008 бе определена като окончателна за активирането на ЕРЗЗ, макар че парламентът може да реши да го направи и по-рано. Президентът Стипе Месич също одобри отлагането. 
						Поддръжниците на този ход твърдят, че обтягането на отношенията между Хърватия и ЕС трябва да се избегне по време, когато страната се стреми да ускори влизането си в блока. 
						Социалдемократите и други опозиционни партии обаче се противопоставят на отлагането. Те твърдят, че Хърватия трябва да разшири риболовните си правомощия колкото се може по-скоро и да помогне на своите рибари да запазят рибните си запаси. Опозицията също разкритикува Санадер, че е прехвърлил проблема на следващото правителство, вместо да предприеме действия сега. 
						Новата дата през януари 2008 г. ще бъде няколко месеца след насрочените парламентарни избори в Хърватия. Новоизбраното правителство тогава ще трябва да реши въпроса и последствията от него, както във вътрешен така и в международен план. 
						ЕРЗЗ ще покрие около 30 000 кв. км от Адриатическо море извън териториалните води на Хърватия.

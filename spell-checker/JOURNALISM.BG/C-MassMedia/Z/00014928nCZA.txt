Призиви към лидерите на Косово да ускорят реформите 
					16/06/2005
					Висши международни представители, които бяха на посещение в Прищина в сряда, призоваха лидерите на Косово да ускорят реформата на местното самоуправление и да осигурят по-голяма свобода на придвижване на малцинствата.
					(AП, Euro-reporters, Косоварипорт, Радио Б92 - 15/06/05)
 
					 
						
Премиерът на Косово Байрам Косуми. [Гети имиджис]
						Дни след началото на организирания от ООН преглед на напредъка на Косово в изпълнението на демократичните стандарти, в сряда (15 юни) международни представители призоваха лидерите на провинцията да положат още по-големи усилия за осигуряване на по-голяма свобода на придвижване на малцинствата. По време на разговори в Прищина представители на Контактната група за Косово разкритикуваха и липсата на напредък в областта на реформата в местното самоуправление. 
						Контактната група включва Великобритания, Франция, Германия, Италия, Русия и Съединените щати. Висши дипломати, представители на тези шест страни и на ЕС, пристигнаха в Прищина в сряда, за да разговарят с президента на Косово Ибрахим Ругова, премиера Байрам Косуми и председателя на парламента Неджат Дачи. На срещата присъстваха и ръководителят на ЮНМИК Сьорен Йесен-Петерсен и Кай Ейде, специален пратеник на генералния секретар на ООН Кофи Анан, който пристигна в Косово в понеделник за прегледа на стандартите. 
						Стандартите, които бяха одобрени от Съвета за сигурност, обхващат осем области, а именно демократични институции, върховенство на закона, завръщане на бежанците, свобода на придвижване, човешки права и права на малцинствата, икономика, Корпуса за защита на Косово и диалога между Прищина и Белград. Изпълнението на тези стандарти е условие за започване на преговори за окончателния статут на провинцията. Има вероятност процесът да започне тази есен, ако докладът на Ейде -- който се очаква през септември -- стигне до заключението, че Косово е постигнало значителен напредък в изпълнението на стандартите. 
						"Сега политическите лидери и институции са тези, които трябва да покажат, че предприемат действия за изграждане на стабилно, мултиетническо и демократично общество в Косово, общество в което всички общности живеят в мир една с друга и което е в мирни отношения със съседите си," каза Йесен-Петерсен по-рано тази седмица. 
						След срещата в сряда Косуми каза, че е имало различия в мненията при обсъждане на въпросите за реформата на местното самоуправление и свободното придвижване. Реформата на местното самоуправление предвижда да се създадат няколко по-малки общини, чиито власти да имат повече пълномощия в управлението на делата им. Тази стъпка ще гарантира, че по-добре ще бъдат чувани гласовете на етническите малцинства по въпроси, които засягат живота им. 
						Процесът обаче се бави поради критики от страна на опозиционните партии, каза Косуми. 
						След разговори с представители на косовските албанци участници в Контактната група се срещнаха и с лидери на косовските сърби, които характеризираха дискусията като много конструктивна. Според белградското радио Б92 лидерите на косовските сърби възнамеряват да работят активно с Ейде, който включи много от споделените от тяхната общност виждания в първия си доклад за Косово миналата година.

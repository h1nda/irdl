Министърът на отбраната на БиХ: Условията за приемане в ПзМ още не са изпълнени
					20/03/2005
					 
						БАНЯ ЛУКА, Босна и Херцеговина (БиХ) -- Министърът на отбраната на БиХ Никола Радованович каза в петък (18 март), че още не са изпълнени условията за приемане на БиХ в програмата на НАТО Партньорство за мир, в това число ключовото изискване за пълно сътрудничество с трибунала на ООН за военните престъпления. Той добави, че друго едно главно условие - завършване на назначенията в отбранителния сектор на общодържавно равнище - е значително напред в изпълнението му. Радованович подписа съответния законодателен акт по-рано миналата седмица.
						В други новини, двама босненски сърби - Драгое Паунович и Марко Самарджия - се предадоха доброволно на местните власти в петък. Срещу тях са повдигнати обвинения във военни престъпления, съответно в кантоните Сараево и Бихач.
						Също в петък, босненско сръбски паравоенен лидер, обвинен за изнасилване и изтезания помоли трибунала на ООН да му даде допълнителен месец, за да се запознае с обвинителния акт. Съдията Лю Дакун, който водеше слушането на делото, разреши на Гойко Янкович да не отговаря на обвиненията и каза, че ще свика ново заседание след 30 дни. Трима други обвиняеми-колеги на Янкович бяха осъдени през 2001 г. на затвор до 28 години. Главният прокурор на ООН Карла дел Понте каза, че желае Янкович да бъде съден в новосъздадените съдилища по военните престъпления в БиХ. (РТРС, Фена, ПБС БиХ, НТВ Хаят, АФП - 18/03/05)

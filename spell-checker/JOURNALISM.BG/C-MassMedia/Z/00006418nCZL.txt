Двама главни заподозрени в убийството на Джинджич са убити в престрелка
28/03/2003
Сръбската полиция съобщи в четвъртък, че двама от ръководителите на Земунския клан са били застреляни, оказвайки съпротива при опит да бъдат арестувани. Властите заявиха, че Душан Спасоевич и Миле Лукович са отказали да се предадат, след като полицията ги е открила близо до Белград.
(Ройтерс, БиБиСи, СиЕнЕн, Индипендънт - 28/03/03; АП, АФП, Радио Гласът на Америка, Радио Б92 - 27/03/03)
 
 
Двама от главните заподозрени в убийството на сръбския премиер Зоран Джинджич са убити в престрелка с полицията в четвъртък през нощта (27 март). Служители на полицията заявиха, че Душан Спасоевич и Миле Лукович, ръководители на престъпната групировка Земунски клан, са били застреляни, оказвайки съпротива при опит за арест.
Инцидентът е станал в град Бараево, на около 25 км южно от Белград. Спасоевич и Лукович са били въоръжени с пушки М70 и гранати. В изявлението на правителството не се съобщава за пострадали полицаи.
Междувременно полицията продължава издирването на главния заподозрян и предполагаем "мозък" на атентата. Милорад Лукович, главният ръководител на Земунския клан, е бивш командващ на Специалната полицейска част (СПЧ), позната още като "Червените барети".
Правителството разпусна отряда, наброяващ 300 души, в началото на тази седмица, след ареста на няколко от неговите висши офицери във връзка с убийството на 12 март. Заместник-началникът на СПЧ Звездан Йованович, заловен в понеделник, е идентифициран като човека, изстрелял фаталния куршум. Друг член на СПЧ, за който се предполага, че е помагал на Йованович, също бе задържан. Преди заповедта за разформироване на частта, властите арестуваха началника й Душан Маричич, заради предполагаеми връзки със Земунския клан.
Елитната част е създадена през 1991 г. от двама приближени на бившия югославски президент Слободан Милошевич. Йовица Станишич и Франко Симатович бяха между първите, задържани в първите часове на акцията по ликвидиране на организираната престъпност след убийството на Джинджич.
Около 15 бивши членове на СПЧ бяха арестувани по подозрения в съучастничество в атентата. Джинджич си създаде много врагове, обявявайки война на организираната престъпност и заклевайки се да изпрати обвинените във военни престъпления в Хага.
За Йованович се знае, че е участвал в конфликта в Косово в периода 1998-1999 г. и че е бил награден за това от Милошевич. Той е работил и като бодигард на диктатора.
Ръководителят на парламентарната група на управляващата Демократична опозиция на Сърбия Боян Пайтич заяви в интервю в четвъртък, че "стълбовете на властта" и "репресивните механизми" на бившия югославски президент най-накрая започват да се рушат. Той добави, че разследването на убийството на Джинджич е разкрило "обезпокоителна връзка между тайните служби и организираната престъпност'' в Сърбия.
Временно изпълняващата длъжността президент на Сърбия Наташа Мичич, която въведе извънредното положение след смъртта на Джинджич, заяви, че с последните арести "Организираната престъпност е победена''.
Земунският клан, за който се предполага, че е част от голяма международна мрежа за търговия с хероин и кокаин, контролира 80 процента от местния пазар на наркотици. В четвъртък правителството заяви, че ще продължи преследването на останалите членове на групировката.

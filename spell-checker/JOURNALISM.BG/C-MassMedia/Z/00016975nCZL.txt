Македония приветства статута си на кандидатка за членство в ЕС 
		18/12/2005
		 
			СКОПИЕ, Македония -- Македонците отпразнуваха присъждането на страната на статут на кандидатка за членство в ЕС в събота ( 17 декември) с фестивал в центъра на Скопие. В обръщение към своите съграждани президентът Бранко Цървенковски каза, че Македония е получила ясно признание за своя напредък и за способността си да изгради демокрацията. В същото време, той предупреди, че новият статут представлява "изключителна отговорност страната да продължи още по-самоотвержено по същия път". Министър-председателят Владо Бучковски също подчерта колко важно е страната да продължи по пътя на реформи.
			Ръководителите на ЕС взеха решението за статута на Македония в петък, след като постигнаха споразумение по бюджета на блока на 25-те за 2007-2013 г. Постигнато бе съгласие, че Скопие е осъществил значителен напредък, но в същото време бе отправено предупреждение, че капацитетът на ЕС за приемане на нови страни-членки ще бъде взет предвид, когато се взема окончателното решение за кандидатурата на страната. Присъединителните преговори едва ли ще започнат преди ЕС да проведе дебат по бъдещото разширяване, вероятно през 2006 г. (AПP, AФП, Ройтерс, Блумбърг, A1 ТВ, Макфакс, Телма ТВ - 17/12/05; ЕС Обзървър - 16/12/05)

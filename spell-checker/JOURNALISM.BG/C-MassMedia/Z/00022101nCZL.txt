Управителният съвет на ПДД е категорично против запазването на полицейската структура на РС
					02/04/2007
					 
						САРАЕВО, Босна и Херцеговина (БиХ) -- Сюлейман Тихич, лидер на основната босненска партия, Партията за демократично действие (ПДД), изключи възможността за компромис от страна на ПДД за запазването на полицията на Република Сръбска (РС). Той каза пред управителния съвет на партията в събота (31 март), че политическите лидери на Федерация БиХ никога няма да се съгласят със съществуването на подобна полицейска структура и ще продължат да настояват за създаване на единна полиция на държавно ниво. Тихич определи като много добро сътрудничеството с другите босненски партии - Партията за БиХ и Социалдемократическата партия на БиХ.
						Ръководството на ПДД прие и резолюция в подкрепа на искането на Градския съвет на Сребреница градът да получи статут на област извън юрисдикцията на РС. В нея се посочва, че е немислимо Сребреница, мястото на геноцида срещу босненци през 1995 г., да остане под управлението на РС. (Дневни Аваз, Независне Новине - 01/04/07)
